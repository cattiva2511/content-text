>	Част трета
>	Да умреш
>	Каладин ∗ Шалан

>>
	{img:pytjat_na_kralete_t2_t_3.jpg}

	{img:pytjat_na_kralete_t2_karta_6.jpg|#Карта на Карбрант}


>>	29
>>	Невежество и надменност
>>	{img:pytjat_na_kralete_t1_3.png}

E>
	„Онези от пепел и огън, които убиваха безмилостно на рояци пред очите на Вестителите.“
@	Записано в Масли, страница 337. Потвърдено от Колдвин и Асава.
E$

	_Като че ли бързо печелиш благоволението на Ясна_, изписа далекосъобщителят. _Кога ще можеш да направиш размяната?_
	Шалан се свъси и завъртя камъка на писалката. _Не знам_, написа тя в отговор. _Както може да се очаква, Ясна държи под око Превръщателя. Носи го по цял ден. Нощем го заключва в касата си, а ключът е на шията й._
	Пак завъртя камъка и зачака отговора. Беше в своята стая — малко, изсечено в камъка помещение в покоите на Ясна. Мебелировката беше оскъдна: само тясно легло, нощна масичка и писалище. Дрехите останаха в пътническия сандък. Нямаше килим, който да краси пода, и нямаше прозорци, защото покоите бяха в карбрантския Конклав, а той се намираше под земята.
	_Това е притеснително_, изписа се отговорът. Ейлита, годеницата на Нан Балат, пишеше, но с нея у дома в Я Кевед бяха и тримата братя на Шалан. И те участваха в разговора.
	_Предполагам, че го сваля, докато се къпе_, написа Шалан. _Когато започне да ми се доверява повече, може да ме вземе да й прислужвам в банята. Така може да имам възможност._
	_Добър план_, написа далекосъобщителят. _Нан Балат иска от мен да посоча, че много съжаляваме, че те караме да правиш това. Сигурно ти е тежко да си далеч от дома толкова дълго време._
	Тежко ли? Шалан взе писалката, но се поколеба.
	Да, тежко беше. Тежко беше да не се влюби в свободата, тежко беше да не се отдаде изцяло на учението. Минали бяха само два месеца откак убеди Ясна да я вземе за повереница, но вече беше два пъти по-малко срамежлива и два пъти по-уверена.
	А най-тежко беше да си дава сметка, че всичко това скоро ще свърши. Несъмнено това, че дойде в Карбрант да учи, беше най-прекрасното събитие в нейния живот.
	_Ще успея_, написа тя. _Не на мен, а на вас е тежко да поддържате интересите на семейството у дома. Как се справяте?_
	Преди да отговорят, мина някое време. _Зле_, написа Ейлита. _Дойде време да се плащат дълговете на баща ви, а Виким едва смогва да разсее кредиторите. Върховният принц е болнав и всички искат да знаят позицията на нашата фамилия относно наследника му. Последната мраморна кариера е пред изчерпване. Ако се разчуе, че оставаме без средства, ще стане много лошо за нас._
	Шалан посърна. _С колко време разполагам?_
	_В най-добрия случай — с няколко месеца_, отговори Нан Балат чрез годеницата си. _Зависи колко още му остава на върховния принц и дали някой няма да разбере защо Аша Юшу разпродава имуществото ни._ Юшу беше най-младият брат, само Шалан беше по-малка от него. Старата му привичка да играе комар сега беше доста удобна. В продължение на години той крадеше от баща им и продаваше вещите, за да покрива дълговете си. Преструваше се, че продължава в същия дух, но всъщност даваше парите на семейството, за да помогне. Беше добър човек, въпреки навиците си. Пък и предвид обстоятелствата, никой не можеше да го вини за пороците му. Никой от семейството не можеше да бъде упрекван за недостатъците си.
	_Виким смята, че можем да ги удържаме още малко. Но вече сме отчаяни. Колкото по-скоро се върнеш с Превръщателя, толкова по-добре._
	Шалан се позамисли, преди да отговори. _Сигурни ли сме, че това е най-добрият начин? Не може ли просто да помолим Ясна да ни помогне?_
	_Мислиш ли, че ще откликне на тази молба?_, написаха домашните й. _Че ще помогне на един неизвестен и недолюбван веденски дом? Че ще запази нашите тайни?_
	Вероятно не. Макар че Шалан все повече се убеждаваше, че репутацията на Ясна е преувеличена, принцесата все пак имаше една безмилостна жилка. Тя не би изоставила важните си изследвания, за да помогне на семейството на Шалан.
	Пресегна се към писалката да отговори, но апаратът отново почна да пише. _Шалан, аз съм Нан Балат; отпратих другите. Сега ти пишем само Ейлита и аз. Има нещо, което трябва да знаеш. Луеш е мъртъв._
	Шалан изненадано примигна. Луеш, икономът на баща им, знаеше как да борави с Превръщателя. Той беше сред малцината, на които Шалан и нейните братя бяха решили, че могат да се доверят.
	_Какво се случи?_, написа тя, след като смени листа.
	_Почина в съня си и нямаме основания да подозираме, че е убит. Има и друго, Шалан. Няколко седмици след смъртта му ни посетиха някакви мъже, които твърдяха, че са приятели на баща ни. Насаме ми намекнаха, че знаят за неговия Превръщател и настояха, че трябва да им го върна._
	Шалан се свъси. Тя все още носеше повредения Превръщател в ръкава си. _Да го върнеш ли?_
	_Ние така и не разбрахме откъде го е взел баща ни_, отговори Нан Балат. _Шалан, той е бил замесен в нещо. Картите, думите на Луеш, а сега — това. Продължаваме да се преструваме, че той е още жив, и от време на време получаваме адресирани до него писма от други светлооки, които говорят за някакви неясни „планове“. Според мен е играл за мястото на върховен принц. И е имал подкрепата на много могъщи сили._
	_Мъжете, които дойдоха тук, Шалан, бяха опасни. От хората, с които не се спори. И си искат Превръщателя. Които и да са, подозирам, че тъкмо те са го дали на татко, за да може да си създаде богатство и да претендира за наследяване на върховния принц. Знаят, че е мъртъв._
	_Вярвам, че ако не им върнем действащ Превръщател, всички ще бъдем в голяма опасност. Трябва да ни донесеш фабриала на Ясна. Ще го използваме бързо, за да направим нови залежи от ценния камък и после ще го дадем на онези мъже. Шалан, трябва да успееш. Когато предложи този план, имах известни колебания, но другите пътища за справяне с положението бързо изчезват._
	Шалан усети хлад. Препрочете думите на брат си няколко пъти, преди да отговори. _Щом Луеш е мъртъв, значи нямаме представа как се ползва Превръщателят. Това е проблем._
	_Знам_, отговори Нан Балат. _Постарай се да разбереш. Опасно е, Шалан. Знам. Съжалявам._
	Тя си пое дълбоко дъх и написа: _Трябва да се направи._
	_Виж_, продължи Нан Балат. _Исках да ти покажа нещо. Виждала ли си този символ?_ Пристигна една груба скица. Ейлита не беше кой знае каква художничка. За щастие, рисунката беше проста — три причудливо разположени ромба.
	_Никога не съм го виждала_, отговори Шалан. _Защо?_
	_Луеш носеше медальон с такъв символ_, обясни Нан Балат. _Открихме го на трупа му. А един от мъжете, които дойдоха да търсят Превръщателя, имаше такава татуировка на ръката, точно под палеца._
	_Любопитно_, вметна Шалан. _Значи Луеш…_
	_Да_, продължи Нан Балат. _Въпреки казаното от него, аз мисля, че Луеш е човекът, който е донесъл на баща ни Превръщателя. Луеш е замесен в цялата работа, може би като връзка между татко и хората, които са го поддържали. Намекнах им, че биха могли да подкрепят мен вместо татко за наследяването на върховния принц, но те само се изсмяха. Не се заседяха много, пък и не разкриха определена причина за връщането на Превръщателя. Съмнявам се, че биха останали доволни, ако получат счупен фабриал._
	Шалан присви устни и написа: _Балат, замислял ли си се дали не рискуваме да предизвикаме война? Ако се разчуе, че сме откраднали алетски Превръщател…_
	_Не, няма да избухне война_, отговори Нан Балат. _Крал Анаванар просто би ни предал на алетите. А те биха ни екзекутирали за кражбата._
	_Каква прекрасна утеха, Балат. Много ти благодаря._
	_За нищо. Остава ни да се надяваме Ясна да не разбере, че ти си откраднала Превръщателя. Изглежда вероятно да допусне, че нейният някак си се е счупил._
	Шалан въздъхна и написа: _Може би._
	_Пази се_, завърши Нан Балат.
	_И вие се пазете._
	Толкова. Шалан остави далекосъобщителя настрани, препрочете целия разговор и го запомни. После смачка листовете и отиде в дневната на Ясна. Ясна не беше в покоите си — тя рядко се откъсваше от изследванията си — затова Шалан изгори листовете с разговора в огнището.
	После постоя, взряна в огъня. Тревожеше се. Нан Балат беше способен мъж, но и той като всички от семейството носеше белезите от досегашния си живот. Ейлита беше единственият писар, комуто можеха да се доверят, а тя… добре, беше невероятно красива, ала не твърде умна.
	Шалан с въздишка излезе от покоите на Ясна и отново се залови за работа. Така не само щеше да отклони мислите си от тревогите, а и нямаше да раздразни Ясна с безделие.

	* * *

	Пет часа по-късно Шалан се питаше защо ли е била така нетърпелива.
	_Наистина_ се радваше на възможността да учи. Но напоследък Ясна й даде да се занимава с историята на алетската монархия. Това не беше сред най-интересните теми. Към скуката се добавяше и тегобата на принудата да чете книги, в които се изказваха нелепи според нея мнения.
	Седеше в нишата на Ясна в Булото. Огромната стена, светлините, нишите и тайнствените изследователи вече не я изпълваха със страхопочитание. Мястото й се струваше все по-удобно и познато. Сега беше сама.
	Потърка очи със свободната си ръка и затвори книгата.
	— Наистина започвам да ненавиждам алетската монархия — промърмори тя.
	— Така ли? — продума някой зад нея. Ясна влезе, облечена в лъскава виолетова рокля. Подире й вървеше слуга от паршите с купчина книги. — Ще се постарая да не го приемам лично.
	Шалан потръпна и се изчерви страхотно.
	— Нямах предвид _лично_, Ваше Сиятелство, а като категория.
	Ясна грациозно приседна. Попривдигна вежда и махна на парша да остави книгите.
	Тя все още представляваше загадка за Шалан. Понякога изглеждаше като строга изследователка и се дразнеше, щом Шалан я прекъсне. Друг път зад суховатата фасада се провиждаше намек за горчив хумор. Във всеки случай, Шалан започна да усеща, че й е все по-уютно с нея. Ясна я насърчаваше да говори каквото мисли и младата жена с радост приемаше насърчението.
	— От този изблик заключавам, че тази тема Ви дотяга — рече Ясна и след оттеглянето на парша започна да подрежда книгите си. — Изразихте своя интерес от това да станете учен. Е, трябва да знаете, че това _е_ наука.
	— Да чета един подир друг доводите на хора, които отказват да приемат чуждата гледна точка?
	— Те са уверени.
	— Не съм специалист по увереността, Сиятелна — отговори Шалан, взе една книга и критично я заоглежда, — но ми се ще да мисля, че мога да я разпозная, щом я видя. Не смятам, че това е думата за книги като тази от Медерия. Те ми се струват по-скоро надменни, а не уверени. — Въздъхна и остави книгата настрани. — Честно казано, и „надменни“ не е най-подходящата дума. Не е достатъчно точна.
	— И коя _би била_ правилната дума?
	— Не знам. Може би „невежи и надменни“.
	Ясна я изгледа скептично.
	— Ще рече, да си два пъти по-сигурен в себе си от оня, който е просто надменен, докато разполагаш едва с една десета от потребните факти.
	Думите й предизвикаха нещо като усмивка на лицето на Ясна.
	— Това, срещу което негодувате, е известно като Движението на Самоуверените, Шалан. Вашето _невежество и надменност_ е литературен похват. Учените преднамерено засилват аргумента си.
	— Движението на Самоуверените ли? — попита Шалан и взе една от книгите си. — Май мога да застана зад него.
	— О?
	— Да. Много по-лесно ще ми е да го пронижа в гръб от тази позиция.
	В отговор получи само повдигане на вежда. Затова Шалан продължи, вече по-сериозно.
	— Предполагам, че мога да разбера този похват, Ваше Сиятелство. Но дадените от Вас книги за смъртта на крал Гавилар са коя от коя по-ирационални в защитата на становищата си. Което е започнало като реторическа самонадеяност, свършва като обиди и дрязги.
	— Опитват да предизвикат обсъждане. Да не би да предпочитате и учените, като толкова много други хора, да се крият от истината? Да не би да искате да изберат незнанието?
	— Когато чета тези книги, учеността и незнанието ми се виждат доста подобни — рече Шалан. — Незнанието може да пребивава у човек, който се крие от интелигентността, обаче учеността може да прилича на незнание, скрито зад интелигентност.
	— А какво ще кажете за интелигентност без незнание? За намиране на истината без изключване на възможността за грешка?
	— Митично съкровище, Ваше Сиятелство, нещо като Броните на зората или Остриетата на честта. Сигурно си струва да ги търсиш, но много предпазливо.
	— Предпазливо ли? — попита намръщената Ясна.
	— Ако го намериш, ще се прочуеш, но всъщност ще погубиш всички ни. Доказателство, че човек може да е интелигентен _и_ да приема интелигентността на онези, които не са съгласни с него? Та това, според мен, ще подкопае целия учен свят.
	Ясна изсумтя.
	— Дете, отивате твърде далеч. Ако посветите на работата си половината от усилията, които влагате в остроумничене, смея да кажа, че можете да станете един от най-големите учени на нашето време.
	— Извинете ме, Ваше Сиятелство. Аз… е, объркана съм. Заради пропуските в образованието ми реших, че ще ме накарате да изучавам събития от по-далечното минало.
	Ясна отвори една от своите книги.
	— Установила съм, че младите сте склонни да не оценявате далечното минало. Затова подбрах за Вас предмет, който е едновременно скорошен и деликатен, и който ще облекчи навлизането Ви в истинската наука. Не Ви ли е интересно убийството на един крал?
	— Така е, Сиятелна. Ние, децата, обичаме шарени и шумни неща.
	— Понякога говорите прекалено много.
	— Понякога? Искате да кажете, че друг път не го правя? Ще трябва да… — Шалан млъкна и си прехапа устната, осъзнавайки, че е стигнала твърде далеч. — Съжалявам.
	— Никога не се извинявайте за това, че сте умна, Шалан. Създава лош прецедент. Но човек трябва да прилага остроумието си внимателно. Вие като че ли често изговаряте първото прилично остроумие, което Ви хрумва.
	— Знам. Това е моя отколешна слабост, Ваше Сиятелство. Моите бавачки и гувернантки много упорито се бореха срещу нея.
	— Вероятно чрез строги наказания.
	— Да. Седенето в ъгъла с книги върху главата беше предпочитаният от тях метод.
	— А това на свой ред — въздъхна Ясна — само Ви е научило да правите духовитите си забележки _по-бързо_, за да не си оставите време да премислите и да ги преглътнете.
	Шалан наведе глава.
	— Наказанията са били некомпетентни — продължи Ясна. — За такава като Вас те всъщност са били насърчение. Игра. Колко трябва да кажете, за да Ви накажат? Можете ли да кажете нещо толкова умно, че да не разберат шегата? Седенето в ъгъла само Ви е давало повече време да измисляте отговори.
	— Но за млада жена е неподобаващо да говори толкова често, колкото аз го правя.
	— Единственото „неподобаващо“ е, че не насочвате интелигентността си към нещо полезно. Помислете. Научили сте се да правите нещо твърде подобно на онова, което Ви дразни у учените: ум без мисъл; интелигентност, би казал някой, без основата, дадена от съответното обмисляне. — Ясна отгърна следващата страница. — Невежо и надменно, не намирате ли?
	Шалан се изчерви.
	— Предпочитам поверениците ми да са умни — каза Ясна. — Така имам с какво да работя. Би трябвало да Ви взема в двора с мен. Предполагам, че поне шутът ще Ви намери за забавна. Ако не за друго, то защото явната Ви вродена свенливост е в занимателно съчетание с остроумните Ви думи.
	— Да, Ваше Сиятелство.
	— Моля Ви, просто помнете, че умът на жената е нейното най-ценно оръжие. Не трябва да се използва неумело или ненавременно. Съвсем като споменатия преди малко нож в гърба, умната подигравка е най-добра, когато е неочаквана.
	— Съжалявам, Ваше Сиятелство.
	— Това не беше поучение — отговори Ясна и пак прелисти. — Просто наблюдение. Понякога правя наблюдения: Книгите са мухлясали. Днес небето е синьо. Моята повереница е приказлива калпазанка.
	Шалан се усмихна.
	— А сега, кажете ми какво открихте?
	Младата жена се свъси.
	— Не много, Сиятелна. Или трябва да кажа прекалено много? Всяка авторка има свои теории защо паршендите са убили Вашия баща. Някои твърдят, че той ги е огорчил по време на празненството онази нощ. Други казват, че цялата история с договора е била уловка, целяща паршендите да се доберат по-близо до него. Но това не е много смислено, тъй като по-рано са разполагали с далеч по-добри възможности за това.
	— А Убиецът в бяло? — попита Ясна.
	— Същинска аномалия — отговори Шалан. — Обяснителните бележки са пълни с коментари за него. Защо им е на паршендите да наемат убиец? Да не са се опасявали, че не могат сами да свършат работата? Или пък не са го наемали, а са набедени. Но мнозина смятат, че това е невероятно, понеже самите паршенди поеха отговорността за убийството.
	— А Вие какво мислите?
	— Не съм в състояние да правя изводи, Ваше Сиятелство.
	— Каква е целта на изследването, ако не да се правят изводи?
	— Моите учители казваха, че само на най-опитните приляга да правят предположения — обясни Шалан.
	— Били са глупави — презрително рече Ясна. — Младежката незрялост е един от най-големите катализатори на промяната в света, Шалан. Осъзнавате ли, че Слънцетворящият е бил само на седемнадесет години, когато е започнал своите завоевания? Гавара не е достигнала и двадесетия си дъждовен сезон, когато е предложила теорията за трите царства.
	— А нима за всеки Слънцетворящ и всяка Гавара няма сто като Грегор?
	Грегор беше млад владетел, печално известен с това, че подхванал безсмислена война с кралства, които дотогава били съюзници на баща му.
	— За щастие, имало е само _един_ Грегор — отвърна Ясна с гримаса. — Но доводът Ви е добър. Ето и целта на образованието. Да си млад значи да действаш. Да си учен значи да действаш със _знание_.
	— Или да седиш в нишата и да четеш за убийство, станало преди шест години.
	— Не бих Ви карала да го проучвате, ако не намирах смисъл — отговори Ясна и отвори следващата книга. — Прекалено много учени смятат, че изследването е чисто интелектуално занимание. Ако не _правим_ нищо със знанието, което придобиваме, само похабяваме ученето. Книгите могат да съхраняват сведенията по-добре от нас; това, което те не могат, а ние можем, е _тълкуването_. Следователно, ако човек не възнамерява да прави заключения, спокойно може да остави сведенията да си стоят в книгите.
	Шалан се облегна в стола и се умисли. Това представяне на нещата някак я накара да пожелае да се върне към изследването. Ясна искаше от нея да направи нещо със сведенията, но какво? Отново усети как я пробожда чувството за вина. Ясна толкова се стараеше да я учи, а в отплата тя щеше да открадне най-ценното й притежание, заменяйки го с повредено. Призляваше й от това.
	Очакваше Ясна да изисква от нея старателно и изнурително запаметяване и да я хока, когато не е достатъчно умна. По този начин подхождаха учителите й. Ясна беше различна. Тя даваше на Шалан тема и свободата да я проучва както иска. Ясна я насърчаваше, караше я да размишлява, а почти всички техни разговори опираха до въпроси като същината на това да си учен, целта на ученето, красотата на познанието и неговото предназначение.
	Ясна Колин искрено обичаше ученето и искаше и останалите да го обичат. Ясна Колин със строгия и проницателен поглед и редките усмивки искрено вярваше в това, което прави. Каквото и да беше то.
	Шалан вдигна една от своите книги, но крадешком прочете заглавията на последните донесени от Ясна книги. Още истории на Епохите на Вестителите. Митологии, коментари, книги от автори, за които беше известно, че стигат до крайност в спекулациите. В момента четеше някакъв том, озаглавен _Спомени за сенките_. Шалан го запомни. Щеше да опита да намери екземпляр и да го прегледа.
	Какво търсеше Ясна? Какви тайни се надяваше да изтръгне от тези книги, повечето от които бяха преписи на преписи отпреди няколко века? Шалан беше открила няколко тайни относно Превръщателя, ала същината на изследването на Ясна — причината принцесата да дойде в Карбрант — още й се изплъзваше. Това я влудяваше, но и я изкушаваше. Ясна обичаше да говори за великите жени в миналото, онези, които не само са записвали историята, но и са я правили. Каквото и да проучваше сега, вярваше, че то е важно, че ще промени света.
	_Не бива да се въвличаш_, каза си Шалан и се намести по-удобно с книгата и бележките си. _Целта ти не е да променяш света. Целта ти е да защитиш братята и дома си._
	И все пак трябваше да се покаже добра ученичка. А това й даде основанието да потъне в четене в продължение на два часа, докато не я прекъсна шумът от стъпки в преддверието. Вероятно слугите носеха обеда. Ясна и Шалан често се хранеха на балкончето.
	Щом долови аромата на ястията, стомахът на Шалан се обади и тя с радост остави книгата настрани. По време на обед обикновено скицираше. Въпреки пренебрежението си към изобразителните изкуства, Ясна насърчаваше това. Каза, че високопоставените мъже често намират женските умения в графиката и живописта „съблазнителни“ и затова Шалан трябва да поддържа дарбата си, пък дори само за да е по-привлекателна за ухажорите.
	Шалан не знаеше да се обижда ли от това. И какво разкриваше за намеренията на самата Ясна за женитба фактът, че тя не си правеше труда да се занимава с по-подобаващите женски изкуства като музиката и рисуването?
	— Ваше Величество — продума Ясна и бързо се изправи.
	Шалан се сепна и рязко погледна през рамо. Старият крал на Карбрант, облечен във великолепните си оранжево-бели одежди със сложна бродерия, стоеше на прага. Шалан пъргаво стана.
	— Сиятелна Ясна — отвърна кралят. — Прекъсвам ли нещо?
	— Вашата компания никога не е прекъсване, Ваше Величество — рече Ясна. Трябва да беше изненадана като Шалан, ала нито за миг не показа неудобство или стеснение. — Бездруго скоро щяхме да обядваме.
	— Знам, Ваше Сиятелство — отговори Таравангян. — Надявам се, няма да имате нищо против, ако се присъединя към вас. — Няколко слуги започнаха да внасят храна и маса.
	— Съвсем не, Ваше Величество.
	Слугите пъргаво подредиха и застлаха две различни покривки на масата, за да разделят местата за двата пола. Затиснаха двата полукръга — червено за краля, синьо за дамите — с тежести по средата. После сервираха покрити блюда: бистро студено задушено от сладки зеленчуци за жените и пикантна яхния за краля. За обед карбрантците предпочитаха супа.
	Шалан се изненада, че сервират и на нея. Баща й никога не се хранеше на една трапеза с децата си — дори и тя, неговата любимка, беше отпратена на своя маса. Когато Ясна седна, Шалан я последва. Стомахът й отново се развълнува и кралят ги подкани да започват да се хранят. Движенията му бяха тромави в сравнение с елегантността на Ясна.
	Скоро Шалан вече се хранеше с удоволствие — грациозно, както подобава на дама, със скритата ръка в скута. В свободната си ръка имаше набодка за парченцата плодове или зеленчуци. Кралят сърбаше, но не толкова шумно, колкото повечето мъже. Защо ги удостои с посещението си? Нямаше ли една официална покана за вечеря да е по-уместна? Разбира се, Шалан знаеше, че Таравангян не е прочут познавач на протокола. Беше харесван крал, тъмнооките го обичаха заради построените от него болници. Ала светлооките го смятаха за недотам светъл ум.
	Не беше глупак. В политиката на светлооките, за съжаление, да си средно интелигентен минаваше за недостатък. Докато се хранеха, мълчанието се проточи и стана неловко. На няколко пъти кралят вдига поглед, като че искаше да каже нещо, но все се връщаше към супата си. Сякаш се боеше от Ясна.
	— А как е внучката Ви, Ваше Величество? — попита най-сетне Ясна. — Възстановява ли се бързо?
	— Много е добре, благодаря — отговори Таравангян, облекчен от подхващането на разговора. — Макар че сега избягва по-тесните коридори в Конклава. Наистина искам да Ви благодаря за помощта.
	— Винаги изпитвам удовлетворение да помогна, Ваше Величество.
	— Ако можете да ме извините, ардентите нямат високо мнение за Вашата помощ — рече Таравангян. — Разбирам, че темата е деликатна. Може би не трябваше да го споменавам, но…
	— Не, чувствайте се свободен — отговори Ясна, докато похапваше малка зелена репичка. — Не се срамувам от избора си.
	— Значи ще простите любопитството на стареца?
	— Винаги прощавам любопитството, Ваше Величество. Намирам го за едно от най-искрените чувства.
	— Добре тогава. Къде го намерихте? — попита Таравангян и посочи Превръщателя, покрит от Ясна с черна ръкавица. — Как го опазвате от светилищата?
	— Ваше Величество, някой би преценил, че подобни въпроси са опасни.
	— Вече се сдобих с нови врагове, когато Ви приех тук.
	— Ще Ви бъде простено — отговори Ясна. — Зависи от избраното от Вас светилище.
	— Ще ми бъде простено? На мен? — Старият крал като че се позабавлява от тази мисъл и за миг на Шалан й се стори, че може да прочете по лицето му дълбоко съжаление. — Няма такава вероятност. Но това е съвсем друго нещо. Моля Ви. Държа на своите въпроси.
	— А аз държа на уклончивостта си, Ваше Величество. Съжалявам. Прощавам Ви любопитството, но не мога да го удовлетворя. Това са мои тайни.
	— Разбира се, разбира се — продума кралят с неудобство. — Сега сигурно ще решите, че донесох обяда, само за да Ви питам за фабриала.
	— Значи имате и други намерения?
	— Да. Разбирате ли, чувал съм най-прекрасни неща за уменията на Вашата повереница в рисуването. Помислих, че може би… — Той се усмихна на Шалан.
	— Разбира се, Ваше Величество — откликна Шалан. — С радост ще Ви нарисувам.
	Кралят засия в усмивка, когато тя се изправи, остави храната си недоядена и започна да си събира нещата. Хвърли поглед на Ясна, но нейното лице беше непроницаемо.
	— Какво предпочитате? Просто портрет на бял фон или в по-широка перспектива?
	— Може би трябваше да почакате да свършим с обяда, Шалан? — остро рече Ясна.
	Шалан се изчерви и се почувства глупаво заради ентусиазма.
	— Разбира се.
	— Не, не — намеси се кралят. — Готов съм. Една скица на по-широк фон ще е отлична, дете мое. Как бихте желали да седна? — Плъзна стола си назад, настани се и се усмихна като дядо.
	Шалан примигна и запечата образа му в ума си.
	— Отлично, Ваше Величество. Можете да се върнете към обяда си.
	— Не трябва ли да седя неподвижно? И преди съм позирал за портрети?
	— Всичко е наред — увери го Шалан и седна.
	— Добре — отвърна кралят и се приближи до масата. — Приемете искрените ми извинения, че Ви карам да ползвате тъкмо мен като предмет на Вашето изкуство. Сигурен съм, че моето лице не е сред най-впечатляващите, които сте изобразявали.
	— Не говорете така — каза Шалан. — Художникът има нужда тъкмо от лице като Вашето.
	— Наистина ли?
	— Да, ко… — Шалан спря. За малко да подхвърли: _Да, кожата прилича на пергамент и от нея ще излезе идеално платно._ — … имате такъв хубав нос и набраздено от бръчки мъдро чело. Ще се получи особено впечатляващо с черен въглен.
	— А, добре тогава. Започвайте. Макар че още не мога да разбера как ще работите, без да позирам.
	— Сиятелната Шалан има неповторим талант — вметна Ясна. Шалан започна скицата.
	— Предполагам, че трябва да има! — отговори кралят. — Видях рисунката, която е направила за Варас.
	— Варас ли?
	— Той е помощник на отговорника за колекциите в Паланеума — обясни Таравангян. — Пада ми се далечен братовчед. Казва, че служителите са очаровани от Вашата млада повереница. Как я намерихте?
	— Неочаквано. И с нужда от образование.
	Кралят наведе глава на една страна.
	— За художествените умения — продължи Ясна — не мога да претендирам, че имам заслуга. Те бяха налице от по-рано.
	— А, благословия от Всемогъщия.
	— Можете и така да се изразите.
	— Но Вие не бихте се изразили така, нали? — попита кралят с неловка усмивка.
	Шалан рисуваше бързо и очерта главата му. Таравангян се поразмърда стеснително.
	— Трудно ли Ви е, Ясна? Искам да кажа, болезнено?
	— Атеизмът не е болест, Ваше Величество — сухо отвърна Ясна. — Не е като да съм получила обрив по краката.
	— Не, разбира се. Не, разбира се. Но… хмм, не е ли трудно да нямате в какво да вярвате?
	Шалан се приведе напред. Продължаваше да рисува, ала вниманието й беше насочено към разговора. Предполагаше, че обучението при една еретичка ще е малко по-вълнуващо. Вече няколко пъти беше си бъбрила с Кабсал — остроумния ардент, с когото се запозна в първия си ден в Карбрант — за вярата на Ясна. Но в присъствието на самата Ясна този въпрос почти никога не се повдигаше. А случеше ли се, тя обикновено променяше темата.
	Днес обаче не го направи. Може би долови искреността във въпроса на краля.
	— Не бих казала, че нямам в какво да вярвам, Ваше Величество. Всъщност имам много неща, в които да вярвам. Брат ми и чичо ми, собствените ми способности. Нещата, на които са ме научили моите родители.
	— Но кое е добро и кое е зло, Вие… Е, Вие го отхвърляте.
	— Това, че не приемам проповядваното в светилищата, не значи, че отхвърлям вярата в това кое е добро и кое е зло.
	— Но _Всемогъщият_ определя това!
	— Трябва ли някой, някакво невидимо _нещо_ да обяви за добро онова, което е добро? Вярвам, че моят собствен морал — който отговаря само пред моето сърце — е по-сигурен и верен от морала на онези, които постъпват правилно, само защото се боят от възмездие.
	— Но тъкмо това е душата на закона — объркано отвърна кралят. — Ако няма наказание, ще има само хаос.
	— Да, ако няма закон, някои хора ще постъпват, както им се ще. Ала не е ли забележително, че когато имат възможност за лично облагодетелстване за сметка на другите, толкова много хора избират да постъпят правилно?
	— Понеже се боят от Всемогъщия.
	— Не. Мисля, че нещо вътре в нас разбира, че преследването на общото благо обикновено е най-доброто и за личността. Човеците са благородни, когато им дадем възможност да са такива. Това благородство съществува независимо от заповедите на кой да е бог.
	— Просто не разбирам как _нещо_ може да е извън заповедите на Бога. — Кралят умислено поклати глава. — Сиятелна Ясна, не искам да споря, но не е ли в самото определение на Всемогъщия, че всичко съществува поради него?
	— Едно и едно прави две, нали?
	— Е, да.
	— Няма нужда някой бог да обявява, че едно и едно е две — продължи Ясна. — Следователно, не бихме ли могли да кажем, че математиката съществува извън Всемогъщия и независимо от него?
	— Може би.
	— Добре, аз твърдя просто, че човешкият морал и човешката воля също са независими от него.
	— Щом казвате това — отвърна кралят с усмивка, — значи премахвате всяка цел на съществуването на Всемогъщия!
	— Наистина.
	Балкончето потъна в мълчание. Пълните със сфери лампи на Ясна хвърляха хладна и равномерна бяла светлина върху събеседниците. В един кратък миг на неудобство се чуваше само как въгленът на Шалан дращи в скицника. Тя работеше с бързи щрихи, разстроена от думите на Ясна. Те я доведоха до усещане за вътрешна празнота. Това донякъде се дължеше на краля, който при цялата си приветливост не беше добър в споровете. Беше мил човек, ала не можеше да се мери с Ясна в разговор.
	— Добре — продума Таравангян. — Трябва да кажа, че се обосновахте много ефикасно. Но не приемам мнението Ви.
	— Нямам намерение да карам никого да сменя вярата си, Ваше Величество. Доволна съм да пазя убежденията си за себе си, нещо, което колегите ми от светилищата срещат затруднения да сторят. Шалан, не свършихте ли вече?
	— Почти съм готова, Ваше Сиятелство.
	— Минали са едва няколко минути! — възкликна кралят.
	— Уменията й са забележителни, Ваше Величество — отвърна Ясна. — Убедена съм, че споменах това.
	Шалан се отпусна в стола и заразглежда рисунката. Беше толкова съсредоточена върху разговора, че остави ръцете си да рисуват сами, доверявайки се на инстинкта. Скицата изобразяваше краля, седнал на стола, с мъдър израз на лицето, а зад гърба му се виждаха стените на балкончето. Входът беше от дясната му страна. Да, приликата беше голяма. Това не беше най-добрата й работа, но…
	Шалан застина, дъхът й спря, сърцето й се преобърна. Беше нарисувала _нещо_ на прага, зад краля. Две високи и тънки създания с наметала, които бяха отворени отпред и падаха доста твърдо отстрани, като че бяха стъклени. Над коравите високи яки, където би трябвало да се намират главите на съществата, се мержелееше по един голям крив символ, чийто орнаменти бяха изкривени под невъзможни ъгли.
	Шалан седеше вцепенена. Защо беше нарисувала тези неща? Какво я беше накарало да…
	Тя рязко вдигна глава. Преддверието беше празно. Създанията не бяха част от нейния Спомен. Ръцете й просто ги бяха нарисували сами.
	— Шалан? — повика я Ясна.
	Тя инстинктивно пусна въглена и смачка листа със свободната си ръка.
	— Съжалявам, Сиятелна. Обръщах прекалено много внимание на разговора. Позволих си да работя немарливо.
	— Е, сигурно поне можем да видим рисунката, дете мое — рече кралят и се изправи.
	Шалан стисна хартията по-здраво.
	— Моля Ви, не!
	— Понякога проявява артистичен характер, Ваше Величество — рече Ясна с въздишка. — Няма как да се отърве от това.
	— Ще Ви направя нова, Ваше Величество — обади се Шалан. — _Толкова_ съжалявам.
	Той потърка пухкавата си брадица.
	— Да, хмм, това щеше да е подарък за внучката ми…
	— До края на деня — обеща Шалан.
	— Би било чудесно. Сигурна ли сте, че няма нужда да позирам?
	— Не, не, няма да е необходимо, Ваше Величество — увери го Шалан. Сърцето й все още препускаше и тя не можеше да се отърси от образите на двете криви същества, затова взе нов Спомен за краля. Можеше да го ползва, за да направи по-подходяща рисунка.
	— Добре тогава. Като че ли трябва да си вървя. Искам да посетя една от болниците и нейните пациенти. Можете да пратите рисунката в покоите ми, но не се притеснявайте. Наистина всичко е наред.
	Шалан направи реверанс, все още притиснала смачкания лист до гърдите си. Кралят се оттегли със свитата си и няколко парши влязоха да вземат масата.
	— Никога досега не съм чувала да грешите, когато рисувате — рече Ясна, щом отново седна зад писалището си. — Поне не толкова ужасно, че да унищожите листа.
	Шалан пламна.
	— Дори най-големият майстор в рисуването може да сбърка, предполагам. Продължавайте да работите и през следващия час направете подходящ портрет на Негово Величество.
	Шалан погледна съсипаната рисунка. Съществата бяха само нейна измислица. Родили се бяха, когато остави ума си да блуждае. Това беше всичко. Въображение. Сигурно в главата й се въртеше нещо, което тя изпитваше потребност да изрази. Тогава какво ли означаваха тези две фигури?
	— Забелязах, че когато разговаряхте с краля, в един миг се поколебахте — каза Ясна. — Какво премълчахте?
	— Нещо неуместно.
	— Обаче умно?
	— Умните думи никога не са особено впечатляващи извън подходящия момент, Ваше Сиятелство. Беше само една глупава мисъл.
	— И я заменихте с безсъдържателен комплимент. Смятам, че сте разбрали погрешно онова, което опитах да Ви обясня, дете. Не искам да мълчите. Добре е, че сте умна.
	— Но ако кажех онова, щях да обидя краля, вероятно, и да го объркам и той щеше да се почувства неудобно. Сигурна съм, че той знае как хората одумват бавната му мисъл.
	Ясна изсумтя.
	— Празни приказки. Празни приказки на глупави хора. Все пак, сякаш е било мъдро от Ваша страна да премълчите. Имайте предвид обаче, че _насочването_ на Вашите способности и тяхното _потискане_ са две отделни неща. Определено предпочитам да измислите нещо, което е едновременно умно и уместно.
	— Да, Сиятелна.
	— Освен това, вярвам, че бихте могли да развеселите Таравангян. Напоследък изглежда потиснат от нещо.
	— Значи не го намирате тъп? — любопитно се обади Шалан. Тя самата не смяташе краля за тъп или глупав, но очакваше интелигентната и учена Ясна да няма търпение за човек като него.
	— Таравангян е прекрасен човек — каза Ясна — и струва повече от сто самообявили се придворни специалисти. Напомня ми за моя чичо Далинар. Сериозен, честен, загрижен.
	— Тукашните светлооки казват, че е слаб, защото угажда на другите владетели, защото се бои от войната, защото няма Вълшебен меч.
	Ясна не отговори, макар да изглеждаше разтревожена.
	— Ваше Сиятелство? — настоя Шалан, отиде на мястото си и започна да подрежда въглените.
	— В древността са смятали за много достоен онзи, който носи мир на кралството си. Днес такъв човек би бил презиран като страхливец — Ясна поклати глава. — Тази промяна тече от векове. Би трябвало да ни ужасява. Можем да се справим, ако имаме повече хора като Таравангян и затова искам от Вас никога повече да не казвате, че е тъп, дори и случайно.
	— Да, Ваше Сиятелство — отговори Шалан и наведе глава. — Наистина ли вярвате в нещата, които казахте? За Всемогъщия?
	Ясна помълча малко.
	— Да. Може би попресилих убеждението си все пак.
	— Движението на самоуверените в реторическата теория?
	— Да — отговори Ясна. — Предполагам, че беше това. Трябва да внимавам и да не сядам с гръб към Вас, докато чета днес.
	Шалан се усмихна.
	— Истинският учен не бива да затваря ума си пред никой въпрос — продължи Ясна, — независимо от увереността си. Досега не съм открила убедителна причина да се присъединя към някое светилище, но това не означава, че никога няма да го сторя. Само че разговори като днешния затвърждават убежденията ми.
	Шалан прехапа устни. Ясна забеляза.
	— Ще трябва да се научите да контролирате това, Шалан. Издава чувствата Ви.
	— Да, Сиятелна.
	— Е, кажете.
	— Просто разговорът Ви с краля не беше съвсем честен.
	— Нима?
	— Заради неговата, хмм, знаете какво. Ограничената му способност. Той се справи забележително добре, но не изложи аргументите, към които би прибегнал някой по-ловък с воринското богословие.
	— И какви биха били те?
	— Е, аз самата не съм добре обучена в тази област. Но наистина мисля, че Вие пренебрегнахте или поне омаловажихте една съществена част от спора.
	— Която е?
	Шалан се потупа по гърдите.
	— Сърцата ни, Ваше Сиятелство. Вярвам, защото чувствам нещо, близост с Всемогъщия, покой, който настъпва, когато изживявам вярата си.
	— Умът е в състояние да предизвика очаквания емоционален отклик.
	— Но не казахте ли самата Вие, че нашите действия — усетът ни за добро и зло — са отличителна черта на човешкия род? Използвахте вътрешния ни морал, за да докажете становището си. Следователно, как бихте могли да изхвърлите моите чувства?
	— Да ги изхвърля? Не. Да се отнеса към тях със съмнение? Може би. Вашите чувства, Шалан — колкото и да са силни — са Ваши, лични. Не са мои. Ето какво чувствам аз — да прекарам живота си в опити да спечеля благоразположението на невидимо, непознато и непознаваемо същество, което ме наблюдава от небето, е съвършено безплодно упражнение. — Тя насочи писалката си към Шалан. — Но реториката Ви се подобрява. Ще направим учен от Вас.
	Шалан отново се усмихна и усети как я изпълва доволство. Похвалата на Ясна беше по-ценна от изумруден броам.
	_Но… аз няма да стана учен. Ще открадна Превръщателя и ще си тръгна._
	Не обичаше да мисли за това. Ето още нещо, което трябваше да преодолее; склонна беше да избягва разсъжденията за неща, които я карат да се чувства неудобно.
	— Сега бързо се заемайте с портрета на краля — продължи Ясна и взе друга книга. — Остава Ви още много истинска работа след завършването на рисунката.
	— Да, Ваше Сиятелство.
	За пръв път обаче рисуването й се стори трудно; умът й беше прекалено затормозен и не успяваше да се съсредоточи.


>>	30
>>	Невиждана тъмнина
>>	{img:pytjat_na_kralete_t1_2.png}

E>
	„Изведнъж станаха опасни. Като спокоен ден, който се превръща в буря.“
@	От този фрагмент произлиза една тайленска поговорка, която в крайна сметка е преминала в по-прост вариант. Вярвам, че може да се отнася до Пустоносните. Виж „Император“ от Иксикс, четвърта глава.
E$

	Каладин излезе от подобната на пещера казарма в чистата светлина на зората. Пред него в земята блещукаха парченца кварц, уловили лъчите, като че земята хвърляше искри и гореше, готова да избухне.
	Следваха го двадесет и девет мъже. Роби. Крадци. Дезертьори. Чужденци. Имаше дори неколцина, чийто единствен грях беше бедността. Те постъпваха в мостовите отряди от отчаяние. Заплатата беше по-добра от нищо, а и обещаваха да ги повишат, ако оцелеят след сто пробега с моста. Да ги зачислят към наблюдателен пост — в ума на бедняците това си беше охолство. Да ти плащат, за да стоиш по цял ден и да гледаш разни неща? Що за лудост? Почти като да си богат.
	Те не разбираха. Никой не оцелява след сто пробега с моста. Каладин беше минал двадесетина и вече беше сред най-опитните живи мостови.
	Мост Четири вървеше след него. Слабоватият Бисиг, последният, който странеше, отстъпи предишния ден. Каладин предпочиташе да мисли, че смехът, храната и човешкото отношение най-сетне са го победили. Но най-вероятно причината бяха няколко свирепи погледа или тихи заплахи от Скалата и Тефт.
	Каладин се преструваше, че не ги забелязва. В крайна сметка, верността на хората щеше да му е необходима; засега обаче трябваше да се задоволи с подчинение.
	Поведе ги през сутрешните упражнения, които беше научил в първия ден във войската. Разтежения и подскоци. Дърводелци в кафеви гащеризони и жълти или зелени кепета минаваха край тях на път за работа и развеселени поклащаха глави. На малкото възвишение, където започваше самият лагер, войниците гледаха мостовите и се смееха. Газ стоеше със скръстени ръце край една от близките казарми и в окото му се четеше недоволство.
	Каладин изтри челото си. Дълго се гледа с Газ, после се върна при своите хора. Преди закуска имаше достатъчно време да упражнят тегленето на моста.

	* * *

	Газ така и не свикна да е едноок. Нима _можеше_ човек да свикне с това? По-добре да беше загубил ръка или крак. Все имаше чувството, че _нещо_ се крие в тъмнината, че той не може да го види, а другите могат. Какво се таеше там? Духчета, които ще изцедят душата от тялото му? Както плъховете опразват цял винен мях, щом прегризат ъгълчето му.
	Другите войници му казваха, че е късметлия. „Този удар можеше да те убие“. Е, поне нямаше да му се налага да живее с тази тъмнина. Едното му око беше винаги затворено. Затвореше ли и другото, и тъмнината го поглъщаше.
	Газ погледна наляво и тъмнината се оттегли. Високият и тънък Ламарил се подпираше на един стълб. Не беше масивен, но не беше и слаб. Състоеше се само от прави линии. Правоъгълна брада. Правоъгълно тяло. Остър. Като нож.
	Ламарил махна на Газ и той неохотно се приближи. После измъкна една сфера от кесията си и я подаде. Топаз. Никак не искаше да се разделя с тази марка. Мразеше да губи пари.
	— Дължиш ми два пъти повече — отбеляза Ламарил, вдигна блестящата на светлината сфера и погледна през нея.
	— Е, засега това е всичко, което вземаш. Радвай се, че получаваш нещо.
	— А ти се радвай, че си държа устата затворена — лениво отвърна Ламарил, все още облегнат на стълба. Този стълб бележеше края на дърводелския двор.
	Газ стисна зъби. Ненавиждаше да плаща, но можеше ли да стори друго? _Бурята да го отнесе дано! Свирепата буря да го отнесе!_
	— Явно имаш проблем — рече Ламарил.
	В началото Газ помисли, че говори за половината плащане. Светлоокият кимна по посока на казармите на Мост Четири.
	Газ неспокойно огледа мостовите. Младият им водач излая някаква заповед и те затичаха леко по дължината на двора. Вече беше успял да ги научи да бягат съгласувано. Тази промяна сама по себе си значеше много. Правеше ги по-бързи, помагаше им да мислят като отбор.
	Да не би това момче наистина да беше обучено за войник, както твърдеше навремето? Защо тогава го похабяват като мостови? Разбира се, на челото му имаше глиф _шаш_…
	— Не виждам проблем — изръмжа Газ. — Бързи са. Това е добре.
	— Не се подчиняват.
	— Изпълняват заповеди.
	— _Неговите_ заповеди, може би. — Ламарил поклати глава. — Мостовите съществуват с една-единствена цел, Газ. Да опазват живота на по-ценни хора.
	— Така ли? Аз пък си мислех, че целта им е да носят мостовете.
	Ламарил го изгледа остро и се приведе напред.
	— Не ме дразни, Газ. И не си забравяй мястото. Би ли искал да поработиш с тях?
	Страх прониза Газ. Ламарил беше от най-ниско поставените светлооки, един от безимотните. Но _беше_ пряк началник на Газ, връзка между мостовите отряди и по-висшия светлоок, който отговаряше за дърводелския двор.
	Газ сведе поглед към земята.
	— Извинете, Сиятелни господарю.
	— Върховният принц Садеас има предимство — продължи Ламарил. — Поддържа го, като изисква много от всички нас. Всеки от хората има своето място. — Кимна по посока на хората от Мост Четири. — Бързината не е лошо нещо. Инициативността не е лошо нещо. Но инициативните хора като това момче често не са доволни от положението си. Мостовите отряди работят такива, каквито са, и нямат нужда от промени. Промените може да разстроят работата.
	Газ се съмняваше, че мостовите всъщност разбират своето място в плановете на Садеас. Ако знаеха защо ги товарят така безмилостно — и защо им забраняват да носят щитове или брони — най-вероятно просто щяха да се хвърлят в пропастта. Примамка. Те бяха примамка. Привличаха вниманието на паршендите. Нека диваците мислят, че вършат нещо, като изтребват хората от няколко моста при всяка атака. Докато можеш да набираш много мъже, това нямаше значение. Е, за убитите имаше.
	_Отче на Бурята_, помисли Газ, _мразя се, задето съм част от всичко това_. Но вече се мразеше доста отдавна. Не беше ново за него.
	— Ще направя нещо — обеща той на Ламарил. — Нож в нощта. Отрова в храната. — При самата мисъл стомахът му се преобърна. Подкупите от момчето бяха дребни, но само те му помагаха да не изостава с плащанията за Ламарил.
	— Не! — изсъска Ламарил. — Да не би да искаш да проличи, че той наистина представлява заплаха? Най-малко имаме нужда от мъченик, който да вдъхнови мостовите за бунт. Не искам и _намек_ за подобно нещо. Не искам нищо, от което враговете на нашия върховен принц да се възползват. — Офицерът изгледа Каладин, който пак притича край тях заедно с отряда. — Този човек трябва да падне на бойното поле, както заслужава. Имай грижата. И ми дай остатъка от парите, които дължиш. В противен случай не след дълго и ти ще носиш някой мост.
	Тръгна си със замах, а тъмнозеленото му наметало плющеше. Като войник Газ се беше научил да се бои най-много от низшите светлооки. Те се отвращаваха от това, че имат чинове почти като тъмнооки. Същевременно имаха власт единствено над тъмнооките. Това ги правеше опасни. Да общуваш с човек като Ламарил беше като да държиш с голи ръце горещ въглен. Няма как да не се изгориш. Само се надяваш да си достатъчно бърз, та да не пострадаш много.
	Мост Четири притича по-нататък. Преди месец Газ не би повярвал, че нещо подобно е възможно. Мостови, които се _упражняват_? И това изглежда струваше на Каладин само малко храна и празни обещания, че ще опази хората си.
	Не би трябвало това да е достатъчно. Животът на мостовите беше безнадежден. Газ _не би могъл_ да иде на служба при тях. Просто не можеше. Лордчето Каладин трябваше да умре. Но ако каладиновите пари свършеха, самият Газ щеше да стане мостови, понеже нямаше да е в състояние да се издължи на Ламарил. _Проклятие!_ Все едно да избираш коя щипка на пропастното чудовище да те погуби.
	Газ продължи да наблюдава отряда на Каладин. А тъмнината _все още_ го чакаше. Като сърбеж, който не може да се почеше. Като вик, който не може да се заглуши. Никога нямаше да успее да се отърве от това вцепенение.
	Може би щеше да го последва дори и в смъртта.

	* * *

	— Вдигни моста! — викна Каладин, който тичаше с хората си. В крачка вдигнаха съоръжението над главите си. Така бягането беше по-трудно — да държат моста високо, вместо да го опрат на раменете си. Каладин усети огромната му тежест.
	— Свали! — заповяда той.
	Мъжете от предната редица излязоха изпод моста и изтичаха отстрани. Другите спуснаха моста с едно бързо движение. Той удари земята и изскърца по камъните. Мъжете заеха позиция, като че щяха да го бутат над пропаст. Каладин също помагаше отстрани.
	_Ще трябва да се упражняваме над истинска пропаст_, рече си Каладин, когато приключиха. _Питам се как ли да подкупя Газ, за да ни разреши._
	Мостовите, които свършиха със сухата тренировка, го погледнаха в очакване. Бяха изтощени, но развълнувани. Той им отвърна с усмивка. През месеците, когато беше взводен командир в армията на Амарам, той научи, че оценката за войниците трябва да е честна и че не бива да им се спестява.
	— Нужно е да поработим по това сваляне — започна Каладин. — Но като цяло съм впечатлен. Две седмици и вече работите заедно не по-зле от взводовете, които съм обучавал в продължение на месеци. Доволен съм. И се гордея с вас. Вървете да си вземете нещо за пиене и да почивате. Ще направим още едно-две бягания преди работа.
	Работата им за деня беше отново събиране на камъни, но те не се оплакваха. Каладин беше убедил хората, че от вдигането на камъните ще заякнат, а онези, на които имаше най-голямо доверие, определи за събирането на билката. Със сока от тази билка продължаваше — с големи трудности — да снабдява хората с допълнителна храна и да събира лекарства и превръзки.
	Две седмици. Две леки седмици от живота на мостовите. Само два пробега, при това в единия случай се добраха до платото прекалено късно. Паршендите си бяха отишли със скъпоценното ядро, преди те да пристигнат. Добре за мостовите.
	И вторият пробег не мина зле за тях. Мост Четири загуби още двама — Амарк и Коолф. И двама ранени — Нарм и Пеет. Съвсем незначително число на фона на загубите на другите отряди, но все пак много. Каладин се постара да изглежда оптимистично настроен. Отиде до бурето с вода, взе черпака от един от хората си и го изпи.
	Мост Четири се обременяваше и от собствените си ранени. Отрядът се състоеше само от тридесет души с петима ранени, които не получаваха заплата и трябваше да ги изхранват с парите от продажбата на кратунковия сок. Ако се броят убитите, Мост Четири беше загубил тридесет процента от хората си за седмиците, откакто Каладин беше започнал да ги брани. В армията на Амарам подобно съотношение щеше да се окаже същинско бедствие.
	В онази армия животът на Каладин се свеждаше до учения и походи, прекъсвани понякога от ожесточени битки. Тук битките бяха непрестанни. На всеки няколко дни. Това можеше — _щеше_ — да сломи армията.
	_Трябва да има по-добър начин_, размишляваше Каладин, докато се жабуреше с хладката вода. После изсипа един черпак върху главата си. Не можеше да продължава да губи по двама души — ранени и убити — всяка седмица. Но как биха оцелели, щом собствените им офицери не се интересуваха дали те са живи или са мъртви.
	Едва се въздържа да не хвърли черпака в бурето от гняв. Вместо това го подаде на Белязания и му се усмихна насърчително. Усмивката беше лъжлива. Но важна.
	Газ наблюдаваше, скрит в сянката на казармата на един от другите отряди. Прозрачната фигурка на Сил — сега във формата на реещо се пухче от кратункова билка — се носеше около сержанта. Накрая тя се върна при Каладин, кацна на рамото му и прие женски очертания.
	— Крои нещо — каза тя.
	— Не се е намесил досега — отговори Каладин. — Дори не е опитал да ни попречи да си готвим нощем яхнията.
	— Разговаряше с онзи светлоок.
	— Ламарил ли?
	Сил кимна.
	— Ламарил му е началник — каза Каладин, докато влизаше в сянката на казармата на Мост Четири. Облегна се на стената и загледа хората си край бурето с водата. Те вече разговаряха помежду си. Шегуваха се. Смееха се. Вечер излизаха заедно да пият. Отче на Бурята, никога не му беше минавало през ума, че ще се _радва_, когато мъжете под негово командване излизаха да пият.
	— Не ми харесаха лицата им — додаде Сил и седна на рамото на Каладин. — Мрачни. Като буреносни облаци. Не чух какво казват. Забелязах ги твърде късно. Но не ми харесват. Особено онзи Ламарил.
	Каладин кимна бавно.
	— И ти ли не му вярваш? — попита Сил.
	— Той е светлоок. — Това беше достатъчно.
	— Значи ние…
	— Значи ние не правим нищо — довърши Каладин. — Не мога да отвърна, ако те не опитат нещо. А ако отдавам всичките си сили да се тревожа за неща, които те _биха могли_ да направят, няма да смогна да се справя с проблемите, пред които сме изправени в момента.
	Пропусна да добави какво всъщност го тревожи. Ако Газ или Ламарил решаха да предизвикат смъртта му, той можеше да направи съвсем малко, за да им попречи. Наистина рядко екзекутираха мостовите, освен за отказ да тичат с моста. Но дори и в „честна“ армия като онази на Амарам се носеха слухове за нагласени процеси и фалшиви доказателства. В недисциплинирания и почти нерегулиран лагер на Садеас нямаше и да мигнат, ако Каладин — един роб с клеймо _шаш_ — бъде вързан в бурята с някакво мъгляво обвинение. Можеха да го оставят навън в бурята и щом умре, да си измият ръцете с твърдението, че Отецът на Бурята е решил съдбата му.
	Каладин се изправи, изпъна се и тръгна към дърводелската част от двора. Занаятчиите и техните чираци се трудеха здраво, режеха дърво за дръжки на копия, мостове, стълбове или мебели.
	Поздравиха Каладин. Вече го познаваха, свикнали бяха с причудливите му искания — например, летва, която да е достатъчно дълга, та да я носят четирима и да се упражняват да бягат съгласувано. Каладин откри един полузавършен мост. Той беше израснал от първата дъска, която Каладин беше взел за упражнение.
	Коленичи и заразглежда дървото. Току до него, от дясната му страна, група мъже с грамаден трион режеха тънки кръгове от един дънер. Кръговете вероятно щяха да станат седалки на столове.
	Прокара пръсти по гладката твърда дървесина. Всички подвижни мостове се правеха от така нареченото макамово дърво. То беше тъмнокафяво на цвят, структурата му почти не се забелязваше. Беше едновременно здраво и леко. Беше добре огладено от дърводелците, миришеше на стърготини и смола.
	— Каладин? — обади се Сил, походи малко през въздуха и стъпи на дъската. — Изглеждаш, сякаш си някъде далеч.
	— Каква ирония. Мостовете са толкова добре изработени — отговори той. — Дърводелците в тази армия са далеч по-големи професионалисти от войниците.
	— Има смисъл в това. Дърводелците искат да направят трайни мостове. А войниците, които чувам, просто искат да се доберат до платото, да вземат скъпоценното ядро и да се махнат. За тях това е като игра.
	— Проницателно. Все по-добре ни наблюдаваш.
	Сил се свъси.
	— Имам усещането, че по-скоро си припомням неща, които съм знаела преди.
	— Не след дълго почти по нищо няма да приличаш на духче. Ще бъдеш малък прозрачен философ. Ще се наложи да те пратим в манастир, където да си прекарваш времето в дълбоки и важни мисли.
	— Да, от рода на това как да накарам тамошните арденти по случайност да пийнат нещо, от което устите им да посинеят — усмихна се Сил пакостливо.
	Каладин отговори на усмивката й, но продължи да прокарва пръст по дървото. Все още не разбираше защо не позволяват на мостовите да носят щитове. Никой не му отговори направо на този въпрос.
	— Използват макамовото дърво, понеже то е яко, особено в сравнение с теглото си, и може да понесе преминаването на тежката конница. Би трябвало някак да се възползваме от това. Отказват ни щитове, обаче ние бездруго носим щит на раменете си.
	— И каква ще е реакцията, ако го направиш?
	Каладин се изправи.
	— Не знам. Но нямам друг избор.
	Този опит щеше да е рискован. Много рискован. Но идеите, които не бяха свързани с риск, свършиха още преди няколко дни.

	* * *

	— Можем да държим ето тук — показа Каладин на Скалата, Тефт, Белязания и Моаш. Стояха до мост, обърнат на тясната страна, така че долницата му се виждаше. Дъното представляваше сложна конструкция с осем реда с по три места за двадесет и четири човека под моста и с шестнадесет ръкохватки — по осем от всяка страна — за шестнадесет човека отвън. Четиридесет мостови, които да тичат рамо до рамо, в случай че отрядът е в пълен състав.
	Всяко място под моста имаше вдлъбнатина за главата на мостовия, две обли парчета дърво, които да лягат върху раменете му, и две пръчки за дръжки. Мъжете носеха подплънки на раменете, като по-ниските на ръст имаха по-дебели подплънки. Общо взето, Газ се стараеше да разпределя новите хора в отрядите според височината им.
	Това не важеше за Мост Четири, разбира се. Мост Четири получаваше остатъците.
	Каладин посочи разни пръти и подпори.
	— Можем да хванем тук и да тичаме право напред, като носим моста на една страна, наше дясно, под ъгъл. Ще сложим по-високите мъже отвън, а по-ниските — отвътре.
	— И каква полза от това? — попита Скалата и се свъси.
	Каладин хвърли поглед на Газ, който стоеше недалеч и ги наблюдаваше. Неудобно близо. Най-добре да не споменава защо всъщност иска да носят моста по този начин. Пък и не искаше да поражда надежди у хората си, докато още не знаеше дали методът ще свърши работа.
	— Просто искам да експериментирам — отговори той. — Ако сме в състояние да сменяме положението от време на време, може да се окаже по-лесно. Да товарим различни мускули. — Застаналата върху моста Сил се намуси. Винаги се държеше така, когато Каладин замъгляваше истината.
	— Съберете хората — каза Каладин на Скалата, Тефт, Белязания и Моаш. Беше определил тези четиримата за помощник-взводни командири — пост, какъвто по принцип липсваше в мостовите отряди. Но и войниците работеха най-добре в малки групи от по шест до осем човека.
	_Войници_, рече си Каладин. _За войници ли ги приемам?_
	Те не се сражаваха. Но бяха войници. Доста лесно беше да подцениш хората, ако смяташ че те са „само“ мостови. Да тичаш право срещу вражеските стрелци без щит изисква храброст. Дори когато си принуден да го правиш.
	Поогледа се и забеляза, че Моаш не е тръгнал с другите трима. Тесноликият мъж имаше тъмнозелени очи и кестенява коса с черни кичури.
	— Нещо не е наред ли, войнико? — попита Каладин.
	Моаш примигна изненадано от това обръщение, ала и той като останалите беше навикнал да очаква от Каладин всякакви чудатости.
	— Защо ме направи помощник-командир?
	— Защото се противопоставяше на това аз да съм водач по-дълго време от повечето хора. Пък и беше подчертано по-гласовит по въпроса от _всички_.
	— Значи го направи, защото отказах да ти се подчинявам?
	— Направих го, защото видях, че си способен и умен. Освен това не промени лесно мнението си. Ти имаш силна воля. Мога да използвам това.
	Моаш се почеса по обраслата с къса четина брадичка.
	— Добре тогава. Но за разлика от Тефт и оня рогоядец, аз не те смятам за дар от Всемогъщия. Не ти вярвам.
	— А защо ми се подчиняваш?
	Моаш го погледна в очите, сетне сви рамене.
	— Да речем, че съм любопитен.
	И отиде да събере хората си.

	* * *

	_В името на бушуващите ветрове, какво…_, помисли Газ, занемял при вида на преминаващите мъже от Мост Четири. Какво ги беше прихванало, та носеха моста _настрани_?
	Това изискваше да се струпат неудобно в три реда, вместо в пет, да стискат долницата на моста и да го държат изправен от дясната си страна. Това беше едно от най-странните неща, наблюдавани някога от Газ. Мъжете едва се побираха, а и ръкохватките не бяха направени за подобно носене.
	Газ се попочеса, погледа ги как подтичват и вдигна ръка да спре Каладин. Лордчето напусна мястото си и забърза към сержанта, а останалите продължиха да тичат.
	— Да?
	— Какво е това? — попита Газ и посочи отряда.
	— Отряд мостови. Носят нещо, което според мен е… ама разбира се, носят _мост_!
	— Не поисках да остроумничиш — изръмжа Газ. — Поисках обяснение.
	— Носенето на моста над главите става уморително — обясни Каладин. Той беше висок човек, достатъчно, та да се извисява над Газ. _Гръм да го удари, {s}няма{/s} да допусна да ме сплашва!_ — А по този начин използваме различни мускули. Все едно носиш торба и я местиш от едното рамо на другото.
	Газ погледна настрани. Дали нещо не помръдна в тъмнината?
	— Газ? — обади се Каладин.
	— Виж сега, лордче — обърна се отново към него сержантът, — носенето на моста над главите ви може и да е уморително, но да го носите _така_ е чиста глупост. Изглеждате все едно след малко ще се претрепете един други, а и захватът ви е ужасен. Едва успяваш да сместиш хората.
	— Да — отвърна по-меко Каладин. — Но много често след пробег с моста оцеляват само половината от отряда. Можем на връщане, когато сме по-малобройни, да носим моста по този начин. Поне ще можем да си сменяме местата.
	Газ се умълча. _Само половината от отряда…_
	Ако носеха моста така по време на истински щурм, щяха да се придвижват бавно, да се изложат на противниковия обстрел. Щеше да настане същинско _бедствие_, най-малкото за Мост Четири.
	Газ се усмихна.
	— Харесва ми. Каладин се удиви.
	— _Моля?_
	— Предприемчивост. Творчество. Да, продължавайте да се упражнявате. Много ми се ще да видя как подхождате към платото, носейки моста така.
	Каладин присви очи.
	— Наистина ли?
	— Наистина.
	— Ами добре. Може и да го направим.
	Газ с усмивка загледа как Каладин се отдалечава. Бедствие, тъкмо от това се нуждаеше. Сега му оставаше само да намери друг начин да плаща на изнудвача Ламарил.


>>	31
>>	Под кожата
>>	{img:pytjat_na_kralete_t1_4.png}

#	Шест години по-рано
	— Не повтаряй моята грешка, синко.
	Кал вдигна поглед от тома, който четеше. Баща му седеше в другия край на операционната, с една ръка подпираше главата си, а в другата държеше полупразна чаша вино. Виолетово вино, една от най-силните напитки.
	Лирин остави чашата и тъмнопурпурната течност — с цвят на кръвта на кремлинг — се размърда. Пречупваше Светлината от оставените на тезгяха сфери.
	— Татко?
	— Отидеш ли в Карбрант, остани там — отвърна Лирин завалено. — Не се оставяй да затънеш в този малък, изостанал, _глупав_ градец. Не принуждавай красивата си съпруга да живее далеч от всички хора, които познава и обича.
	Бащата на Кал не се напиваше често; тази вечер беше един от редките случаи, когато проявяваше слабост. Може би, защото майка му си беше легнала рано, изтощена от работа.
	— Винаги си казвал, че трябва да се върна — тихо продума Кал.
	— Аз съм един глупак. — Лирин седеше гърбом към Кал и гледаше стената, осеяна с бели петна от светлината на сферите. — Тук не ме искат. Никога не са ме искали.
	Кал сведе очи към четивото си. Имаше изображения на дисектирани тела, със срязани и изтеглени мускули. Рисунките бяха толкова подробни. До всяка имаше чифтове глифи за обозначаване на различните части и Кал ги беше научил. Сега разучаваше процедурите, взираше се в телата на отдавна мъртви хора.
	Веднъж Ларал му каза, че хората не бива да виждат какво има под кожата. Тези илюстровани томове бяха част от причината всички да изпитват такова недоверие към Лирин. Да виждаш какво има под кожата беше все едно да виждаш какво има под дрехите, само че по-лошо.
	Лирин си наля още вино. Колко много можеше да се промени светът за кратко време. Кал придърпа палтото си, за да се предпази от студа. Сега беше зима, но не можеха да си позволят въглища за мангала, защото пациентите вече не им даваха нищо. Лирин не престана да ги лекува и да ги оперира. Гражданите просто спряха да правят дарения по заповед от Рошоне.
	— Не би трябвало той да е способен на такова нещо — прошепна Кал.
	— Обаче може — отговори Лирин. Носеше бяла риза, черен елек и жълтеникави панталони. Елекът беше разкопчан и предниците му висяха настрани като издърпаната кожа на труповете от илюстрациите в книгата на Кал.
	— Бихме могли да харчим сферите — неуверено продума момчето.
	— Те са за твоето образование — тросна се Лирин. — Ако можех да те пратя веднага, бих го сторил.
	Бащата и майката на Кал писаха до лекарите в Карбрант с молба да позволят на сина им да се яви по-рано на изпитите. Отговорът беше отрицателен.
	— Той иска да ги похарчим — завалено продължи Лирин. — Затова каза така. Опитва да ни насили да се нуждаем от тези сфери.
	Обръщението на Рошоне към гражданите не беше _точно_ заповед. Той просто намекна, че щом бащата на Кал е толкова глупав, та да не иска заплащане, тогава не трябва да му се плаща. На другия ден даренията секнаха.
	Гражданите се отнасяха към Рошоне с объркваща смесица от обожание и страх. Според Кал, той не заслужаваше нито едното, нито другото. Очевидно човекът беше натирен в Огнекамък, защото беше прекалено злобен и сбъркан. Явно не заслужаваше да е сред _истинските_ светлооки, които воюваха за отмъщение в Пустите равнини.
	— Защо хората толкова се мъчат да му угодят? — обърна се Кал към гърба на баща си. — Никога не се държаха така със Сиятелния господар Уистиоу.
	— Защото Рошоне е неутолим.
	Кал се свъси. Виното ли говореше?
	Лирин се обърна. Очите му отразяваха чистата Светлина. В тях Кал видя изненадваща яснота. Значи не беше толкова пиян все пак.
	— Сиятелният господар Уистиоу оставяше хората да правят каквото искат. Затова те не му обръщаха внимание. Рошоне им даде да разберат, че са достойни за презрение. Затова се надпреварват да му угодят.
	— Това е безсмислено — отговори Кал.
	— Така стоят нещата — каза Лирин и затъркаля по масата една от сферите. — Ще трябва да научиш това, Кал. Ние, хората, сме доволни, когато виждаме, че светът е правилно устроен. Но като видим в него пропаст — някакъв недостатък — бързаме да запълним.
	— Говориш, като че ли това, което правят, е благородно.
	— В известен смисъл наистина е такова — рече с въздишка Лирин. — Не биваше да съм толкова суров към нашите съседи. Те са дребнави, да, но това е дребнавостта на невежия. Не се отвращавам от тях. Отвращавам се от онзи, който ги манипулира. Някой като Рошоне може да вземе честното и истинското у човека и да го превърне в лепкава кал, която да стъпче. — Сръбна още от виното и го довърши.
	— Просто трябва да похарчим сферите — каза Кал. — Или да ги пратим някъде, при някой сарафин или нещо подобно. Ако парите ги няма, Рошоне ще ни остави на мира.
	— Няма — тихо отвърна Лирин. — Рошоне не би пощадил човек, след като веднъж го е победил. Би продължил да го рита. Не знам каква политическа грешка го е довела тук, но той очевидно не може да отмъсти на съперниците си. Следователно му оставаме само ние. — И след малко додаде — Горкият глупак.
	_Горкият глупак ли?_, помисли Кал. _Той опитва да ни съсипе живота, а татко може да каже само това?_
	А песните, които се пееха край огнищата? Приказки за умни пастири, които надхитрят и свалят глупавия светлоок. Имаше десетки варианти и Кал ги беше чувал всичките. Не трябваше ли Лирин някак да отговори? Не само да седи и да чака?
	Но не каза нищо; знаеше с точност какво ще му отвърне Лирин. _Остави на мен да се тревожа за това. Връщай се към уроците си._
	Кал с въздишка се намърда отново на стола и отгърна книгата. Помещението беше тъмно — светеха само четирите сфери на масата и онази, която Каладин ползваше за четене. Лирин държеше повечето сфери затворени в купата и скрити. Кал вдигна своята сфера и освети страницата. Обясненията на процедурите в задната част на книгата бяха по-дълги отколкото майка му можеше да прочете. Само тя от жените в града можеше да чете, но Лирин обясняваше, че четенето не е рядкост сред тъмнооките жени от добри семейства в големите градове.
	Докато учеше, Кал небрежно измъкна нещо от джоба си. Камъчето, което се мъдреше на стола му, когато дойде в стаята. То беше сред любимите на Тиен напоследък. А сега малкият го беше оставил за Кал; често постъпваше така с надеждата Кал също да види красотата му. Ала всички изглеждаха като най-обикновени камъчета. Трябваше да попита Тиен кое е особеното на това тук. Винаги имаше по нещо.
	Тиен вече учеше дърводелство при Рал в града. Лирин неохотно го беше пратил за чирак там; искаше му се да има още един чирак, но Тиен не можеше да гледа кръв. Това беше тревожно. Кал таеше надеждата, че баща им няма да остане без помощник след неговото заминаване. А Кал _щеше_ да замине, тъй или инак. Още не беше направил избор между армията и Карбрант, само че през последните месеци беше по-склонен да стане копиеносец.
	Ако избереше този път, трябваше да го направи крадешком, веднага щом е достатъчно голям, за да го вземат в армията въпреки възраженията на родителите. Вероятно петнадесет години е достатъчна възраст. Още пет месеца. А засега разсъждаваше, че познаването на мускулите — и важните телесни части — ще е доста полезно и за лекаря, и за копиеносеца.
	Откъм вратата прозвуча тропане. Кал подскочи. Не беше почукване, а _тропане_. Прозвуча отново. Сякаш нещо тежко натискаше или биеше по вратата.
	— Какво, в името на бурните ветрове? — рече Лирин и се надигна от столчето. Прекоси малката стая; разкопчаният му елек се опря на операционната маса, копчетата му одраскаха дървото.
	Още едно тропане. Кал припряно се изправи и затвори книгата. На четиринадесет години и половина той беше висок почти колкото баща си. По вратата се дращеше като с нокти или щипци. Кал внезапно се почувства изплашен и протегна ръка към баща си. Беше късно, стаята беше тъмна, а градът беше притихнал.
	Навън имаше _нещо_. Издаваше звуци като звяр. Нечовешки. Говореше се, че глутница белогръби създава грижи някъде наблизо и напада хората по пътищата. В ума на Кал се мерна образът на тези влечуги — големи като коне, но с черупки на гърбовете. Дали някое от тях не душеше пред вратата? Дали не се мъчеше да влезе?
	— Татко? — изхлипа Кал.
	Лирин отвори рязко вратата. Приглушената светлина от сферите разкри не звяр, а човек в черни дрехи. В ръцете си стискаше дълъг железен прът, а лицето му беше скрито от черна вълнена маска с отвори за очите. Кал усети как сърцето му уплашено забърза, когато предполагаемият нападател отскочи назад.
	— Не очаквахте вътре да има някой, нали? — рече Лирин. — От години не е имало кражба в града. Срам ме е от вас.
	— Предай ни сферите! — провикна се един глас от тъмнината. В сенките се размърда фигура, после още една.
	_Отче на Бурята!_ Кал притисна книгата до гърдите си. _Колко ли са?_ Разбойници, които са дошли да грабят в града! Случваха се такива работи. Все по-често напоследък, както казваше баща му.
	Как можеше Лирин да е толкова спокоен?
	— Тез сфери не са твои — обади се друг глас.
	— Нима? А това прави ли ги ваши? Да не мислите, че той ще ви позволи да ги запазите за себе си? — Бащата на Кал говореше, като че тези хора не бяха разбойници. Кал се прокрадна напред и застана точно зад баща си. Беше уплашен и същевременно се срамуваше от страха си. Мъжете в мрака бяха смътни и кошмарни, мърдаха напред-назад, а лицата им бяха черни.
	— Ще му ги дадем — каза някой.
	— Не е необходимо да прибягваме към насилие, Лирин — добави друг. — Ти бездруго няма да ги харчиш.
	Лирин изсумтя презрително. Върна се в стаята. Кал извика, когато той отвори шкафа, където държеше сферите. Грабна грамадната стъклена купа; тя беше покрита с черен плат.
	— Искате ли ги? — провикна се той и тръгна към вратата, подминавайки Кал.
	— Татко? — обади се ужасеното момче.
	— Искате светлината за себе си? — гласът на Лирин стана още по-силен. — Ето ви!
	Той дръпна парчето плат. Избухна ярка, почти ослепителна светлина. Кал вдигна ръка. Баща му изглеждаше като смътен силует, който сякаш държеше самото слънце в пръстите си.
	Голямата купа излъчваше хладна, почти _студена_ светлина. Кал примигна с насълзени очи, за да привикне с нея. Сега ясно виждаше мъжете отвън. Там, където до преди малко се мержелееха страховити сенки, вече стояха сгърчени мъже, които вдигаха ръце. Не изглеждаха толкова заплашителни; всъщност маските на лицата им бяха смехотворни.
	Уплашеният досега Кал вече беше странно спокоен и уверен. За миг му се стори, че баща му държи не светлина, а същинското разбиране. _Това е Лутен_, рече си Кал, когато забеляза накуцването на един от мъжете. Лесно го позна въпреки маската. Лирин беше оперирал крака му и благодарение на него Лутен можеше да ходи. Позна и останалите. Широкоплещестият беше Арл, онзи с хубавото новичко палто — Балсас.
	Първо Лирин не им каза нищо. Стоеше, а ослепителната светлина озаряваше цялата каменна площадка пред къщата.
	— Е? — продума той. — Заплашихте ме с насилие. Елате. Ударете ме. Оберете ме. Направете го със знанието, че цял живот живея сред вас. Че аз лекувам децата ви. Влезте. Пролейте кръвта на един от вас!
	Мъжете безмълвно изчезнаха в нощта.


>>	32
>>	Странично носене
>>	{img:pytjat_na_kralete_t1_2.png}

E>
	„Живееха на едно високо място, което никой не можеше да стигне, ала всеки можеше да посети. Самия неръкотворен град-кула.“
@	Макар че Песента за последното лято е рицарска история от третия век след Измяната, вероятно тук става дума за споменаване на действително място. Виж страница 27 от превода на Барала на Песента и особено бележките.
E$

	Станаха по-добри в страничното носене на моста. Но не много.
	Каладин гледаше Мост Четири — хората му се движеха неумело и се мъчеха да крепят моста. За щастие откриха подходящ захват за многобройните дръжки от долната страна. Наложи се да го носят под по-малък ъгъл, отколкото на Каладин му се щеше. Така краката им ставаха уязвими, но той би могъл да ги обучи да снемат малко, когато започне обстрелът.
	Истината беше, че се движеха бавно и бяха така наблъскани, че ако паршендите успееха да ударят един, останалите щяха да се препънат и да изпопадат. Ако загубеше само няколко човека, нямаше да успеят да възстановят равновесието и със сигурност щяха да изтърват моста.
	_С това трябва много да се внимава_, помисли Каладин.
	Сил пърхаше зад отряда във вид на вихрушка от почти прозрачни листенца. Нещо след нея привлече погледа на Каладин: униформен войник водеше група окаяни дрипави мъже. _Най-сетне._ Чакаше новите попълнения. Махна отсечено на Скалата. Рогоядецът кимна; щеше да продължи тренировката. Бездруго беше време за почивка.
	Каладин изтича по склона в края на дърводелския двор и стигна горе, точно когато Газ посрещаше новодошлите.
	— Жалка сбирщина — рече сержантът. — Мислех, че последния път са ни пратили отрепките, обаче тези тук…
	Ламарил сви рамене.
	— Сега са твои, Газ. Разпределяй ги както искаш.
	Тръгна си заедно с войниците и остави нещастните новаци. Някои бяха прилично облечени; те бяха наскоро заловени престъпници. Останалите имаха робски клейма на челата си. При вида им Каладин трябваше да се пребори с чувствата си. Все още се намираше на самия крайчец на шеметна стръмнина; една погрешна стъпка щеше да го запрати обратно в отчаянието.
	— Стройте се, кремлинги такива! — нареди Газ, измъкна тоягата си и я размаха. Съзря Каладин, но нищо не каза.
	Мъжете припряно се подредиха.
	Газ ги преброи и подбра по-високите.
	— Вие петимата сте в Мост Шест. Запомнете. Забравите ли, ще заповядам да ви бият с камшик. — Подбра следващата групичка. — Вие шестимата сте в Мост Четиринадесет. Четиримата от края в Мост Три. Ти, ти и ти в Мост Едно. Мост Две няма нужда… Вие четиримата сте в Мост Седем.
	Това бяха всички.
	— Газ — обади се Каладин, скръстил ръце. Сил кацна на рамото му, листенцата се превърнаха в млада жена.
	Газ се обърна към него.
	— В Мост Четири останаха тридесетима годни.
	— Шести и Четиринадесети имат по-малко.
	— И в двата са по двадесет и девет, а ти току-що им даде голямо ново попълнение. А в Мост Едно са тридесет и седем, пък ти прати и при _тях_ трима нови.
	— Вие не загубихте никого при последния пробег и…
	Каладин улови сержанта за раменете, когато онзи опита да се отдалечи. Газ се сви и вдигна тоягата.
	_Опитай само_, помисли Каладин и се втренчи в окото на Газ. Почти му се щеше сержантът да го удари.
	Газ стисна зъби.
	— Хубаво. Един човек.
	— Аз ще го избера — отговори Каладин.
	— Както щеш. Всичките бездруго са негодни.
	Каладин отиде при новите. Бяха се скупчили по мостове, както Газ ги беше разпределил. Каладин незабавно прикова вниманието си към по-високите мъже. Изглеждаха добре хранени като за роби. Двама изглеждаха сякаш…
	— Ей, ганчо! — провикна се някой от друга групичка. — Ей! Струва ми се, че искаш да вземеш мен.
	Каладин се обърна. Един нисък слабоват мъж му махаше. Имаше само една ръка. Кой го беше зачислил за мостови?
	_Ще спре една стрела. Това е всичко, за което са годни някои от мостовите в очите на началствата_, помисли Каладин.
	Мъжът имаше кестенява коса и матова кожа, малко по-тъмна от алетската. Ноктите на ръката му бяха оцветени в сиво и кристални, значи беше хердазиец. Повечето от новодошлите изглеждаха смазани и безучастни, но този мъж се усмихваше, макар на челото му да личеше робско клеймо.
	_Белегът е стар_, прецени Каладин. _Или досега е имал добър господар, или някак е устоял и не се е пречупил._ Човекът явно не разбираше какво го очаква. Никой не би се усмихвал, ако знае.
	— Можеш да ме използваш — обади се той. — Ние, хердазийците, сме отлични бойци, гон. — Последната дума явно беше обръщение към Каладин. — Един път, видиш ли, се бих с цели трима мъже, бяха пияни и изобщо, ама ги бих. — Говореше много бързо и с недодялано произношение, сливаше и замазваше думите.
	От него щеше да излезе ужасен мостови. _Може би_ щеше да е в състояние да носи моста на рамене, но не и да го мести. Даже изглеждаше малко позаоблен в кръста. В който и отряд да попаднеше, щяха да го сложат най-отпред, да отнесе една стрела и да се отърват от него.
	_Трябва да правиш всичко, за да оцелееш_, сякаш му нашепваше един глас от миналото. _Превърни слабостта в предимство…_
	Тиен.
	— Отлично — продума Каладин и посочи. — Вземам онзи хердазиец там отзад.
	— _Какво?_ — отвърна Газ.
	Ниският мъж се дотътри при Каладин.
	— Благодарско, ганчо! Ще се радваш, че избра мен.
	Каладин си тръгна, без да погледне Газ. Сержантът се почеса.
	— Наду ми главата, за да вземеш тоя еднорък запъртък ли?
	Вместо да му отговори, Каладин се обърна към хердазиеца.
	— Защо поиска да дойдеш с мен? Не знаеш кой отряд какъв е.
	— Можеше да избереш само един. Значи само един щеше да е специален, другите — не. Имам добро предчувствие за теб. Виждам го в очите ти, ганчо. А какво е мостови отряд?
	Каладин установи, че се усмихва заради безгрижното държание на човека.
	— Ще видиш. Как се казваш?
	— Лопен. Някои от братовчедите ми викат _Лопенът_, понеже не са чували друг да се нарича така. Питах много, сто човека… или двеста… абе, много, казвам ти. И никой не беше чувал такова име.
	Каладин се удиви на пороя от думи. Не млъкваше ли този човек, поне да си поеме дъх?
	Мъжете от отряда тъкмо почиваха. Големият мост беше оставен странично, за да им пази сянка. Петимата ранени също бяха тук и бъбреха; даже Лейтен беше станал, което беше доста окуражаващо. Много му беше трудно да ходи с този премазан крак. Каладин стори всичко по силите си, но Лейтен щеше да куца до края на живота си.
	Само Дабид не разговаряше с останалите; все още беше тъй потресен от битката. Следваше другарите си, но не говореше. Каладин вече се боеше, че Дабид никога няма да се възстанови от умственото изтощение.
	Хобер — кръглоликият мъж с раздалечени зъби, който беше ранен от стрела в крака — ходеше без патерица. Не след дълго щеше отново да тича с моста, което също беше добре. Имаха нужда от всеки чифт ръце.
	— Отговаря за казармата — обясни Каладин на Лопен. — В купчината отзад има одеяло, сандали и елек за теб.
	— Добре — отвърна Лопен и се потътри натам. Пътем махна на някои от мъжете.
	Скалата се приближи до Каладин и скръсти ръце.
	— Новото попълнение?
	— Да.
	— Газ би ни дал само такъв, предполагам — въздъхна Скалата. — Трябваше да очакваме нещо подобно. Отсега нататък ще ни дава само най-най-негодните.
	Каладин се изкушаваше да каже нещо в съгласие, но се поколеба. Сил вероятно щеше да го приеме като лъжа и да се подразни.
	— Новият начин за носене на моста — продължи Скалата. — Не е много полезен, мисля. Е…
	Млъкна, когато над лагера се разнесе тръбен призив и отекна от каменните сгради като далечен рев на пропастно чудовище. Каладин се напрегна. Неговите хора бяха на смяна. Притеснен зачака третият сигнал.
	— Строй се! — викна Каладин. — Да тръгваме!
	За разликата от останалите деветнадесет отряда, които бяха на смяна, мъжете от Мост Четири не се щураха объркано, а се събраха в ред. Лопен, вече с елек, се завтече навън, ала поспря и огледа четирите взвода, без да знае какво да прави. Ако Каладин го сложеше в предната редица, Лопен щеше да загине, накълцан на парчета. Ала на всяко друго място само щеше да бави хората.
	— Лопен! — провикна се Каладин.
	Едноръкият отдаде чест. _Да не би да си въобразява, че наистина е във войската?_
	— Виждаш ли бурето с дъждовната вода? Иди да вземеш мехове от чираците на дърводелците. Казаха ми, че можем да заемем няколко. Напълни колкото смогнеш и ни настигни по склона.
	— Слушам, ганчо.
	— Вдигай моста! — викна Каладин и зае място в предната редица. — Носи на рамо!
	Мост Четири тръгна. Някои от другите отряди още се трупаха пред казармите си, а през това време хората на Каладин вече минаха през дърводелския двор. Първи слязоха по склона и стигнаха първия постоянен мост още преди армията да се строи. Тук Каладин им нареди да снемат моста и да чакат.
	Не след дълго Лопен дотърча по склона. За всеобща изненада, с него бяха и Хобер и Дабид. Не бяха в състояние да се движат бързо, не и при куцането на Хобер, но бяха сглобили нещо като носилка от брезент и две летви. В средата на носилката се мъдреха поне двадесет мяха с вода. Тримата се качиха при отряда.
	— Това какво е? — попита Каладин.
	— Каза ми да донеса каквото мога, гон — отвърна Лопен. — Е, взехме това от дърводелците. Казаха, че с него носят дървен материал, а сега не им трябва, така че го взехме и ето ни тук. Нали така, мули? — последното се отнасяше до Дабид, който само кимна.
	— Мули?
	— Ще рече „ням“. Щото май не говори много — поясни Лопен и сви рамене.
	— Разбирам. Е, добра работа. Мост Четири, по местата. Иде останалата част от армията.
	Следващите няколко часа протекоха според очакванията им. Отвратителни условия. Носене на тежкия мост през платата. Водата се оказа особено полезна. От армията от време на време даваха вода на мостовите, но не толкова често, колкото беше нужно на хората. Пиенето на вода след всяко плато беше като да имаш пет-шест човека повече в отряда.
	Но истинската разлика дойде от тренировките. Хората от Мост Четири вече не рухваха от изтощение всеки път, когато спуснеха моста. Работата си оставаше тежка, но телата им бяха подготвени. Каладин долови не един изпълнен с изненада или завист поглед от другите мостове, когато хората му се смееха и разговаряха, вместо да паднат на земята. Пробегът с моста веднъж седмично — както правеха другите — просто не беше достатъчен. Допълнителното хранене всяка вечер в съчетание с упражненията укрепиха мускулатурата на хората на Каладин и ги подготвиха за работата.
	Този пробег беше дълъг, по-дълъг от всички, в които Каладин беше участвал. Придвижваха се в източна посока в продължение на часове. Това беше лош знак. Когато искаха да завземат някое от по-близките плата, често пристигаха преди паршендите. А сега просто тичаха, за да попречат на паршендите да се измъкнат със скъпоценното ядро; нямаше начин да се озоват на място преди противника.
	Следователно подходът към платото щеше да е труден. _Не сме готови за страничното носене_, помисли тревожно Каладин, когато най-сетне приближиха едно грамадно плато с необикновена форма. Чувал беше за него — наричаха го Кулата. Тук нито една от алетските армии не беше печелила скъпоценно ядро.
	Снеха моста над предпоследната пропаст, наместиха го и Каладин изпита мрачно предчувствие, когато съгледвачите се прехвърлиха. Кулата имаше клиновидна форма, беше неравна и в източния й край се издигаше стръмно възвишение. Садеас беше довел голям брой войници — платото беше огромно и позволяваше разгръщането на многочислена армия. Каладин зачака изтощен. Може пък да имат късмет и паршендите вече да са си тръгнали със скъпоценното ядро. Толкова навътре в Равнините, това беше възможно.
	Съгледвачите бързо се върнаха.
	— Вражески редици на отсрещния рид! Още не са отворили какавидата!
	Каладин тихо изпъшка. Армията започна да минава по моста. Хората от Мост Четири се обърнаха към водача си с мрачни и печални лица. Знаеха какво ще последва. Някои от тях, вероятно повечето, нямаше да оцелеят.
	Щеше да е много тежко този път. При предишните пробези Мост Четири разполагаше с някакъв резерв. Когато губеха четирима или петима, все пак смогваха да продължат. Сега бягаха само тридесет. Всяка загуба щеше да ги забави чувствително, а ако се лишаха от четирима или петима, щяха да се олюляват или дори да паднат. Случеше ли се това, паршендите щяха да се съсредоточат изцяло върху тях. Каладин беше виждал по-рано подобно нещо. Когато някой мост започнеше да се олюлява, паршендите се нахвърляха върху него.
	Освен това, когато някои от отрядите забележимо намалееше, паршендите винаги го обстрелваха, за да го свалят. Мост Четири беше в беда. Този пробег като нищо можеше да завърши с петнадесет или двадесет жертви. Трябваше нещо да се направи.
	Това беше.
	— Сгъсти се — нареди Каладин.
	Помръкналите мъже се приближиха.
	— Ще носим моста странично — тихо каза Каладин. — Аз ще водя. Когато завивам, бъдете готови да тръгнете в същата посока.
	— Каладин — отвърна Тефт, — страничното носене е бавно. Хрумването беше интересно, обаче…
	— Вярваш ли ми, Тефт? — попита Каладин.
	— Хмм, предполагам. — Посивелият мъж огледа останалите. Каладин забеляза, че повечето от тях не му вярваха или поне не напълно.
	— Ще проработи — настойчиво отговори Каладин. — Ще ползваме моста като щит срещу стрелите. Трябва да бързаме пред останалите мостове. Трудно ще е да ги надбягаме, когато носим моста странично, но само това мога да измисля. Ако не свърши работа, аз ще съм най-отпред и ще падна първи. Ако умра, пак минете към носене на рамо. Упражнявали сме това. Тогава ще се отървете от мен.
	Мъжете мълчаха.
	— А ако не искаме да се отървем от теб? — попита дълголикият Натам.
	Каладин се усмихна.
	— Тогава тичайте бързо и следвайте моята команда. Ще обръщам изненадващо по време на бягането, така че имайте готовност да сменяте посоката.
	Върна се при моста. Войниците бяха преминали, а сега светлооките — включително Садеас с неговата украсена Броня — яздеха по моста. Каладин и хората му ги последваха и изтеглиха моста. Понесоха го на рамо пред армията и го свалиха в очакване на останалите мостове. Лопен и другите двама водоносци бяха с Газ; като че ли нямаше да имат неприятности задето не тичат. Това беше малка благословия.
	Каладин усети как по челото му избива пот. Едва различаваше редиците на паршендите от другата страна на пропастта. Черно-червени мъже с готови лъкове и заредени стрели. Зад тях се извисяваше Кулата.
	Сърцето на Каладин заби по-учестено. Духчета на очакването наскачаха около войниците, но не и около неговите хора. За чест на мъжете от Мост Четири, край тях нямаше и духчета на страха. Не, че не се бояха. Просто не бяха толкова ужасени, колкото останалите мостови отряди.
	_Вълнувай се_, сякаш му нашепваше гласът на Тукс от неговото минало. _Ключът към сражението не е отсъствието на страст, а овладяната страст. Вълнувай се от победата. Вълнувай се за хората, които защитаваш. Трябва да се вълнуваш за нещо._
	_Грижа ме е_, помисли Каладин. _Може и да съм един проклет глупак, но ме е грижа._
	— Вдигай мостовете! — понесе се гласът на Газ над предните линии. Сержантът повтаряше заповедта на Ламарил.
	Мост Четири тръгна, бързо обърна моста на една страна и го вдигна. По-ниските мъже застанаха в редица и снижиха моста от дясната си страна, а по-високите се приведоха зад тях и го задържаха стабилно. Ламарил ги стрелна с поглед и дъхът на Каладин секна.
	Газ пристъпи напред и прошепна нещо на Ламарил. Светлоокият кимна бавно и не каза нищо. Прозвуча призивът за нападение.
	Мост Четири нападна.
	Иззад гърбовете им се понесе вълна от стрели, които прелитаха над главите на мостовите и се спущаха върху паршендите. Каладин тичаше със стиснати зъби. Трудно му беше да не се препъва в скалните пъпки и шистокорите. За щастие, макар хората му да бяха по-бавни от обичайното, пак си оставаха по-бързи от останалите отряди заради своята опитност и издръжливост. С Каладин начело Мост Четири успя да излезе пред другите.
	Това беше важно, понеже Каладин насочи моста леко надясно, все едно заради тежестта на моста отстрани хората се бяха отклонили мъничко. Паршендите коленичиха и почнаха да припяват. Сред тях падаха алетските стрели и разсейваха някои, но другите зареждаха лъковете си.
	_Бъди готов…_, каза си Каладин. Натисна по-силно и внезапно усети прилив на сила. Краката му вече не се напрягаха, дъхът му не свистеше. Може би това беше възбудата от битката или пък го обземаше вцепенение. Ала неочакваната сила му създаде леко усещане за еуфория. Чувстваше, че нещо се вълнува вътре в него и се смесва с кръвта му.
	В този миг той като че ли _теглеше_ моста подире си съвсем сам. Сякаш платното тегли кораба. Обърна се по-надясно и затича под по-голям ъгъл, като така напълно изложи и себе си, и хората си пред погледа на паршендите.
	Те продължаваха да припяват и някак знаеха — без да получават заповеди — кога да пуснат стрелите. Придърпваха стрелите близо до мраморните си лица и се целеха в мостовите. Както се очакваше, мнозина бяха насочили стрелите си към Мост Четири.
	_Почти достатъчно близо!_
	Само още няколко мига…
	_Сега!_
	Каладин рязко се обърна наляво, тъкмо когато паршендите стреляха. Мостът се помести заедно с него и сега се движеше с лице към паршендските стрелци. Стрелите полетяха, забиха се в дървото и го пробиха. Отделни стрели изтрополяваха по камъка долу. Мостът кънтеше при попаденията.
	Каладин чуваше отчаяни болезнени викове откъм другите мостове. Хората умираха. За някои от тях днес може би беше първи пробег. Никой от Мост Четири не извика, никой не падна.
	Каладин отново обърна моста и хората му пак затичаха в друга посока, уязвими. Изненаданите паршенди отново сложиха стрели на тетивите. Обикновено стреляха на вълни. Това даваше на Каладин възможност, защото, докато те зареждаха, той обръщаше и ползваше масивния мост като щит.
	Стрелите отново попаднаха в дървото. Останалите отряди отново завикаха. Зигзагообразното тичане на Каладин отново опази хората му.
	_Още веднъж_, каза си Каладин. Сега идваше трудната част. Паршендите знаеха какво прави. Щяха да са готови да стрелят, когато той се обърне.
	Обърна се.
	Никой не стреля.
	Каладин с удивление установи, че паршендите са насочили цялото си внимание към останалите мостове в търсене на по-удобни мишени. Пространството пред Мост Четири беше на практика празно.
	Пропастта беше наблизо и — макар че подходи под ъгъл — Каладин доведе хората си на правилното място за разполагане на моста. Всички мостове трябваше да са близо, за да може конницата да мине успешно. Каладин бързо заповяда спускането на моста. Някои от паршендите отново насочиха вниманието си към неговите хора, но повечето обстрелваха другите мостове.
	Някъде назад силен трясък възвести падането на един от мостовете. Каладин и хората му бутаха своя мост, а алетските стрелци не спираха да повалят паршенди, за да отклонят вниманието им и да им попречат да избутат моста обратно. Докато работеше, Каладин рискува да погледне зад гърба си.
	Следващият мост не беше далеч. Това беше Седми. Хората се препъваха, поразяваха ги стрела подир стрела и ги сваляха на цели редици. Паднаха пред очите му. Мостът рухна на земята. Сега се клатеше Мост Двадесет и седми. Два други бяха вече свалени. Мост Шест беше достигнал до пропастта, но едва-едва. Половината от хората му бяха загинали. Къде бяха другите? Не можа да прецени от този бърз поглед, а трябваше да се върне към работата си.
	Отрядът на Каладин шумно свали моста и той нареди да отстъпят. Бързо се оттеглиха, за да пропуснат кавалерията. Но не дойде кавалерия. От челото на Каладин се лееше пот. Той се обърна.
	Още пет отряда бяха спуснали мостовете си, ала останалите още се мъчеха да се доберат до пропастта. Неочаквано, те опитваха да наклонят мостовете си, подражавайки на Каладин и хората му. Мнозина се препъваха, понеже едни опитваха да снишат моста, за да ги пази, докато други продължаваха да тичат.
	Настана хаос. Хората не бяха упражнявали страничното носене. Един отряд се помъчи да удържи моста си в новата позиция, обаче го изпусна. Два други пък бяха напълно изтребени от паршендите, които не спираха да стрелят.
	Тежката конница дойде и препусна по шестте спуснати моста. Обикновено минаваха по двама конници един до друг, общо по тридесет до четиридесет по всички мостове, в три редици, общо до стотина конници. Числото зависеше от това колко са спуснатите в редица мостове, което позволяваше нападението на кавалерията да е ефикасно срещу стотиците паршендски стрелци.
	Но сега мостовете бяха разпределени твърде неравномерно. Част от конниците преминаха, но бяха разпилени и не можаха да се спуснат срещу паршендите без да се изложат на опасност от обкръжаване.
	Пехотинците почнаха да помагат за избутването на Мост Шест на мястото му. _Трябва да отидем и да помогнем_, осъзна Каладин. _Да прехвърлим и другите мостове._
	Ала беше прекалено късно. Въпреки че Каладин стоеше близо до бойното поле, хората му — както правеха винаги — се бяха оттеглили под закрилата на най-близката скала. Мястото, което бяха подбрали, бе достатъчно наблизо, за да наблюдават сражението, но даваше добра защита от стрелите. Паршендите винаги изоставяха мостовите след първия щурм. Алетите все пак проявяваха предпазливост и оставяха ариергард, който да пази мястото за преминаване и да следи дали паршендите не опитват да отрежат пътя за отстъпление.
	Войниците най-сетне наместиха Мост Шест. Още два отряда свалиха своите мостове, но половината от другарите им не успяха. Армията трябваше да се реорганизира в движение, да бърза в подкрепа на конницата, която се беше разделила, за да премине по раздалечените мостове.
	Тефт излезе от укритието и задърпа Каладин за ръката, за да го отведе на относително сигурното място. Каладин се остави да бъде издърпан, но продължи да гледа и осъзна нещо ужасно.
	Скалата приближи до Каладин и го потупа по рамото. Косата на рогоядеца беше залепнала от пот, но той се усмихваше широко.
	— Чудо е! Няма и един ранен!
	Моаш също излезе.
	— Отче на Бурята! Не мога да повярвам какво направихме. Каладин, ти промени завинаги бягането с мостовете!
	— Не — тихо отговори Каладин. — Аз напълно провалих нашето нападение.
	— Ти… Какво?
	_Отче на Бурята!_, помисли Каладин. Тежката конница беше отрязана. Нападението на конницата зависеше от непрекъснатостта на линията; успехът зависеше покрай всичко останало и от заплашителния вид.
	А сега паршендите можеха да се дръпнат от пътя й и после да се върнат и да ударят конниците по фланговете. А пехотинците не се придвижиха достатъчно бързо, та да помогнат. Няколко групички от конниците бяха напълно обкръжени. Войниците се трупаха до спуснатите мостове в опит да преминат, обаче паршендите имаха солидни позиции и ги отблъскваха. От мостовете падаха копиеносци. Паршендите смогнаха да съборят цял един мост в пропастта. Алетските войски бързо минаха в отбрана. Войниците се заловиха да опазят подстъпите към мостовете, за да подсигурят път за връщане на конницата.
	Каладин наблюдаваше, наистина _наблюдаваше_. Никога не беше проучвал тактиката или потребностите при тези нападения на армията като цяло. Беше се съобразявал единствено с нуждите на своя отряд. Глупава грешка. Трябваше да знае по-добре. И _щеше_ да знае по-добре, ако беше продължил да мисли за себе си като за истински войник. Мразеше Садеас; мразеше начина, по който този човек използваше мостовите отряди. Но не трябваше да променя основната тактика на Мост Четири, без да обмисли цялостния план на битката.
	_Отклоних вниманието на паршендите към другите мостове_, помисли Каладин. _Това ни доведе прекалено рано до пропастта и забави някои от останалите мостове._
	А понеже бягаше напред, мнозина от другите отряди можаха хубаво да видят как той ползва моста като щит. Това ги подтикна да подражават на Мост Четири. В резултат всички отряди се движеха с различна скорост, а алетските стрелци не знаеха къде да съсредоточат стрелбата си, за да отслабят паршендите по местата за сваляне на мостовете.
	_Отче на Бурята! Та аз току-що отнех победата на Садеас._
	Щеше да има последствия. Мостовите бяха забравени, докато генералите и капитаните припряно преработваха плановете си за битката. Но щом приключеха с това, щяха да дойдат за него.
	А това можеше да стане и по-скоро. Газ и Ламарил, придружавани от група копиеносци, идваха към Мост Четири.
	Скалата пристъпи до Каладин и застана от едната му страна, а от другата се изправи притесненият Тефт, стиснал камък в ръце. Мостовите зад Каладин взеха да мърморят.
	— Спокойно — каза тихо той на Скалата и Тефт.
	— Ама Каладин! — възнегодува Тефт. — Те…
	— Откажете се. Съберете хората. Върнете ги невредими в дърводелския двор, ако можете. — _Ако изобщо някой от нас може да избегне бедствието._
	Когато Скалата и Тефт не отстъпиха, Каладин излезе напред. На Кулата битката още вилнееше; групата, водена от самия Садеас, беше съумяла да се закрепи на един малък участък и упорито се държеше. От двете страни се трупаха убити. Това нямаше да е достатъчно.
	Скалата и Тефт отново застанаха до Каладин, но той ги изгледа и ги принуди да се върнат. После се обърна към Газ и Ламарил. _Ще изтъкна, че Газ ми е казал да го направя_, разсъди Каладин. _Той предложи да приложа страничното носене по време на щурм._
	Не. Нямаше свидетели. Неговата дума срещу тази на Газ. Нямаше да стане. Пък и подобен довод би дал на Газ и Ламарил основание веднага да се погрижат за смъртта на Каладин, за да го лишат от възможността да говори пред началниците им.
	Каладин трябваше да направи нещо друго.
	— Имаш ли представа какво направи? — изломоти Газ, щом приближиха.
	— Провалих стратегията на армията — отговори Каладин, — като предизвиках хаос в цялата щурмова част. Дошли сте да ме накажете, за да може — когато началствата ви дойдат да ви крещят — да можете поне да им покажете, че сте действали бързо и сте се разправили с онзи, който е отговорен за станалото.
	Газ спря, Ламарил и копиеносците се струпаха около него. Сержантът изглеждаше изненадан.
	— Ако изобщо има някакво значение — мрачно продължи Каладин, — не знаех, че това ще се случи. Просто опитвах да оцелея.
	— Предназначението на мостовите не е да оцеляват — остро отвърна Ламарил. Махна на двама войници и посочи Каладин.
	— Оставите ли ме жив — рече Каладин, — обещавам да кажа на вашите началници, че нямате нищо общо с това. А убиете ли ме, ще изглежда, че опитвате да скриете нещо.
	— Да скрием нещо ли? — обади се Газ и погледна към битката на Кулата. Една случайна стрела падна недалеч от него, изтрополи по камъните и се строши. — Какво имаме да крием?
	— Зависи. Случилото се преспокойно _може_ да изглежда като ваша идея от самото начало. Сиятелни господарю Ламарил, вие не ме спряхте. Можехте, но не го направихте. А войниците ви видяха двамата с Газ да разговаряте, когато видяхте какво върша. Ако не съм в състояние да свидетелствам, че не сте имали представа какви са намеренията ми, положението ви ще е много, много лошо.
	Войниците на Ламарил погледнаха началника си. Светлоокият се начумери.
	— Пребийте го — нареди той, — но не го убивайте.
	Обърна се и тръгна към редиците на алетските резерви.
	Яките копиеносци приближиха към Каладин. Бяха тъмнооки, но със същия успех можеха и да са паршенди — заради симпатията, която щяха да проявят към него. Каладин затвори очи и се стегна. Не можеше да ги отблъсне. Не и ако искаше да остане в Мост Четири.
	Удар с дръжката на копие в корема го просна на земята, той остана без дъх, а войниците почнаха да ритат. Един обут с ботуш крак откъсна кесията от пояса му. Сферите — прекалено ценни за оставяне в казармата — се пръснаха по камъните. Някак бяха загубили Светлината си и сега бяха тъмни, животът си беше отишъл от тях.
	Войниците продължиха да ритат.


>>
	{img:pytjat_na_kralete_t2_karta_7.jpg|#Карта на Четирите града от Донесението на Кабсал}


>>	33
>>	Киматика
>>	{img:pytjat_na_kralete_t1_3.png}

E>
	„Те се меняха, дори докато се сражавахме с тях. Като сенки бяха, преобразяваха се бързо, както пламъкът танцува. Недейте ги подценява заради онова, което виждате в началото.“
@	Твърди се, че този откъс е от думите на Талатин, Сияен рицар от Ордена на Каменните. Източникът — Въплъщение от Гувлоу — обикновено се приема за достоверен, макар че цитатът тук е от препис на фрагмент от загубената „Поема за седмата утрин“.
E$

	Понякога, когато Шалан вървеше из Паланеума с неговите огромни хранилища за книги, ръкописи и свитъци оттатък читалните в Булото, тя така се отвличаше от красотата и размерите му, че забравяше всичко останало.
	Паланеумът беше изграден като обърната пирамида, вкопана в скалата. Обикаляха го наклонени пътеки с перила. Те се спущаха като ъгловата спирала около четирите стени. Гигантското стълбище сякаш се спускаше към центъра на планетата. Няколко асансьора помагаха да се слезе по-бързо.
	Застанала до парапета на най-горното ниво, Шалан виждаше само половината от пространството долу. Това място беше прекалено огромно, прекалено величествено, та да е построено от човешки ръце. Как беше възможно терасираните нива да са толкова точно изравнени? Дали за създаването на отворените пространства са използвани Превръщатели? Колко ли скъпоценни камъни са използвани за това?
	Беше сумрачно; вместо общо осветление само малки изумрудени лампи грееха по пода на пътеките. Арденти от Светилището на Проникновението от време на време минаваха и подменяха сферите. Тук трябва да имаше стотици и стотици изумруди; явно от тях се състоеше карбрантското кралско съкровище. Какво по-добро място за него от напълно безопасния Паланеум? Тук те се пазеха и същевременно осветяваха огромната библиотека.
	Шалан продължи по пътя си. Слугата й парш носеше фенер с три сапфирени марки. Меката синя светлина се отразяваше от каменните стени, части от които бяха Превърнати в кварц просто за красота. Перилата на пътеките бяха изработени от дърво и после Превърнати в мрамор. Когато прокара пръсти, Шалан усети структурата на дървото. Същевременно се долавяше и студенината на камъка. Сякаш предназначението на тази странност беше да обърква сетивата.
	Паршът носеше кошничка с книги, илюстрирани от най-големите имена в естествените науки. Ясна започна да позволява на Шалан да отделя малко от времето за учене на предмети по свой избор. Само по един час на ден; забележително колко скъп й беше станал този час. Напоследък се ровеше в _Пътешествия на запад_ от Мялмр.
	Светът беше удивително място. Шалан жадуваше да научи повече, искаше да наблюдава всички и всяко от създанията, да ги скицира в бележника си. Да организира Рошар като го улови в образи. Всички книги, които прочете, прецени като непълни, макар и чудесни. Всяка от авторките беше добра или с думите, или с рисунките. Рядко се случваше някоя да я бива и в двете. А ако авторката се случеше добра и в двете, то се оказваше слаба в науката.
	Толкова неща не разбираха. Шалан би могла да попълни празнотите.
	_Не_, заповяда си тя твърдо, докато крачеше. _Не съм тук да правя това._
	Ставаше все по-трудно и по-трудно да се съсредоточи върху кражбата, въпреки че Ясна оправда надеждите й и почна да я ползва като прислужничка в банята. Това скоро щеше да й предостави необходимата възможност. И все пак, колкото повече учеше, толкова повече жадуваше за знания.
	Поведе парша към един от асансьорите. Други двама от неговите събратя я спуснаха надолу. Шалан огледа кошницата с книги. Можеше да почете на слизане, може би да си довърши главата от _Пътешествията_…
	Отвърна се от кошницата. _Съсредоточи се._ На петото ниво надолу излезе от асансьора и прекоси пътечката от него към обиколната пътека. Като стигна стената, зави надясно и повървя още малко. Край стената се редяха врати и щом намери нужната, влезе в просторно каменно помещение, пълно с високи рафтове с книги.
	— Чакай тук — нареди Шалан на слугата и изрови скицника си от кошницата. Тикна го под мишница, взе фенера и забърза между редовете.
	Човек можеше да се губи с часове из Паланеума и да не срещне жива душа. Шалан рядко виждаше хора, докато търсеше някоя рядка книга за Ясна. Разбира се, имаше арденти и слуги, които да носят томовете, но според Ясна беше важно Шалан да се упражнява да прави това сама. Явно карбрантската система за каталогизиране вече беше стандартна за повечето от рошарските библиотеки и архиви.
	В дъното на помещението Шалан намери малко писалище от лешниково дърво. Остави фенера от едната страна, приседна на столчето и извади скицника. Беше тихо и тъмно. Светлината на фенера показваше края на етажерките вдясно от Шалан и гладката каменна стена вляво от нея. Миришеше на стара хартия и прах. Не на влага. В Паланеума никога не беше влажно. Може би въздухът се поддържаше сух с белия прах, който беше поръсен на ивици в краищата на всяко помещение.
	Шалан развърза кожените връзки на скицника. Горните листове бяха празни, а на следващите няколко имаше скицирани портрети на хора от Паланеума. Още образи за нейната сбирка. В средата се криеха много по-важни рисунки: скици на Ясна, която Превръща.
	Принцесата рядко използваше своя Превръщател; може би се стараеше да го прави в отсъствието на Шалан. Но Шалан беше уловила няколко случая, предимно когато Ясна беше разсеяна и явно забравяше, че не е сама.
	Шалан вдигна една от рисунките. Ясна седи в нишата, отпуснала ръка, и докосва смачкан лист хартия, а скъпоценният камък на Превръщателя свети. На следващата рисунка бе изобразена същата сцена, няколко мига по-късно. Хартията представляваше кълбо от пламъци. Не гореше. Не, тя беше _станала огън_. Извиващи се огнени езици, гореща искра във въздуха. Какво ли имаше на този лист, та Ясна искаше да го скрие?
	Друга рисунка показваше как Ясна Превръща виното в чашата си в парче кристал и го ползва за преспапие. Самата чаша затискаше друга купчина листове. Това стана в един от малкото случаи, когато двете жени обядваха — и учеха — на една веранда извън Конклава. Имаше и скица на Ясна, която прогаря думите на листа, понеже мастилото е свършило. Когато Шалан видя това, тя се изуми от точността на Превръщането.
	Явно този Превръщател беше настроен към три определени субстанции — Пара, Зефир и Прозрачност. Но би трябвало да е в състояние да създава всяка от Десетте субстанции, от Зефир до Глезен. Последната субстанция беше най-важна за Шалан, защото включваше камък и земя. Тя _би могла_ да създаде нови минерални залежи, които семейството да експлоатира. Щеше да проработи; в Я Кевед Превръщателите бяха голяма рядкост и мраморът, нефритът и опалът на фамилията щяха да се продават много добре. Няма да съумеят да създадат истински скъпоценни камъни с Превръщателя — говореше се, че това е невъзможно — но ще образуват залежи с почти същата стойност.
	Когато залежите се изчерпят, ще се наложи семейството да премине към не толкова печеливша търговия. Ала това беше добре. Дотогава дълговете им ще са платени, а неспазените обещания — възмездени. Домът Давар пак щеше да е незначителен, но нямаше да пропадне.
	Шалан отново разгледа рисунките. Алетската принцеса подчертано се отнасяше към Превръщането като към нещо ежедневно. Притежаваше един от най-могъщите артефакти в цял Рошар, а го използваше, за да си направи _преспапие_? За какво друго го използваше, когато Шалан не я наблюдаваше? Като че ли напоследък Ясна Превръщаше в нейно присъствие по-рядко, отколкото в началото.
	Шалан порови в кесията в ръкава си и извади повредения Превръщател на баща си. Пукнат беше на две места: през една от верижките и в подложката, която държеше един от камъните. Огледа го на светло, търсейки за кой ли път следи от повредата. Верижката беше подменена отлично. Подложката беше поправена също така добре. Въпреки че знаеше точно къде са били пукнатините, Шалан не можеше да намери никакъв дефект. За съжаление, отстраняването на външните повреди не накара Превръщателя да заработи.
	Претегли на ръка конструкцията от метал и верижки. После си я сложи, като преметна верижките около палеца, малкия и средния пръст. Сега инструментът нямаше камъни. Шалан го сравни с рисунките, проучи го от всички страни. Да, изглеждаше съвсем същият. Приликата я тревожеше досега.
	Шалан усети как сърцето й запърха при вида на повредения Превръщател. Кражбата от Ясна й се струваше приемлива, когато принцесата беше само далечна и непозната фигура. Еретичка, вероятно злонравна и взискателна. А каква се оказа истинската Ясна? Внимателна изследователка, строга, ала справедлива, изненадващо мъдра и проницателна. Можеше ли Шалан наистина да открадне от нея?
	Помъчи се да успокои сърцето си. От дете беше такава. Помнеше как плаче, когато родителите й се карат. Не я биваше в сблъсъците.
	Но щеше да го направи. За Нан Балат, Тет Виким и Яша Юшу. Братята й зависеха от нея. Притисна ръце в бедрата си, за да не треперят, вдиша и издиша. След няколко минути се овладя, свали повредения Превръщател и го прибра в тайната кесия. Събра рисунките. Можеха да се окажат важни за използването на Превръщателя. Какво щеше да прави по този въпрос? Имаше ли начин да попита Ясна как се ползва, без да предизвика подозрение?
	Между рафтовете недалеч трепна светлинка и я сепна. Шалан прибра скицника си. Оказа се, че една престаряла жена ардент тършува из книгите на светлината на фенер, следвана от слуга парш. Не погледна Шалан, когато свърна между два реда рафтове, а светлината от фенера й се провидя между книгите. Когато фигурата на жената не се виждаше, а светлината струеше между редовете, се създаваше усещането, че някой от самите Вестители върви из помещението.
	Сърцето на Шалан отново запрепуска и тя положи скритата ръка на гърдите си. _Аз съм много неумел крадец_, помисли намусено тя. Събра си нещата и тръгна да излиза, като държеше фенера пред себе си. В челото на всеки рафт бяха врязани символи с датата, на която книгите тук са постъпили в Паланеума. Бяха организирани по този признак. На най-горното ниво имаше огромни шкафове с индекси.
	Ясна беше пратила Шалан да вземе — и да прочете — екземпляр от _Диалози_, прочут исторически труд по политическа теория. Но в същото помещение се намираше и _Спомен за сенките_ — книгата, която Ясна четеше, когато кралят ги посети. Шалан провери по-късно в индекса. Досега книгата би трябвало да е върната на място.
	Обзета от внезапно любопитство, Шалан отброи редовете. Влезе и отброи книжните рафтове. Близо до средата на долния рафт откри червено томче с червена подвързия от свинска кожа. _Спомен за сенките_. Шалан остави фенера на пода и издърпа книгата. Почувства се като натрапница, когато я прелисти.
	Прочетеното я обърка. Не си беше дала сметка, че това са детски приказки. Нямаше коментари под линия, просто сбирка приказки. Шалан седна на пода и прочете първата. Разказваше се за дете, което се отдалечило от дома нощес, подгонили го Пустоносни и то се скрило в пещера край езеро. Издялкало парче дърво в човешка форма и го пуснало по езерото, като подмамило съществата да го нападнат и да го изядат.
	Шалан не разполагаше с много време — Ясна щеше да стане подозрителна, ако се застоеше тук долу твърде дълго — но все пак попрехвърли и другите приказки. Всички бяха в този стил — призрачни истории за духове и Пустоносни. Единственият коментар беше в края на книгата и гласеше, че авторката била любопитна относно народните приказки на тъмнооките. Отнело й години да ги събере и да ги запише.
	_Спомен за сенките_, рече си Шалан, _а по-добре да бяха забравени_.
	Та това ли четеше Ясна? Шалан очакваше _Спомен за сенките_ да е някакво дълбоко философско разсъждение за укривано политическо убийство. Ясна беше вериститалианка. Изграждаше истината за миналите събития. Каква истина можеше да намери в приказките, които са разказвали, за да плашат непослушните тъмнооки дечурлига?
	Шалан плъзна томчето на мястото му и забърза по пътя си.

	* * *

	Не след дълго Шалан се върна в нишата и откри, че напразно е бързала. Ясна я нямаше. Кабсал обаче беше там.
	Младият ардент седеше край дългото писалище и разглеждаше една от книгите за изкуство на Шалан. Тя го видя преди той да я забележи и установи, че се усмихва въпреки неприятностите. Скръсти ръце и изписа на лицето си израз на съмнение.
	— Пак ли? — попита тя.
	Кабсал подскочи и захлопна книгата.
	— Шалан — откликна той. Голата му глава отразяваше синкавата светлина от фенера на слугата. — Дойдох да търся…
	— Ясна. Както винаги. И тя никога не е тук, когато идвате.
	— Злополучно съвпадение — отвърна Кабсал и вдигна ръка към челото си. — Никак не мога да преценявам времето, нали?
	— А това в краката Ви кошница с хляб ли е?
	— Подарък за Сиятелната Ясна — обясни Кабсал. — От Светилището на Проникновението.
	— Съмнявам се, че една кошница с хляб е в състояние да я убеди да изостави своята ерес — отговори Шалан. — Може би, ако бяхте добавили и сладко…
	Ардентът се усмихна, вдигна кошницата и измъкна малко бурканче сладко от червени симки.
	— Аз, разбира се, Ви казах, че Ясна не обича сладко. А Вие продължавате да носите, понеже знаете, че е сред любимите ми храни. И е така вече, ох… десетина пъти през последните няколко месеца?
	— Малко съм прозрачен, нали?
	— Съвсем мъничко — отвърна с усмивка Шалан. — Отнася се до моята душа, нали? Тревожите се за мен, понеже уча при еретичка.
	— Хмм… да, боя се, че е така.
	— Бих се обидила. Но донесохте сладко. — Шалан се засмя и махна на слугата да остави книгите й и да чака на прага. Наистина ли на Пустите равнини имаше парши, които _воюват_? Направо не беше за вярване. Тя не знаеше някой парш даже да е повишавал глас. Не изглеждаха достатъчно интелигентни за неподчинение.
	Разбира се, в някои донесения, които беше чувала — включително и в нещата, които Ясна я накара да прочете, когато проучваше убийството на крал Гавилар — се съобщаваше, че паршендите не са като паршите. Бяха по-едри, от самата им кожа растеше някаква особена броня, а и говореха далеч по-често. Може пък изобщо да не бяха парши, а някакви техни далечни братовчеди, съвсем различно племе.
	Седна до писалището, а Кабсал извади хляба. Слугата парш стоеше на прага и чакаше. Не вършеше кой знае каква работа като придружител, но Кабсал _беше_ ардент. Значи, технически погледнато, Шалан нямаше и нужда от придружител.
	Хлябът беше от тайленска фурна, пухкав и кафяв. Понеже Кабсал беше ардент, нямаше значение, че сладкото е женска храна — можеха да го опитат заедно. Наблюдаваше го, докато той разрязваше хляба. Ардентите на служба при нейния баща бяха свадливи старци и старици със строги очи. Не можеха да траят децата. На Шалан дори не й беше _хрумвало_, че светилищата може да привличат младежи като Кабсал.
	В последните седмици тя се улавяше да мисли за него по начин, който беше по-добре да избягва.
	— Замисляли ли сте се — обади се Кабсал, — като каква личност се разкривате с избора на сладко от симки?
	— Не подозирах, че вкусът ми може да има такова значение.
	— Хората са го проучили — отговори Кабсал, нагреба щедро от гъстото червено сладко и й подаде резена хляб. — Когато работиш в Паланеума, се натъкваш на разни много странни книги. Не е трудно да заключиш, че може би _всичко_ е било проучено в един или друг момент.
	— Хмм. А сладкото от симки проучено ли е?
	— Според _Вкусове и личност_ — и преди да възразите, и книгата, и заглавието са истински — предпочитанието към симки говори за спонтанна, импулсивна личност. А предпочитанието към… — той млъкна и примигна, когато от челото му отскочи топче от смачкана хартия.
	— Извинете — рече Шалан. — Просто така се случи. Трябва да е заради всичката импулсивност и спонтанност у мен.
	Кабсал се усмихна.
	— Не сте ли съгласна със заключенията?
	— Не знам — сви рамене Шалан. — Срещала съм хора, които твърдят, че могат да определят що за личност съм според рождената ми дата, според разположението на Пояса на Талн на седмия ми рожден ден или според нумерологичните екстраполации на десетата парадигма на глифите. Но мисля, че ние сме по-сложни.
	— Хората са по-сложни от нумерологичните екстраполации на десетата парадигма на глифите? — отвърна Кабсал, докато си мажеше сладко върху резен хляб. — Не е чудно тогава, че ми е толкова трудно да разбирам жените.
	— Много смешно. Искам да _кажа_, че ние сме по-сложни от едно струпване на лични особености. Спонтанна ли съм? Понякога. Можете да обясните с това факта, че преследвах Ясна дотук, за да стана нейна повереница. Но преди това в продължение на седемнадесет години аз бях толкова {e}не{/e}спонтанна, колкото въобще е възможно. В множество случаи — ако получа насърчение — думите ми може да са твърде спонтанни, но действията ми рядко са такива. _Всички_ ние понякога сме спонтанни, а друг път _всички_ сме консервативни.
	— Значи казвате, че книгата не греши. Тук пише, че сте спонтанна, но понякога. Следователно е вярна.
	— По тази логика е вярна за _всеки_.
	— Съвършено вярна!
	— Е, не чак толкова — отговори Шалан и погълна още едно парче от сладкия пръхкав хляб. — Както споменах, Ясна мрази всякакви сладка.
	— Ах, да. Тя е _еретик по сладката_ също. Нейната душа се намира в по-голяма опасност, отколкото предполагах. — Той се ухили и похапна от хляба.
	— Наистина. И какво още пише в това Ваше книжле за мен — и за половината хора по света — във връзка с любовта ни към храни, които съдържат прекалено много захар?
	— Добре, предполага се, че вкусът към симки говори още за любов към заниманията на открито.
	— А, на открито значи. Посетих веднъж това митично място. Беше много отдавна. Почти съм забравила какво е. Кажете ми, още ли грее слънце или това го има само в размечтаните ми спомени?
	— Сигурен съм, че обучението Ви не е _толкова_ тежко.
	— Ясна е необичайно привързана към праха. Вярвам, че преживява от него и се храни с прашинките, както чулите гризат скални пъпки.
	— А Вие, Шалан? _Вие_ с какво се прехранвате?
	— Въглен.
	Кабсал първо изглеждаше объркан, но после забеляза скицника.
	— Ах, да. Изненадах се колко бързо името и рисунките Ви се разпространиха из Конклава.
	Шалан си дояде хляба и избърса ръце във влажната кърпа, която Кабсал беше донесъл.
	— Все едно съм някаква болест — тя прокара пръст през червената си коса и се намръщи. — Наистина имам цвят като обрив, нали?
	— Глупости — остро отвърна Кабсал. — Не бива да говорите такива неща, Ваше Сиятелство. Непочтително е.
	— Към мен самата?
	— Не. Към Всемогъщия, който Ви е създал.
	— Той е създал и кремлингите. Да не споменаваме обривите и заразите. Така че сравнението е всъщност чест.
	— Не успявам да следвам логиката, Ваше Сиятелство. Понеже той е създал всички неща, сравненията са безсмислени.
	— Като твърденията във Вашите _Вкусове_, а?
	— Точка за Вас.
	— Можеш да си и по-лоши неща от зараза — продължи Шалан и се замисли безцелно. — Когато човек прихване болест, тя му напомня, че е жив. Кара го да се бори срещу нея. Когато болестта отмине, в сравнение с нея нормалното здраве изглежда прекрасно.
	— А не сте ли по-скоро усещане за еуфория? Не носите ли приятни чувства и радост на онези, които заразявате?
	— Еуфорията минава. Обикновено е кратка, така че по-дълго я очакваме, отколкото й се наслаждаваме. — Тя въздъхна. — Вижте какво направихме. Сега съм потисната. Поне връщането към изследванията ще ми се стори вълнуващо.
	Кабсал се смръщи на книгите.
	— Бях под впечатлението, че ученето Ви доставя удоволствие.
	— И аз. После в живота ми нахлу Ясна Колин и доказа, че дори нещо приятно може да стане скучно.
	— Разбирам. Значи тя е строга наставница?
	— Всъщност не. Аз просто обичам хиперболата.
	— Аз пък не я обичам. Правописът й е мръсно копеле.
	— Кабсал!
	— Съжалявам — рече Кабсал. После погледна и нагоре. — Съжалявам.
	— Сигурна съм, че таванът Ви прощава. За да привлечете вниманието на Всемогъщия, може би ще желаете да изгорите една молитва.
	— И без това му дължа няколко. Та какво казвахте?
	— Ами, Сиятелната Ясна _не е_ строга наставница. Всъщност тя е всичко, което се говори за нея. Бляскава, красива, тайнствена. Щастие е за мен да съм нейна повереница.
	Кабсал кимна.
	— Казват, че е съвършена. С едно изключение.
	— Имате предвид нейната ерес?
	Той се съгласи.
	— Не е толкова лошо за мен, колкото си мислите — каза Шалан. — Тя рядко говори за вярата си. Само когато я предизвикат.
	— Следователно се срамува.
	— Съмнявам се. Просто е внимателна.
	Кабсал я погледна изпод вежди.
	— Няма нужда да се тревожите за мен. Ясна не опитва да ме убеди да изоставя светилищата.
	Кабсал се приведе напред и стана по-сериозен. Беше по-възрастен от нея — към средата на двадесетте си години, изпълнен с вяра, сигурен в себе си, сериозен. Всъщност беше единственият мъж приблизително на нейната възраст, с когото беше разговаряла без строгия надзор на баща си.
	Но беше ардент. Разбира се, нищо нямаше да излезе. Възможно ли беше изобщо?
	— Шалан — деликатно продума Кабсал. — Не можете ли да разберете колко сме — колко съм — загрижен? Сиятелната Ясна е много силна и интригуваща жена. Бихме могли да очакваме, че нейните идеи са заразителни.
	— Заразителни ли? Казахте, както ми се стори, че _аз_ съм заразителна.
	— Никога не съм казвал това!
	— Да, обаче аз се престорих, че сте го казали. На практика е същото.
	Кабсал се свъси.
	— Сиятелна Шалан, ардентите _наистина_ се тревожат за Вас. Душите на рожбите на Всемогъщия са наша грижа. Ясна неведнъж е разваляла онези, с които общува.
	— Наистина ли? — попита Шалан, искрено заинтригувана. — Други повереници ли?
	— Не ми е удобно да говоря.
	— Да се настаним по-удобно тогава.
	— Няма да отстъпя, Ваше Сиятелство. Няма да говоря за това.
	— Ами пишете.
	— Сиятелна… — отвърна той със страдалчески глас.
	— Ох, добре — въздъхна Шалан. — Е, мога да Ви уверя, че душата ми е много добре и е дълбоко {e}не{/e}заразена.
	Кабсал се облегна в стола и си отряза още хляб. Шалан се улови, че пак го наблюдава, но се подразни от момичешката си глупост. Скоро щеше да се прибере при семейството си. А и той я посещаваше единствено по причини, произлизащи от неговото Призвание. Но искрено харесваше неговата компания. Чувстваше, че тук, в Карбрант, може да разговаря само с него. Пък и беше хубавец. Простото облекло и обръснатата глава само подчертаваха силните му черти. Като мнозина от младите арденти, той носеше брадата си късо и спретнато подстригана. Говореше културно, беше начетен.
	— Е, ако сте сигурна за Вашата душа — обърна се Кабсал отново към нея, — може би нашето светилище ще Ви заинтересува.
	— Аз си имам светилище. Светилището на Чистотата.
	— Но Светилището на Чистотата не е място за учен. Славата, която то проповядва, няма нищо общо с Вашите изследвания, нито с Вашето изкуство.
	— Човек няма нужда от светилище, което да се съсредоточава пряко върху Призванието му.
	— Обаче е добре двете да съвпадат.
	Шалан се насили да не се мръщи. Светилището на Чистотата се съсредоточаваше, както човек лесно може да си представи, върху това да учи хората да подражават на честността и благотворността на Всемогъщия. Ардентите от това светилище не знаеха какво да правят с нейната привързаност към изкуството. Винаги искаха да скицира неща, които те намираха за „чисти“. Статуи на Вестителите, изображения на Двойното око.
	Баща й беше избрал това светилище за нея, разбира се.
	— Просто се чудех дали сте била добре осведомена какво избирате. Все пак е позволено да се сменят светилищата.
	— Да, но не се ли гледа с лошо око на набирането на нови членове? На ардентите, които се надпреварват в това?
	— Наистина. Пагубен навик.
	— Но въпреки това го правите?
	— Освен това от време на време ругая.
	— Не бях забелязала. Много интересен ардент сте Вие, Кабсал.
	— Ще се изненадате. Ние съвсем не сме такава тесногръда прослойка, каквато изглеждаме. Е, с изключение на брат Абсант; той прекарва толкова много време просто да ни зяпа. — Кабсал позамълча. — Всъщност, сега се замислям, че той наистина може да е задръстен. Не знам дали изобщо съм го виждал да помръдне…
	— Да не се отклоняваме. Не опитвахте ли да ме спечелите за Вашето светилище?
	— Да. И това не е толкова необичайно, колкото смятате. Всички го правят. Много се сърдим едни на други за пълната липса на етика. — Отново се наведе напред и стана сериозен. — Моето светилище има сравнително малко членове и не сме така показни като останалите. Затова щом някой дойде да търси знания в Паланеума, ние се нагърбваме да го упътим.
	— Да го привлечете към вашето светилище.
	— Да му позволим да види какво пропуска — отвърна Кабсал и си похапна от хляба със сладко. — В Светилището на Чистотата учеха ли Ви за същината на Всемогъщия? Божествената призма с десетте страни, които представляват Вестителите?
	— Споменаха го. Разговаряхме най-вече как да постигна целите си в… хмм, чистотата. Скучна работа, признавам, понеже при мене нямаше много възможности да съм {e}не{/e}чиста.
	Кабсал поклати глава.
	— Всемогъщият дава на всички ни дарба. И когато изберем Призвание, което се опира на дарбата ни, ние славим Всемогъщия най-дълбоко. Едно светилище и неговите арденти трябва да Ви помагат да подхранвате това, да Ви насърчават да си поставите цели да се усъвършенствате в него. — Махна към наредените върху писалището книги. — Ето в какво трябва да Ви помага светилището, Шалан. История, логика, природни науки, изкуство. Да си честен и добър е важно, но би трябвало да се стараем повечко да насърчаваме вродените дарби на хората, вместо да ги насилваме да приемат онези Слава и Призвание, които ние самите смятаме за най-важни.
	— Предполагам, че това е разумен довод.
	Кабсал кимна и се умисли.
	— Чудно ли е тогава, че жена като Ясна Колин се е отвърнала от всичко това? Много светилища насърчават жените да оставят трудната богословска наука на ардентите. Ех, ако Ясна можеше само да види истинската красота на нашата вяра. — Той се усмихна и изрови една дебела книга от дъното на кошницата за хляб. — Първоначално искрено се надявах да мога да й покажа какво имам предвид.
	— Съмнявам се, че ще откликне добре.
	— Може би — разсеяно отвърна Кабсал и задържа книгата. — Но да съм онзи, който най-сетне ще я убеди!
	— Братко Кабсал, това прозвуча почти като желание да се отличите.
	Той се изчерви и Шалан разбра, че е казала нещо, което дълбоко го е смутило. Тя потръпна и се наруга за думите.
	— Да. Наистина искам да се отлича. _Не би трябвало_ толкова силно да желая аз да съм човекът, който ще я накара да приеме вярата. Но е така. Само да можеше тя да чуе моето доказателство.
	— Доказателство ли?
	— Разполагам с истинско доказателство за съществуването на Всемогъщия.
	— Бих искала да го видя — рече Шалан и вдигна пръст, за да попречи на Кабсал да възрази. — Не защото се съмнявам в съществуването му, Кабсал. Просто съм любопитна.
	Той се усмихна.
	— С удоволствие ще обясня. Но не желаете ли първо още малко хляб?
	— Трябва да откажа и да избегна излишеството, както са ме учили. Но вместо това ще приема.
	— Заради сладкото ли?
	— Разбира се — отговори Шалан и взе хляба. — Как ме описваше онази Ваша пророческа сладкарска книга? Импулсивна и спонтанна? Това го мога. Ако има сладко.
	Кабсал й гребна от сладкото, изтри пръсти в кърпата и отвори книгата, и я запрелиства, докато намери страница с илюстрация. Шалан се плъзна по-близо на стола, за да вижда. Не беше портрет на човек, а някакъв модел. Триъгълни очертания, с три крила навън и издигнат център.
	— Разпознавате ли това? — попита Кабсал.
	Изглеждаше познато.
	— Разбирам, че би трябвало.
	— Това е Колинар — обясни Кабсал. — Столицата на алетите, нарисувана както би изглеждала отгоре. Виждате ли тези върхове и зъбери? Градът е построен около старо скално образувание. — Отгърна страницата. — Ето Веденар, столицата на Я Кевед. — Тук моделът беше шестоъгълен. — Акина. — Кръгъл. — Град Тайлен. — Звезда с четири лъча.
	— Какво означава това?
	— Означава, че Всемогъщият е във всички неща. Можете да го съзрете тук, в тези градове. Виждате ли колко са симетрични?
	— Градовете са построени от хора, Кабсал. Те са се стремили към симетрията, защото е свещена.
	— Да, но при всеки от тези случаи са строили около съществуващи скални образувания.
	— Това нищо не означава — отговори Шалан. — Аз наистина вярвам, но не знам дали _това_ е доказателство. Вятърът и водата могат да създадат симетрия; виждате това навсякъде в природата. Хората подбират горе-долу симетрични места, после планират градовете си така, че да компенсират неточностите.
	Кабсал отново взе да рови в кошницата. Измъкна не друго, а метална чиния. Когато Шалан понечи да се обади, той пак вдигна показалец. Сложи чинията на малка, леко издигната дървена стойка върху писалището.
	Кабсал поръси чинията с фин бял пясък. После извади лък за някакъв струнен инструмент.
	— Забелязвам, че сте се подготвили за демонстрацията. _Наистина_ сте искали да се аргументирате пред Ясна.
	Брат Кабсал се усмихна и прокара лъка по ръба на металната чиния, от което тя завибрира. Пясъкът започна да подскача, сякаш песъчинките бяха дребни насекоми върху нагорещена повърхност.
	— Това се нарича киматика. Изследването на моделите, които се произвеждат от звуците при взаимодействието с материален посредник.
	Когато отново подръпна лъка, чинията издаде звук, почти чиста нота. Всъщност звукът успя да привлече едно музикално духче, което се повъртя във въздуха над Кабсал и изчезна. Той завърши и посочи със замах чинията.
	— Е и?
	— Колинар — отговори Кабсал и вдигна книгата за сравнение.
	Шалан наклони глава. Пясъчният модел изглеждаше _досущ_ като Колинар.
	Кабсал поръси още малко пясък и прокара лъка върху него в друга точка. Пясъкът се пререди.
	— Веденар — обяви Кабсал.
	Шалан отново сравни. Съвпадението беше пълно.
	— Град Тайлен — рече Кабсал, след като повтори действията си през друга точка. Внимателно подбра още едно място на ръба на чинията и прокара лъка за последен път. — Акина. Шалан, доказателството за съществуването на Всемогъщия е в самите градове, където живеем. Погледнете каква съвършена симетрия!
	Тя трябваше да признае, че в моделите има неща завладяващо.
	— Може връзката да е лъжлива. И двете явления да са породени от едно и също.
	— Да. От Всемогъщия — отговори Кабсал и седна. — Самият ни език е симетричен. Погледнете глифите — всяка може да се сгъне на две еднакви половини. Вижте и буквите. Прегънете по средата всяка колонка с текст и ще откриете симетрия. Със сигурност знаете историята, че и глифите, и буквите идват от Певците на зората?
	— Да.
	— Дори и имената ни. Вашето е почти съвършено. Шалан. Без една буква. Отлично име за светлоока. Не _прекалено_ свещено, но съвсем близо. Първоначалните имена на десетте Сребърни кралства. Алетела, Валав, Шин Как Ниш. Съвършени, симетрични.
	Той се пресегна и хвана ръката й.
	— Тук е, около нас. Не го забравяйте, Шалан, каквото и да говори тя.
	— Няма да забравя — отвърна Шалан и разбра как той беше направлявал разговора. Казал беше, че й вярва, но все пак беше минал през доказателствата. Беше мило и дразнещо едновременно. Тя не обичаше снизходителността. Но как би могла да се сърди на ардента, че проповядва?
	Кабсал внезапно вдигна поглед и пусна ръката й.
	— Чувам стъпки.
	Той се изправи, а Шалан се обърна, тъкмо когато Ясна влезе в нишата, следвана от слугата парш с кошница с книги. Не пролича Ясна да е изненадана от присъствието на ардента.
	— Извинете, Ваше Сиятелство — продума Шалан и стана. — Той…
	— Не сте затворница, дете — безцеремонно я прекъсна Ясна. — Позволено ви е да приемате посетители. Само внимавайте и проверете дали по кожата Ви не са останали следи от зъби. Такива като Вашия гост имат навика да завличат плячката подире си навътре в морето.
	Кабсал пламна и се залови да събира нещата си.
	Ясна махна на парша да подреди книгите на масата.
	— Дали може тази чиния да ни покаже киматичен модел на Уритиру, свещенико? Или имате моделчета само за четирите класически града?
	Кабсал я изгледа, видимо изненадан, че тя знае точно за какво служи чинията. Вдигна книгата.
	— Уритиру е приказка.
	— Странно. Човек би помислил, че вярвате в приказки.
	Лицето на Кабсал стана още по-червено. Събра си вещите, кимна отсечено на Шалан и бързо излезе от стаята.
	— Ако позволите, Ваше Сиятелство — продума Шалан, — проявихте _изключителна_ грубост.
	— Имам склонност към подобни изблици на нецивилизованост. Убедена съм, че той е чувал каква съм. Просто исках да се уверя, че той получи каквото очакваше.
	— Никога не сте постъпвали така с другите арденти в Паланеума.
	— Другите арденти в Паланеума не са действали за настройването на моята повереница срещу мен.
	— Той не… — Шалан замълча за малко. — Той просто се притесняваше за моята душа.
	— Помоли ли Ви вече да опитате да откраднете Превръщателя от мен?
	Шалан беше потресена. Ръката й се стрелна към тайната кесия. Знаеше ли Ясна? _Не_, рече си Шалан. _Не, слушай въпроса._
	— Не.
	Ясна отгърна една книга.
	— Само гледайте. В крайна сметка ще Ви помоли, имам опит с такива като него. — Тя вдигна поглед към Шалан и изражението й омекна. — Той не се интересува от Вас. По нито един от начините, за които си мислите. По-точно, не става въпрос за Вашата душа. А за мен.
	— Малко арогантно от Ваша страна, не мислите ли?
	— Само ако греша, дете — отговори Ясна и се върна към четивото си. — А аз рядко греша.


>>	34
>>	Стената на бурята
>>	{img:pytjat_na_kralete_t1_2.png}

E>
	„Вървях от Абамабар към Уритиру.“
@	Този цитат от Осмата притча от Пътят на кралете е във видимо противоречие с Барала и Синбиан, които твърдят, че градът Уритиру е недостъпен пеш. Или е имало построен път, или Нохадон се изразява метафорично.
E$

	_Предназначението на мостовите не е да оцеляват…_
	Умът на Каладин беше замаян. Знаеше, че го _боли_, но само толкова. Блуждаеше. Сякаш главата му беше отделена от тялото и отскачаше от сенките и таваните.
	— Каладин! — прошепна един угрижен глас. — Каладин, моля те. Не изпитвай повече болка.
	_Предназначението на мостовите не е да оцеляват._ Защо тези думи го тормозеха така? Помнеше какво се случи, как използва моста като щит, как изостави армията, как обрече щурма на провал. _Отче на Бурята, какъв глупак съм!_, помисли Каладин.
	— Каладин?
	Гласът на Сил. Рискува да отвори очи и видя, че светът е обърнат с главата надолу. Небето се простираше под него, а познатият дърводелски двор се рееше във въздуха.
	Не. _Той_ беше с главата надолу. Висеше на стената на казармата на Мост Четири. В най-високата си точка сградата се издигаше до петнадесет стъпки, а покривът й беше леко наклонен. Глезените на Каладин бяха вързани с въже, което висеше от забита в покрива халка. Виждал беше това да се случва и на други мостови. Един беше извършил убийство в лагера, а друг беше заловен да краде за пети път.
	Гърбът на Каладин опираше в стената, следователно той висеше с лице на изток. Ръцете му бяха свободни и отпуснати надолу. Почти докосваха земята. Изстена отново, болеше го навсякъде.
	Както го беше учил баща му, започна да опипва тялото си отстрани, за да провери дали няма счупени ребра. Потрепери, щом откри, че няколко са болезнени и най-малкото са пукнати. Вероятно счупени. Провери и раменете, защото се опасяваше да няма счупена ключица. Времето щеше да покаже дали има сериозни вътрешни контузии.
	Потърка лице и корички съсирена кръв се обелиха и нападаха по земята. Цицина на главата, разкървавен нос, сцепена устна. Сил кацна на гърдите му, стъпила върху гръдната кост и с ръце зад гърба.
	— Каладин?
	— Жив съм — промълви той завалено заради подутата устна. — Какво стана?
	— Войниците те пребиха — отвърна тя и сякаш се смали. — Върнах им го. Препънах единия три пъти днес. — Изглеждаше угрижена.
	Каладин откри, че се усмихва. Колко време можеше да виси човек и кръвта да се стича в главата му?
	— Голямо викане имаше — тихо продължи Сил. — Мисля, че няколко човека бяха разжалвани. Войникът, Ламарил, той…
	— Какво?
	— Екзекутираха го — рече Сил още по-тихо. — Върховният принц Садеас лично извърши това в мига, когато армията се върна от платото. Каза нещо в смисъл, че пълната отговорност се носи от светлооките. Ламарил все викаше, че ти си обещал да го оневиниш и че вместо него Газ трябва да понесе наказанието.
	Каладин се усмихна мрачно.
	— Не трябваше да заповядва да ме пребиват до безсъзнание. Газ?
	— Оставиха го на същата служба. Не знам защо.
	— Правото на отговорността. При подобно бедствие от светлооките се очаква да поемат главната вина. Обичат да се перчат, че спазват такива стари принципи, когато им е угодно. Защо още съм жив?
	— Нещо като назидание — отговори Сил и обгърна телце с прозрачните си ръце. — Каладин, студено ми е.
	— Нима можеш да усещаш температурата? — попита Каладин през кашлица.
	— Обикновено не. Сега мога. Не разбирам това. Не… не ми харесва.
	— Всичко ще се оправи.
	— Не трябваше да лъжеш.
	— Понякога е добре да излъжеш, Сил.
	— И в този случай ли?
	Каладин примигна. Опита да не обръща внимание на раните, на напрежението в главата. Опита да прочисти ума си. Не успя и в трите.
	— Да — прошепна той.
	— Струва ми се, че разбирам.
	Каладин облегна глава, опирайки темето си в стената.
	— Значи бурята ще ме съди. Ще оставят бурята да ме убие.
	Увиснал тук, Каладин беше изложен пряко на ветровете и на всичко, което те щяха да довеят. Ако човек е благоразумен и вземе подходящи мерки, може да оцелее на открито по време на буря. Злочесто преживяване. Каладин беше правил това няколко пъти — окопаваше се, укриваше се от подветрената страна на някое скално образувание. Но да виси на стената с лице право към бурята? Вятърът и камъните щяха да го скълцат и размажат.
	— Ей сега се връщам — каза Сил и скочи от гърдите му. Превърна се в падащ камък, после, когато доближи земята — в понесени от вятъра листа. Полетя надясно и се изгуби от поглед. Дърводелският двор беше празен. Каладин долавяше мириса на чистия студен въздух, на земята, която очакваше бурята. Затишие — така казваха, когато вятърът стихнеше, станеше студено, налягането рязко падаше и влажността се увеличаваше точно преди бурята.
	След няколко мига Скалата надзърна зад ъгъла. Сил беше кацнала на рамото му. Той се прокрадна към Каладин, следван от нервния Тефт. С тях беше и Моаш. Въпреки изявленията му, че не вярва на Каладин, той изглеждаше не по-малко притеснен от другите двама.
	— Лордче? — продума той. — Буден ли си?
	— В съзнание съм — изхриптя Каладин. — Всички ли се прибрахте от битката невредими?
	— Всички от нашите, до един — отговори Тефт и се почеса по брадичката. — Но загубихме сражението. Страшно беше. Над двеста мостови убити. Оцелелите стигаха само за единадесет моста.
	_Двеста души_, помисли Каладин. _По моя вина. Защитавах своите за сметка на всички останали. Прибързах прекалено._
	_Предназначението на мостовите не е да оцеляват. Тук има нещо._ Нямаше как да попита Ламарил. Човекът все пак си получи заслуженото. Ако Каладин можеше да избира, такъв край щеше да застигне всички светлооки, включително и краля.
	— Искахме да ти кажем нещо — рече Скалата. — От всички мъже. Повечето не щяха да излязат. Иде буря и…
	— Няма нищо — прошепна Каладин.
	Тефт побутна Скалата да довърши.
	— Добре, ето какво. Ще те помним. Ние, Мост Четири, няма да се върнем назад. Може би всички ще измрем, но ще показваме на новите. Огньове вечер. Смях. Живот. Ще превърнем това в традиция. За теб.
	Скалата и Тефт знаеха за сока от кратунковата билка. Можеха да продължат да печелят допълнително и да плащат за всичко това.
	— Ти направи това за нас — добави Моаш. — Щяхме да измрем на бойното поле. Може би толкова от нас, колкото от останалите отряди. А сега ще изгубим само един човек.
	— Казвам, че не постъпиха добре — начумерено се обади Тефт. — Говорихме дали да не срежем въжето и да те свалим…
	— Не — отговори Каладин. — Така само ще си навлечете същото наказание.
	Тримата се спогледаха. Явно и те бяха стигнали до този извод.
	— Какво каза Садеас? — поинтересува се Каладин. — За мен.
	— Че разбирал защо един мостови би пожелал да спаси живота си, дори и за сметка на живота на другите — отговори Тефт. — Нарече те себичен страхливец, но се държеше все едно е очаквал подобно нещо.
	— Рече, че оставял Отеца на Бурята да те съди — додаде Моаш. — Йезерезе, кралят на Вестителите. Че ако заслужаваш да умреш, ще умреш… — И млъкна. Моаш знаеше не по-зле от другите, че незащитен човек не може да преживее буря. Не и такава буря.
	— Искам вие тримата да направите нещо за мен — подхвана Каладин и затвори очи заради кръвта, която се процеждаше надолу по лицето му. Устната му се беше сцепила пак, когато проговори.
	— Каквото поискаш, Каладин — отвърна Скалата.
	— Искам да се върнете вътре и да кажете на хората да излязат след бурята. Кажете им да ме погледнат, както съм вързан тук горе. Кажете им, че ще отворя очи и ще ги погледна и аз. И те ще разберат, че съм жив.
	Тримата мостови се умълчаха.
	— Да, разбира се, Каладин. Ще го направим — промълви Тефт.
	— Кажете им — продължи Каладин с по-твърд глас, — че това не е краят. Кажете им, че аз _избрах_ да не отнема сам живота си и по никакъв _проклет_ начин няма да го отстъпя на Садеас.
	Скалата засия в една от своите широки усмивки.
	— В името на _ули’ теканаки_, Каладин. Почти вярвам, че ще го направиш.
	— Вземи — рече Тефт и му подаде нещо. — За късмет.
	Каладин го взе в слабата си окървавена ръка. Сфера, цяла небесна марка. Беше празна, Светлината в нея беше свършила. _Носи сфера в бурята_, казваше старата поговорка, _и поне ще имаш светлина да виждаш_.
	— Само това можахме да спасим от твоята кесия — обясни Тефт. — Газ и Ламарил взеха останалото. Оплакахме се, но какво можехме да направим?
	— Благодаря — рече Каладин.
	Моаш и Скалата се прибраха на сигурно място в казармата. Сил отлетя от рамото на рогоядеца, за да остане с Каладин. Тефт се позабави, сякаш се чудеше дали да не прекара бурята с него. Най-накрая поклати глава, промърмори и се присъедини към другите. На Каладин му се стори, че го чува да се нарича страхливец.
	Вратата на казармата се затвори. Каладин опипа гладката стъклена сфера. Небето притъмняваше, и то не само защото слънцето залязваше. Надвисна чернота. Бурята.
	Сил крачеше нагоре по стената, после седна и го загледа. Личицето й беше тъжно.
	— Каза им, че ще оцелееш. Какво става, ако не оцелееш?
	Пулсът на Каладин кънтеше в главата му.
	— Майка ми би се ужасила, ако знаеше колко бързо войниците ме научиха да играя комар. Още първата вечер в армията на Амарам ме накараха да залагам пари.
	— Каладин?
	— Извинявай — отговори той и завъртя глава. — Думите ти ми припомниха онази вечер. Знаеш ли, в комара има едно понятие. „Залагам всичко“, казват. Това е, когато заложиш всичките си пари на една ръка.
	— Не разбирам.
	— Залагам всичко на губещата карта — прошепна Каладин. — Ако умра, те ще излязат, ще поклатят глави и ще си кажат, „Знаехме си, че така ще стане“. Оживея ли, ще го запомнят. И това ще им даде надежда. Могат да го приемат за чудо.
	Сил помълча малко.
	— Искаш ли да бъдеш чудо?
	— Не. Обаче заради тях ще бъда.
	Отчаяна, глупава надежда. Източният хоризонт, който той виждаше наопаки, притъмня още повече. Бурята му изглеждаше като сянката на някакъв огромен звяр, надвиснала над земята. Усети притеснителната замаяност на човек, който е ударен силно по главата. Сътресение. Така се наричаше. Трудно му беше да разсъждава, ала не искаше да изпада в безсъзнание. Искаше да гледа право в бурята, макар тя да го ужасяваше. Изпитал беше същата паника, когато погледна в черната пропаст и едва не се уби. Страх от онова, което не можеше да види, което не можеше да знае.
	Приближаваше стената на бурята — завеса от дъжд и вятър в началото. Могъща вълна от вода, мръсотия и камъни, висока стотици стъпки. Пред нея се стрелкаха хиляди и хиляди вятърни духчета.
	В сражение Каладин можеше с копието да си проправи път към спасението. Застанал на ръба на пропастта, имаше къде да отстъпи. Сега нямаше нищо. Нямаше как да се бие или да избяга от черния звяр, обхванал от край до край хоризонта и потопил света в ранна нощ. Източният склон на кратера, където се намираше военният лагер, беше пропаднал, а казармата на Мост Четири беше първата сграда в редицата. Нямаше нищо между Каладин и Равнините. Нищо между него и бурята.
	Каладин се взираше в бушуващата, ревяща и вряща вълна от вода и отломки, тласкана от вятъра. Сякаш виждаше как краят на света се спуща към него.
	Пое дълбоко дъх, забравил болката в ребрата. Стената на бурята се понесе през дърводелския двор и в миг се стовари върху него.


>>	35
>>	Светлина
>>	{img:pytjat_na_kralete_t1_2.png}

E>
	„Макар че мнозина искаха Уритиру да се построи в Алетела, беше очевидно, че това няма да стане. И се случи да помолим Уритиру да се разположи на запад, най-близо до Честта.“
@	Това вероятно е най-старият запазен оригинален източник, който споменава града. Цитиран е във Вавибрар, стих 1804. Какво не бих дала да мога да преведа песента на зората.
E$

	Мощта на стената на бурята едва не го запрати в несвяст, но носеният от нея студ го пробуди.
	За миг Каладин можеше да усеща само този студ. Водата го притискаше до стената на сградата. Късчета от скали и парчета клони се блъскаха в камъка около него; той беше вече твърде вцепенен и не можеше да прецени колко от тях са го порязали и ударили.
	Понесе това замаян, със здраво стиснати очи и без дъх. После стената на бурята отмина, отиде да бушува по-далеч. Следващият порив на вятъра дойде отстрани — сега се вихреше и биеше от всички посоки. Вятърът залюля Каладин настрани, потътри гърба му по камъка и го вдигна. Скоро вече духаше само от изток. Каладин висеше в мрака, стъпалата му се дърпаха от въжето. Той панически осъзна, че се носи като хвърчило, привързано за халката на наклонения покрив.
	Само въжето не позволяваше вятърът да го отнесе заедно с другите отломки, да го подхвърля и търкаля пред бурята из цял Рошар. За няколко удара на сърцето той не беше способен да мисли. Можеше само да чувства ужаса и студа — ужасът извираше от гърдите му, а студът се мъчеше да го смрази през кожата. Изкрещя, стиснал сферата, сякаш тя единствена можеше да го спаси. Викът беше грешка — позволи на студа да нахлуе в устата му. Като някакъв дух, който силом пъхаше ръка в гърлото му.
	Вятърът беше като водовъртеж, вееше хаотично в различни посоки. Един порив го повдигна и щом отмина, Каладин се стовари тежко върху покрива. Веднага страховитите ветрища го подхванаха отново, вълни ледена вода шибаха кожата му. Изтрещя гръм — удар на сърцето на звяра, който го беше погълнал. Светкавица раздра мрака като бели зъби в нощта. Вятърът бучеше така силно, че почти заглуши гръмотевицата; виеше и стенеше.
	— Хвани се за покрива, Каладин!
	Гласът на Сил. Толкова тихичък. Как изобщо го чу?
	Вцепенен, Каладин разбра, че лежи по лице на покрива. Не беше толкова стръмно, та веднага да падне, а и вятърът го тласкаше предимно назад. Вслуша се в думите на Сил и стисна ръба на покрива с премръзналите си хлъзгави пръсти. После пак легна по лице, скрил глава между ръцете си. Все още държеше сферата и я притискаше към каменния покрив. Пръстите му започнаха да се пързалят. Вятърът беше толкова мощен, мъчеше се да го изтика на запад. Ако се пуснеше, отново щеше да увисне във въздуха. Въжето не беше достатъчно дълго, та да може да се прехвърли от другата страна на покрива, където щеше да е защитен.
	Един камък се удари в покрива до него — не можа да го чуе, нито да го види в тъмнината, но _почувства_ как сградата се разтресе. Камъкът се търкулна и падна на земята. Бурята като цяло не беше толкова силна, ала отделни пориви можеха да вдигат и да хвърлят големи предмети, да ги запращат на стотици стъпки.
	Пръстите му се приплъзнаха още малко.
	— Халката — прошепна Сил.
	Халката. Краката му бяха привързани с въжето за стоманена халка на покрива зад него. Каладин се пусна и когато вятърът го блъсна назад, улови халката. Стисна я здраво. Въжето стигаше до глезените, беше дълго почти колкото него. Помисли дали да не се отвърже, но не посмя да пусне пръстена. Стискаше го, плющеше на вятъра като вимпел. Държеше халката с две ръце, а в едната беше скрил сферата и я притискаше в стоманата.
	Всеки миг беше борба. Вятърът го дръпна наляво, после го запрати надясно. Нямаше как да знае колко продължава всичко това; времето беше без значение в беса и шума на бурята. Вцепененият и разбит ум на Каладин почна да мисли, че това е кошмар. Ужасен сън, вътре в главата му, пълен с черни и живи ветрове. Писъци във въздуха, светъл и бял. Проблясък на светкавица разкрива страховит и изкривен свят на хаос и ужас. Като че самите сгради се носеха настрани, целият свят беше накриво, изкорубен от страшната сила на бурята.
	В кратките светли мигове, когато дръзваше да погледне, Каладин мислеше, че вижда как Сил стои пред него, с лице към вятъра и опънати напред ръце. Все едно опитваше да удържи бурята и да раздели ветровете, както камъкът дели водите на бързотечен поток.
	От студения дъжд порязаните и одрани места претръпнаха. Но и пръстите му се сковаха. Не усети как се плъзват. Само разбра, че отново се носи по вятъра, който го подхвърля и го блъска в покрива.
	Удари се лошо. Пред очите му заблещукаха ярки светлинки, сляха се, а след тях дойде чернота.
	Не безсъзнание, чернота.
	Каладин примигна. Всичко беше неподвижно. Бурята беше стихнала. Пълна тъмнина. _Мъртъв съм_, начаса реши Каладин. Как тогава усещаше мокрия студен покрив? Поклати глава и по лицето му покапа дъждовна вода. Нямаше светкавици, нямаше вятър, нямаше дъжд. Неестествено тихо.
	С труд се изправи на крака и опита да остане върху леко наклонения покрив. Под пръстите му камъкът беше хлъзгав. Не усещаше раните си. Просто нямаше болка.
	Отвори уста да изкрещи в тъмнината, ала се отказа. Тази тишина не биваше да се нарушава. Като че самият въздух беше по-лек и Каладин беше по-лек. Имаше чувството, че може да се рее.
	Току пред него от мрака се появи огромно лице. Черно лице, но все пак смътно доловимо в тъмнината. Широко беше колкото грамаден буреносен облак. И в двете посоки се простираше надалеч, ала оставаше видимо. Нечовешко. Усмихнато.
	Каладин усети остър студ, сякаш ледена висулка се спуща по гърба му и през цялото му тяло. Сферата в ръката му внезапно оживя в сапфирен проблясък. Освети каменния покрив в краката на Каладин. Като че в юмрука му пламтеше син огън. Ризата му беше превърната в дрипи. Кожата му беше нацепена. Огледа се изумен и вдигна поглед към черното лице.
	Отишло си беше. Останал беше само мракът.
	Проблесна светкавица и болката се върна. Каладин пое дълбоко дъх и падна на колене пред дъжда и вятъра. Подхлъзна се и лицето му се удари в покрива.
	Какво беше това? Видение? Халюцинация? Силата го напусна, мислите му отново станаха объркани. Ветровете вече не бяха толкова силни, но дъждът си оставаше леден. Унесен, объркан, почти смазан от болката, Каладин вдигна ръка и погледна сферата. Светеше. Беше зацапана с кръвта му и светеше.
	Болката беше така силна, нямаше вече сили. Затвори очи и усети как отново го обгръща чернота. Безсъзнание.

	* * *

	Скалата пръв застана на вратата, щом бурята позатихна. Тефт го последва, макар и не толкова бързо, като си мърмореше нещо. Коленете го боляха. _Винаги_ го боляха при буря. Дядо му се оплакваше от същото на старини, а Тефт го кореше, че е гламав. Сега и той имаше болки.
	_Проклятие и преизподня_, помисли той и уморено пристъпи навън. Разбира се, още валеше. Пороите, които следваха бурята. Няколко дъждовни духчета седяха в локвите като сини свещи, а в поривите танцуваха вятърни духчета. Дъждът беше студен. Тефт джапаше през локвите, обутите му в сандали крака прогизнаха и измръзнаха чак в костите и мускулите. Тефт мразеше да се мокри. Какво пък, мразеше толкова много неща.
	По някое време животът се беше пооправил. Но не сега.
	_Как всичко се обърка толкова бързо?_, чудеше се Тефт, докато крачеше бавно със скръстени ръце и втренчен в нозете си. Неколцина войници бяха излезли от казармите, облечени в мушами, и наблюдаваха. Може би да се уверят, че никой не се е промъкнал да отвърже Каладин прекалено рано. Но сега не спряха Скалата. Бурята беше преминала.
	Скалата бързо свърна зад ъгъла. Още мостови излязоха от казармата, когато Тефт тръгна след него. Пустият му рогоядец. Като грамаден тромав чул. Наистина вярваше. Мислеше, че ще заварят своя глупав млад водач жив. Сигурно си го представяше как сърба чаец някъде на сушина в обществото на самия Отец на Бурята.
	_А ти не вярваш ли?_, запита се Тефт, все още гледайки надолу. _Ако не вярваш, защо излезе? Обаче ако наистина вярваше, щеше да погледнеш. Нямаше да зяпаш в краката си. Щеше да погледнеш и да видиш._
	Възможно ли беше едновременно да вярва и да не вярва? Тефт спря до Скалата, стегна се и вдигна поглед към стената.
	Видя каквото очакваше и от каквото се боеше. Трупът изглеждаше като окачен в кланица, одран и с източена кръв. Мигар това беше човек? Кожата на Каладин беше нарязана на стотици места; вадички кръв, примесена с дъждовна вода, се стичаха по стената. Тялото на младежа все още висеше, вързано за глезените. Ризата му беше съдрана, панталоните му бяха като дрипи. Иронично, лицето му сега беше по-чисто, отколкото когато го оставиха, измито от бурята.
	Тефт се беше нагледал на мъртъвци по бойните полета и знаеше какво вижда. _Бедни момко_, помисли той и поклати глава, когато останалите от отряда се скупчиха около него и Скалата, смълчани, уплашени. _Почти ме накара да ти повярвам._
	Очите на Каладин внезапно се отвориха.
	Събраните мъже зинаха, няколко изругаха и се проснаха на земята в локвите. Каладин пое дъх със свистене, очите му бяха втренчени право напред, настойчиви и невиждащи. Издиша и по устните му изби кървава слюнка. Ръката, която висеше под него, се отпусна.
	Нещо падна на камъните. Сферата, която Тефт му даде. Търкули се в една локва и спря. Беше тъмна, без Светлина.
	_Какво става тук, в името на Келек?_, рече си Тефт и коленичи. Оставяш сферата навън по време на буря и тя събира Светлина. Скрита в ръката на Каладин, тази би трябвало да е напълно заредена. Какво се беше объркало?
	— _Умалакаи’ ки!_ — ревна Скалата и посочи Каладин. — _Кама мохорай намавау…_
	Млъкна, понеже усети, че не говори на подходящия език.
	— Някой да ми помогне да го свалим! Жив е още! Стълба и нож! Бързо!
	Мостовите се разбързаха. Войниците, мърморейки, се приближиха, но не им попречиха. Самият Садеас беше обявил, че Отецът на Бурята ще определи участта на Каладин. Всеки знаеше, че това значи смърт.
	Само че… Тефт се изправи с празната сфера в ръка. _Празна сфера след буря_, рече си той. _И човек, който е жив, когато би трябвало да е мъртъв. Две невъзможни неща._
	А двете заедно говореха за нещо още {e}по{/e}-невъзможно.
	— Къде дянахте стълбата! — Тефт откри, че крещи. — Проклети да сте до един! Бързайте, бързайте! Трябва да го превържем. Някой да донесе от оня балсам, който той винаги слага на раните!
	Пак погледна Каладин и заговори много по-тихо.
	— А ти, синко, _по-добре_ оживей. Понеже искам от теб някои отговори.


>>	36
>>	Урокът
>>	{img:pytjat_na_kralete_t1_3.png}

E>
	„Той взе Острието на зората, което — знае се — свързва всяко празно или смъртно създание, и бавно се закатери към големия храм по стъпалата, изсечени за Вестителите, високи по десет разкрача всяко.“
@	Из Поемата на Иста. Не открих обяснение от наше време какво представляват тези „Остриета на Зората“. Те като че ли са пренебрегвани от учените, въпреки че събирачите на ранните митологии явно много са говорили за тях.
E$

	_Не беше необичайно да срещаме местни племена при пътуването през Ничиите хълмове_, прочете Шалан. _Все пак тези древни земи навремето са били едно от Сребърните кралства. Човек следва да се запита дали зверовете с големите черупки тогава са живели сред тях или тези създания са се настанили в пустошта, останала след отмирането на човешкия род._
	Облегна се в стола си. Влажният въздух беше топъл. Вляво от нея Ясна кротко се носеше в басейна, вкопан в пода на банята. Тя обичаше да лежи във водата и Шалан не можеше да я упреква за това. През по-голямата част от живота й къпането бе представлявало тегоба с участието на десетки парши, мъкнещи ведра със затоплена вода, и бързо поостъргване в медната вана, преди водата да е изстинала.
	Дворецът в Карбрант предлагаше много повече лукс. Каменният басейн в пода приличаше на малко лично езеро, разточително подгрявано от хитроумни фабриали. Шалан още не знаеше много за фабриалите, въпреки че част от нея беше силно заинтригувана. Затоплящите фабриали се срещаха все по-често. Тъкмо преди два дни персоналът на Конклава изпрати на Ясна един за отопление на покоите й.
	Не се налагаше водата да се носи отвън — тя течеше по тръби. Излизаше при завъртане на ръчка. Потичаше топла и температурата й се поддържаше от фабриали в стените на басейна. Шалан също се беше къпала в тази баня и усещането бе прекрасно.
	Украсата беше проста — скала с вложени в мазилката по стените цветни камъни. Шалан седеше напълно облечена до басейна, четеше и чакаше Ясна да й поиска нещо. Книгата беше разказ на Гавилар — продиктуван на самата Ясна преди години — за първата му среща със странните парши, наречени по-късно паршенди.
	_От време на време при нашите пътешествия срещахме местни жители_, прочете Шалан. _Не парши. Натанци с бледа синкава кожа, широки носове и прилична на вълна бяла коса. В замяна на подаръци от храна, те ни посочиха ловните полета на чудовищата._
	_После срещнахме паршите. Бил съм на шест експедиции в Натанатан, но не съм виждал подобно нещо! Парши, които живеят сами? Логиката, опитът и науката твърдяха, че това е невъзможно. Паршите имат нужда от цивилизована ръка, която да ги води. Доказвано е неведнъж. Остави някой от тях в пустошта и той просто ще си седи там и няма да прави нищо, докато не дойде някой и не му заповяда._
	_А тук намерихме група, която може да ловува, да изработва оръжия, да строи и всъщност да създава своя цивилизация. Скоро си дадохме сметка, че това едничко откритие може да се мери и може би да надхвърли всички наши познания за кротките ни слуги._
	Шалан погледна по-надолу, където под линия се намираха бележките със ситен сбит шрифт. Повечето книги, продиктувани от мъже, имаха бележки на жената или ардента писари. По негласно споразумение бележките не се разпространяваха нашироко. В тях съпругите понякога изясняваха или даже влизаха в противоречие с разказа на съпруга си. Единственият начин да се запази тази честност за бъдещите учени беше писанията да си останат свещени и тайни.
	_Трябва да се отбележи_, пишеше Ясна под този пасаж, _че адаптирах думите на баща ми, по негово настояване, за да ги направя по-подходящи за записване_. Това означаваше, че Ясна е направила продиктувания разказ по-учен и впечатляващ. _Освен това, според повечето разкази, крал Гавилар в началото не е обръщал внимание на тези особени самодостатъчни парши. Едва след като неговите учени и писари му обясниха, той разбра значението на своето откритие. Тази бележка няма за цел да подчертае невежеството на моя баща; той беше и си остана воин. Вниманието му не беше съсредоточено върху антропологическото значение на експедицията ни, а върху лова, който щеше да е нейната кулминация._
	Шалан затвори книгата и се замисли. Томът беше от личната сбирка на Ясна — Паланеумът разполагаше с няколко копия, но Шалан нямаше позволение да внася в банята книги от библиотеката.
	Дрехите на Ясна лежаха на пейка до стената. Върху сгънатите одежди в малка златиста кесия беше Превръщателят. Шалан хвърли поглед към Ясна. Принцесата се носеше легнала по гръб в басейна, черната й коса се простираше като ветрило във водата, очите й бяха затворени. Ежедневната баня беше единственото време, когато тя сякаш се отпускаше напълно. Сега изглеждаше много по-млада, като че ли с дрехите беше свалила и своята твърдост; приличаше на дете, което си почива, след като цял ден е плувало енергично.
	Тридесет и четири години. В някои отношения това беше старост — някои жени на възрастта на Ясна имаха деца колкото Шалан. Същевременно беше и младост. Ясна беше достатъчно млада, та да ценят красотата й, достатъчно млада, та хората да твърдят, че е срамно да не е омъжена.
	Шалан погледна купчината дрехи. Носеше повредения фабриал в тайната кесия. Можеше да ги замени тук и сега. Точно такъв случай бе чакала. Ясна вече й се доверяваше достатъчно, за да си почива в банята, без да се тревожи за фабриала.
	Способна ли беше Шалан наистина да направи това? Можеше ли да предаде жената, която я беше приела?
	_В сравнение със стореното от мен по-рано, това е нищо_, помисли Шалан. Нямаше за пръв път да предаде човек, който й вярва.
	Стана. Ясна отвори едно око.
	_Проклятие_, рече си Шалан, стисна книгата под мишница и взе да се разхожда в опит да изглежда замислена. Ясна я наблюдаваше. Не с подозрение. С любопитство.
	Докато крачеше, Шалан се улови, че пита:
	— Защо Вашият баща поиска да сключи договор с паршендите?
	— А защо да не поиска?
	— Това не е отговор.
	— Отговор е, разбира се. Просто не Ви казва нищо.
	— Ще ми помогнете, Ваше Сиятелство, ако ми дадете _полезен_ отговор.
	— Тогава задайте полезен въпрос.
	Шалан вирна брадичка.
	— Какво беше това, което паршендите притежаваха, а крал Гавилар искаше да притежава?
	Ясна се усмихна и отново затвори очи.
	— Близо сте. Но вероятно сама можете да отгатнете отговора.
	— Остриета и Брони.
	Ясна кимна и продължи да лежи във водата.
	— Не са споменати в текста.
	— Баща ми не говореше за тях — обясни Ясна. — Но от нещата, които каза… е, сега подозирам, че точно това е мотивирало договора.
	— Но можете ли да сте сигурна, че той е знаел? Може би просто е искал скъпоценните ядра.
	— Възможно е — отговори Ясна. — Паршендите сякаш се забавляваха от нашия интерес към вплетените в брадите им камъни. — Тя се усмихна. — Трябваше да видите изумлението ни, когато открихме откъде ги взимат. Когато копиерозите измряха при очистването на Аимиа, мислехме, че за последен път виждаме големи скъпоценни ядра. А ето че и други чудовища имали такива. При това обитаваха земи, които не са далеч от самия Колинар.
	Както и да е, паршендите имаха готовност да ги споделят с нас, при положение, че и те могат да продължат да ги ловят. Според паршендите, щом си правиш труда да преследваш пропастните чудовища, то скъпоценните им ядра са твои. И все пак, точно преди да се завърне в Алеткар, баща ми изведнъж трескаво започна да говори за необходимостта от споразумение.
	— Какво се случи? Какво се промени?
	— Не мога да кажа със сигурност. Обаче той веднъж описа странните действия на един воин от паршендите по време на лов за чудовище. Когато звярът приближил, вместо да вземе копието си, този воин протегнал ръка встрани по твърде подозрителен начин. Само баща ми го видял; допуснах, че според него онзи е искал да призове своя Вълшебен меч. Паршендът усетил какво прави и спрял. Баща ми не каза повече и предполагам, че не искаше да се привлича повече от разпаленото дотогава внимание към Пустите равнини.
	Шалан почука по книгата.
	— Не е убедително. Ако е бил така сигурен за Остриетата, това значи, че е виждал повече.
	— И аз подозирам нещо такова. Но проучих внимателно договора след смъртта на баща ми. Клаузите за привилегирована търговия и прекосяване на границата спокойно може и да представляват стъпка към приобщаването на паршендския народ към Алеткар. Със сигурност договорът би попречил на паршендите да продават своите Остриета на други кралства, преди първо да минат през нас. Може би това е всичко, което той е искал да направи.
	— Но защо да го убиват? — попита Шалан и се отправи със скръстени ръце към пейката с дрехите на Ясна. — Дали паршендите са разбрали, че той има намерение да вземе техните Остриета и са го убили, за да го спрат?
	— Не е сигурно — отговори Ясна. Звучеше скептично. Защо според _нея_ паршендите убиха Гавилар? Шалан едва не я попита. Но имаше чувството, че няма да узнае повече от Ясна. Тя очакваше от Шалан да мисли, да открива и да прави изводи сама.
	Шалан спря край пейката. Кесията с Превръщателя беше отворена, връзките бяха разхлабени. Виждаше сгушения вътре предмет. Замяната щеше да е лесна. Шалан похарчи значителна част от парите си за купуването на скъпоценни камъни като на Ясна и ги сложи в счупения Превръщател. Сега двата бяха съвършено еднакви.
	Все още не беше научила нищо за използването на фабриала; помъчи се да намери начин да попита, но Ясна избягваше да говори за Превръщателя. Повече настойчивост щеше да е подозрителна. Трябваше да получи сведения от друг източник. Може би от Кабсал или от някоя книга в Паланеума.
	Тъй или иначе, времето я притискаше. Шалан усети, че ръката й се вмъква в кесията, опипва вътрешността й и прокарва пръсти по верижките на повредения фабриал. Сърцето й заби учестено. Погледна Ясна, но тя просто си лежеше и се носеше във водата със затворени очи. А ако ги отвореше?
	_Не мисли за това!_, заповяда си Шалан. _Просто го направи. Направи размяната. Толкова е близо…_
	— Напредвате по-бързо, отколкото предполагах, че Ви е по силите — внезапно рече Ясна.
	Шалан се обърна, ала очите на Ясна още бяха затворени.
	— Сбърках, когато Ви осъдих твърде строго заради досегашното Ви образование. Аз самата често казвам, че страстта превъзхожда възпитанието. Вие притежавате решителност и способности да станете уважаван учен, Шалан. Осъзнавам, че за Вас отговорите идват бавно, но продължавайте с изследването си. И накрая ще получите отговорите.
	Шалан постоя малко с ръка в кесията и неудържимо препускащо сърце. Призля й. _Не мога да го направя_, разбра тя. _Отче на Бурята, каква глупачка съм! Извървях целия този път… и сега не мога да го направя!_
	Измъкна ръка от кесията и закрачи обратно към стола. Какво щеше да каже на братята си? Дали току-що не беше обрекла семейството си на гибел? Седна, остави книгата настрани и въздъхна, с което накара Ясна да отвори очи. Ясна я погледа, после се изправи във водата и посочи сапуна за коса.
	Скърцайки със зъби, Шалан стана, донесе сапунерката и приклекна да я подаде. Ясна взе прахообразния сапун, скашка го и го разпени върху дланта си, преди да го втрие в лъскавите си черни коси с две ръце. Дори и гола, Ясна Колин беше спокойна и овладяна.
	— Като че ли напоследък прекарахме твърде много време на закрито — рече принцесата. — Изглеждате изнервена от това.
	— Добре съм — остро отвърна Шалан.
	— Хмм, да. И това се доказва от Вашия съвършено разумен и спокоен тон. Може би трябва да пренасочим част от Вашето обучение от историята към нещо по-приложно, по-семпло.
	— Като естествените науки? — пооживи се Шалан.
	Ясна наклони глава назад. Шалан коленичи върху една хавлия до басейна и протегна свободната си ръка, за да втрие сапуна в буйните коси на учителката си.
	— Мислех си за философия — рече Ясна.
	Шалан примигна.
	— Философия? Каква полза от това? — _Не е ли философията изкуството да не казваш нищо с възможно най-много думи?_
	— Философията е важно поле за изследвания — строго отговори Ясна. — Особено ако ще се въвличате в дворцовата политика. Трябва да се разсъди върху същината на морала, и то за предпочитане преди човек да попадне в положение, което изисква вземането на морални решения.
	— Да, Ваше Сиятелство. Само че не мога да видя с какво философията е по-„приложна“ от историята.
	— Историята по определение не може да се преживява пряко. Когато се случва, това е настояще, а настоящето е полето на философията.
	— Това е просто въпрос на определение.
	— Да, всички думи се подчиняват на това как ги определяш.
	— Предполагам — рече Шалан и се отдръпна, за да може Ясна да потопи косите си и да ги изплакне.
	Принцесата започна да втрива в кожата си мек отмиващ сапун.
	— Това беше особено слаб отговор, Шалан. Какво става с Вашето остроумие?
	Шалан хвърли поглед към пейката и оставения там скъпоценен фабриал. След толкова време тя се оказа твърде слаба да стори каквото трябва.
	— Моето остроумие има временен хиатус, Ваше Сиятелство. В очакване на критика от колегите му, честността и дързостта.
	Ясна само вдигна вежда.
	Шалан приседна на петите си върху хавлията.
	— Как знаете кое е правилно, Ясна? Щом не слушате светилищата, как решавате?
	— Зависи от философията на човек. Кое е най-важно за Вас?
	— Не знам. Не можете ли да ми кажете?
	— Не. Ако Ви дам отговорите, няма да съм по-добра от светилищата, които предписват в какво да вярвате.
	— Те не са злонамерени, Ясна.
	— Освен когато опитват да управляват света.
	Шалан стисна устни в тънка черта. Загубената Война беше свалила Йерокрацията и беше разпиляла воринизма из светилищата. Неизбежен изход за една религия, която беше опитала да господства. Светилищата трябваше да проповядват морал, а не да го налагат. Налагането оставаше за светлооките.
	— Казвате, че не можете да ми дадете отговори — рече Шалан. — А не мога ли да помоля за съвет някой мъдър? Някой, който е минал преди мен? Защо да пишем нашите философии, да правим изводи, ако не, за да повлияем на другите? Вие самата ми казахте, че информацията е безполезна, ако не се използва, за да се правят преценки.
	Ясна се усмихна и потопи ръцете си във водата, за да ги изплакне. Шалан забеляза как очите й блясват победоносно. Тя невинаги защитаваше една или друга идея, защото вярва в нея; просто искаше да подтикне Шалан. Това беше влудяващо. Как би могла Шалан да знае какво наистина мисли Ясна, ако тя заемаше противоречиви становища, както сега?
	— Действате, като че ли има само един отговор — каза Ясна и махна на Шалан да донесе хавлия, докато излизаше от басейна. — Единствен, вечен и съвършен отговор.
	Шалан пъргаво се отзова и донесе огромна пухкава хавлия.
	— Не служи ли философията за това? За намирането на отговорите? За търсенето на истината, на истинското значение на нещата?
	Докато се бършеше, Ясна отново повдигна вежда.
	— Какво? — попита Шалан, внезапно смутена.
	— Вярвам, че е време за практическо упражнение — отговори Ясна. — Извън Паланеума.
	— Сега ли? — попита Шалан. — Толкова е късно!
	— Казах Ви, че философията е приложно изкуство — отговори Ясна, загърна се с хавлията и извади Превръщателя от кесията. Плъзна верижките около пръстите си и закрепи скъпоценните камъни върху ръката си. — Сега ще Ви дам доказателство. Елате, помогнете ми да се облека.

	* * *

	Като дете Шалан се наслаждаваше на вечерите, когато успяваше да се промъкне навън, в градините. Когато покривалото на мрака се спуснеше над имението, то се преобразяваше напълно. В сенките Шалан си представяше, че скалните пъпки, шистокорите и дърветата са някакви чуждоземни растения. Дращенето на изпълзяващите от пукнатините кремлинги се превръщаше в стъпки на загадъчни хора от далечни страни. Търговци от Шиновар с големи очи, ездач на пропастно чудовище от Кадрикс или лодкар от Чистото езеро със своята тясна лодчица.
	Но докато вървеше из нощния Карбрант, не си представяше тези картини. Навремето беше забавна игра да си въобразява тъмни скитници в нощта, ала тук тъмните скитници бяха съвсем истински. Нощем Карбрант не се превръщаше в тайнствено и интересно място. Оставаше си какъвто беше и през деня, само че на Шалан й се струваше по-опасен.
	Ясна не обърна внимание на шумните покани на водачите на рикши и носачите на паланкини. Вървеше бавно, облечена в красива виолетово-златна рокля, а подире й беше Шалан в синя коприна. Ясна не си губи времето за правене на прически след банята и косата й се спущаше по раменете като водопад, почти възмутително свободна.
	Вървяха по Ралинса, главната улица, която вървеше с множество завои по склона на хълма и свързваше Конклава с пристанището. Въпреки късния час гъмжеше от народ, а много от хората явно носеха нощта вътре в себе си. Бяха по-груби, с по-мрачни лица. Над града още отекваха викове, но и те носеха нощта в себе си, както личеше от грубостта на думите и остротата на гласовете. Сградите по стръмния хълм бяха все така близко една до друга като през деня, ала и те сякаш вдъхваха нощта. Почернели като обгорени камъни. Празни останки.
	Камбаните още звъняха. В мрака всеки звън беше като кратък писък. Подчертаваха присъствието на вятъра, който беше като живо същество и всяко негово преминаване пораждаше какофония. Надигна се бриз и лавина от звуци се затъркаля надолу по Ралинса. Шалан едва не се сви от шума.
	— Ваше Сиятелство, не трябваше ли да вземем паланкин?
	— Паланкинът може да попречи на нашия урок.
	— Ако нямате нищо против, добре ще е да проведем урока през деня.
	Ясна спря и погледна оттатък Ралинса, към една по-тъмна странична улица.
	— Какво мислите за този улица, Шалан?
	— Не ми се вижда особено привлекателна.
	— И все пак, това е най-прекият път от Ралинса до района на театъра.
	— Там ли отиваме?
	— Никъде не „отиваме“ — отговори Ясна и пое по страничната улица. — Ние действаме, обмисляме и се учим.
	Шалан я последва нервно. Нощта ги погълна; единствената светлина идваше от пивниците и отворените до късно продавници. Когато подминаха група събрани на входа на една кръчма работници, Шалан притеснено се заозърта. Бяха тъмнооки, разбира се. В нощта разликата беше още по-явна.
	— Ваше Сиятелство? — тихо продума Шалан.
	— Когато сме млади — подхвана Ясна — искаме прости отговори. Може би няма по-отличителна черта на младостта от желанието всичко да е _както трябва_. Както винаги е било.
	Шалан се свъси, все още наблюдаваща през рамо мъжете на входа на кръчмата.
	— Колкото повече растем, толкова повече въпроси си задаваме — продължи Ясна. — Започваме да питаме защо. И още искаме прости отговори. Допускаме, че хората около нас — възрастните, водачите — ще разполагат с тези отговори. Често оставаме доволни от отговорите, които те ни дават.
	— Никога не бях доволна — тихо рече Шалан. — Исках още.
	— Вие сте била зряла. Това, което описвате, се случва с повечето от нас, когато съзряваме. Всъщност, струва ми се, че съзряването, мъдростта и _питането_ са синоними. Колкото повече остаряваме, толкова по-вероятно е да отхвърлим простите отговори. Освен ако на пътя ни не се изпречи някой, който нарежда да се приемат безусловно. — Ясна присви очи. — Чудите се защо отхвърлям светилищата.
	— Така е.
	— Повечето от тях се стремят да спрат въпросите.
	Ясна спря. После за кратко дръпна ръкавицата си и използва светлината под нея да огледа улицата. По-едри от броами, скъпоценните камъни върху ръката й блеснаха като факли — червена, бяла и сива.
	— Разумно ли е така да показвате богатството си, Ваше Сиятелство? — обади се тихичко Шалан и се озърна.
	— Не. Съвсем не е разумно. И особено не тук. Разбирате ли, тази улица си е спечелила много лошо име напоследък. През последните два месеца в три отделни случая любители на театъра, които са предпочели да минат по този път, са били пресрещани от разбойници. Хората и в трите случая са убити.
	Шалан осезаемо пребледня.
	— Градската стража — добави Ясна — не е свършила нищо. Таравангян няколко пъти ги е мъмрил строго, но капитанът на стражата е братовчед на един много влиятелен светлоок в града. А Таравангян не е особено силен владетел. Някои подозират, че нещата са по-дълбоки, че разбойниците може би подкупват стражниците. Сега обаче политиката не е важна, понеже, както забелязвате, нито един стражник не пази мястото, въпреки мрачната му слава.
	Ясна придърпа ръкавицата обратно и улицата отново потъна в тъмнина. Шалан замига, за да привикнат очите й.
	— Колко е глупаво, ще кажете Вие, да дойдем тук, две беззащитни жени със скъпи дрехи и богатства, нали?
	— _Много_ глупаво. Ясна, може ли да си вървим? Моля Ви. Какъвто и урок да сте имали на ум, не си заслужава това.
	Ясна стисна плътно устни. Хвърли поглед в една тясна и по-тъмна алея до улицата, където стояха. След като върна ръкавицата си на място, настана почти непрогледен мрак.
	— Намирате се на интересно място във Вашия живот, Шалан — заговори Ясна, огъвайки китката си. — Достатъчно възрастна сте, за да питате, да се съмнявате, да отхвърляте онова, което Ви се предоставя, просто _защото_ ви се предоставя. Ала в същото време пазите идеализма на младостта. Чувствате, че трябва да съществува единствена и всеобща истина. И мислите, че щом я намерите, всичко, което дотогава Ви е обърквало, изведнъж ще придобие смисъл.
	— Аз… — понечи да спори Шалан, обаче думите на Ясна бяха впечатляващо точни. Ужасните неща, които Шалан беше извършила, ужасните неща, които планираше да извърши, я измъчваха. Възможно ли беше да стори нещо лошо в името на постигането на нещо прекрасно?
	Ясна влезе в тясната уличка.
	— Ясна! Какво правите?
	— Това е философия в действие, дете. Елате с мен.
	Шалан поспря в началото на уличката. Сърцето й блъскаше в гърдите, мислите й бяха помътени. Вятърът повя и камбаните звъннаха, като че върху камъните започнаха да падат замръзнали дъждовни капки. Шалан мигновено взе решение и се спусна след Ясна — предпочиташе да не е сама, дори и в по-голям мрак. Приглушеният блясък на Превръщателя едва осветяваше пътя им, та Шалан тръгна плътно подир Ясна.
	Шум зад тях. Шалан сепнато се обърна и съгледа няколко тъмни силуета, скупчени в алеята.
	— О, Отче на Бурята — прошепна тя. Защо? Защо Ясна правеше това?
	Шалан разтреперана улови роклята на Ясна със свободната си ръка. От далечния край на алеята, пред тях, се зададоха още сенки. Приближаваха. Сумтяха. Газеха в калните вонящи локви. Студената вода вече беше проникнала през чехлите на Шалан.
	Ясна спря. Крехката светлина на скрития фабриал се отрази в метал в ръцете на дебнещите мъже. Саби или ножове.
	Крояха убийство. Човек не ограбва жени с могъщи връзки като Шалан и Ясна, като ги оставя живи, за да свидетелстват. Подобни мъже не бяха като благородните разбойници от романтичните истории. Живееха със знанието, че уловят ли ги, ще ги обесят.
	Скована от страх, Шалан не можеше дори да извика.
	_Отче на Бурята, Отче на Бурята, Отче на Бурята!_
	— А сега, урокът — рече Ясна с твърд и мрачен глас. Свали ръкавицата.
	Светлината беше почти заслепяваща. Шалан вдигна ръка да се предпази от нея и отстъпи към стената на алеята. Около тях имаше четирима мъже. Не онези от входа на кръчмата, а други. Не беше усетила, че ги наблюдават. Сега забеляза ножовете и прочете убийството в погледите им.
	Най-сетне викът се изтръгна от нея.
	Мъжете изохкаха, заслепени от светлината, но продължиха напред. До Ясна приближи някакъв с мощни гърди и тъмна брада и вдигна оръжието си. Тя спокойно протегна ръка, разпери пръсти и ги притисна в гърдите на мъжа, докато той замахваше с ножа. Шалан спря да диша.
	Ръката на Ясна потъна в кожата на мъжа и той се вцепени. После пламна.
	Не. _Стана на огън._ Докато премигна и мъжът се превърна в пламъци. Те се издигаха около ръката на Ясна и имаха очертанията на мъж с отметната назад глава и отворена уста. За кратко сиянието от гибелта му затъмни скъпоценните камъни на Ясна.
	Викът на Шалан секна. Фигурата от огън беше красива по един особен начин. Изчезна за миг. Огънят се разнесе в нощния въздух и остави оранжев отпечатък в погледа на Шалан.
	Другите трима започнаха да ругаят, тръгнаха да бягат и в паниката се запрепъваха един в друг. Един падна и Ясна небрежно се обърна и забърса рамото му с пръст, докато той се мъчеше да се изправи на колене. Превърна се в кристал, чист и съвършен кварц; облеклото му също. Диамантът в Превръщателя на Ясна помръкна, но остана достатъчно Светлина, която пращаше многоцветни отблясъци през кристалния труп.
	Другите двама се втурнаха в противоположни посоки. Ясна пое дълбоко дъх, затвори очи и вдигна ръка над главата си. Шалан притисна скритата ръка в гърдите си, вцепенена и объркана. Ужасена.
	Светлина на Бурята се стрелна от ръката на Ясна като двойка симетрични мълнии. Всяка от мълниите порази по един разбойник. Те подскочиха и се превърнаха в дим. Празните им дрехи се свлякоха на земята. Димният камък в Превръщателя на Ясна се пукна с остър звук, светлината му изчезна и останаха само диамантът и рубинът.
	Останките от двамата разбойници се издигнаха във въздуха като малки стълбчета мазен дим. Ясна отвори очи. Изглеждаше странно спокойна. Намъкна отново ръкавицата — със скритата ръка я притисна в стомаха си и плъзна пръстите на свободната ръка в нея. После спокойно се върна, откъдето бяха влезли в алеята. Остави кристалния труп, приклекнал с вдигната ръка. Замръзнал за вечни времена.
	Шалан се откъсна от стената и забърза след Ясна. Призляваше й и беше удивена. На ардентите беше забранено да прилагат своите Превръщатели върху хора. Дори рядко ги ползваха пред други. Освен това — как Ясна порази двамата мъже от разстояние? От всичко прочетено, колкото и да беше малко, Шалан знаеше, че за Превръщането е необходим физически контакт.
	Беше прекалено смазана, та да иска отговори и стоеше мълчаливо — притиснала главата си отстрани със свободната ръка в опит да овладее треперенето и задъхването — докато Ясна повика паланкин. Най-сетне дойде един и двете са качиха.
	Носачите тръгнаха към Ралинса. Седналите една срещу друга Ясна и Шалан се блъскаха при движението. Ясна разсеяно измъкна счупения димен камък и го пъхна в един джоб. Можеше да го продаде на златар, който да отреже и шлифова малките парчета.
	— Ужасно беше — промълви най-сетне Шалан с ръка на гърдите. — Това беше едно от най-страшните неща, които съм преживявала. Вие _убихте_ четирима души.
	— Четирима мъже, които крояха да ни пребият, ограбят, убият и вероятно изнасилят.
	— Вие ги подмамихте да дойдат след нас!
	— Принудих ли ги да извършат някакви престъпления?
	— Показахте скъпоценните камъни.
	— Не може ли една жена да върви по улицата в града със своите притежания?
	— Нощем? — обади се Шалан. — В опасен квартал? Като показва богатствата си? Вие почти предизвикахте случилото се!
	— И това го оправдава? — отвърна Ясна и се приведе напред. — Одобрявате ли онова, което те се канеха да направят?
	— Не, разбира се. Но това не оправдава Вашите действия!
	— И все пак, тези мъже вече не са на улицата. Поне дотолкова жителите на града са в по-голяма безопасност. Проблемът, който толкова тревожеше Таравангян, е решен и любителите на театъра няма повече да попадат в ръцете на тези гадини. Колко живота спасих току-що?
	— Знам колко живота отнехте. И то чрез силата на нещо, което би трябвало да е свято!
	— Философията в действие. Важен урок за Вас.
	— Направихте всичко това, само за да докажете гледната си точка — тихо отговори Шалан. — Направихте го, за да ми _докажете_, че можете. Проклятие, Ясна, как можахте да _сторите_ подобно нещо?
	Ясна не отговори. Шалан се вгледа в нея и затърси някакви чувства в безизразните й очи. _Отче на Бурята. Наистина ли познавам тази жена? Коя е тя всъщност?_
	Ясна се облегна и загледа преминаващия край тях град.
	— Аз _не_ направих това, просто за да доказвам, дете. От известно време имах усещането, че злоупотребявам с гостоприемството на Негово величество. Той не си дава сметка какви грижи би имал, съюзявайки се с мен. Пък и мъже като тези…
	В гласа й имаше нещо, острота, каквато Шалан не беше долавяла досега.
	_Какво са Ви причинили?_, зачуди се ужасена Шалан. _И кой?_
	— Както и да е — продължи Ясна — това се случи, защото аз избрах този път, а не защото смятах, че е необходимо да видите нещо. Обаче се предостави възможност за поучение, за задаване на въпроси. Чудовище ли съм аз или съм герой? Просто убих четирима или попречих на четирима убийци да вилнеят из улиците? _Заслужава_ ли една жена да й бъде причинено зло, само защото се намира на място, където злото може да я застигне? Имах ли право да се защитавам? Или само си търсех оправдание да убивам?
	— Не знам — прошепна Шалан.
	— Следващата седмица ще проучвате това и ще го обмисляте. Ако желанието Ви е да станете учен — _истински_ учен, който променя света — ще се наложи да се изправите пред подобни въпроси. Понякога ще трябва да взимате решения, от които ще Ви се преобръща стомахът, Шалан Давар. Ще Ви подготвя да правите това.
	Ясна се умълча и се загледа настрани, а паланкинът ги носеше към Конклава. Шалан беше прекалено изтерзана да говори и изтърпя остатъка от пътуването в тишина. Последва Ясна през смълчаните коридори към покоите им. Понякога се разминаваха с учени, които отиваха в Паланеума да работят през нощта.
	Когато се прибраха, Шалан помогна на Ясна да се съблече, макар да й беше противно да я докосва. А не би трябвало. Мъжете, които Ясна уби, бяха отвратителни твари и нямаше място за съмнение, че щяха да я погубят. Но я тревожеше не толкова самото действие, колкото хладното безразличие.
	Все още скована, Шалан донесе на Ясна нощница, докато тя сваляше бижутата си и ги оставяше на тоалетната масичка.
	— Можехте да позволите на другите трима да се измъкнат — каза Шалан и се върна при Ясна, която беше седнала да разреши косите си. — Необходимо беше да убиете само един от тях.
	— Не.
	— Защо? Те щяха да са прекалено уплашени да посмеят да нападат отново.
	— Не знаете дали е така. Аз искрено исках тези мъже да _изчезнат_. Някоя невнимателна госпожица, която се прибира по неподходящата улица, не може да се защити, обаче аз мога. И ще го правя.
	— Нямате власт за това, не и в чужд град.
	— Вярно. Ето още нещо за обмисляне. — Ясна поднесе четката към косите си и подчертано се извърна от Шалан. Затвори очи, сякаш искаше да я изключи.
	Превръщателят лежеше на тоалетката до обеците на Ясна. Шалан стисна зъби. Държеше мека копринена роба. Ясна, в бяла долна дреха, седеше и решеше косите си.
	_Понякога ще трябва да взимате решения, от които ще Ви се преобръща стомахът, Шалан Давар…_
	_Вече ми се е налагало._
	_И сега е така._
	Как _дръзна_ Ясна да стори това? Как _дръзна_ да въвлече и Шалан? Как _дръзна_ да използва нещо толкова прекрасно и свято като инструмент на разрушението?
	Ясна не заслужаваше да притежава Превръщателя.
	С едно бързо движение Шалан мушна робата под скритата си ръка, после бръкна в тайната кесия и измъкна димния камък от Превръщателя на стария Давар. Застана пред тоалетката и докато оставяше робата, размени двата фабриала. Пъхна работещия в ръкава на скритата си ръка и отстъпи, точно когато Ясна отвори очи и погледна дрехата, която си лежеше най-невинно до повредения Превръщател.
	Дъхът на Шалан секна.
	Ясна отново затвори очи и подаде четката на Шалан.
	— Петдесет разресвания, Шалан. Денят беше изтощителен.
	Шалан действаше механично, разресваше косите на наставницата си и притискаше откраднатия Превръщател в скритата си ръка, ужасена, че Ясна може всеки миг да забележи размяната.
	Но тя не забеляза. Не и когато облече робата. Не и когато прибра фабриала в ковчежето за бижута и го заключи с ключа, който висеше на шията й, докато спи.
	Шалан излезе от стаята вдървено. Вълнуваше се. Беше изморена, чувстваше се зле, беше объркана.
	Но незабелязана.


>>
	{img:pytjat_na_kralete_t2_shalan_3.jpg|#Из скицника на Шалан: шистокор}


>>	37
>>	Страни
>>	{img:pytjat_na_kralete_t1_4.png}

#	Пет години и половина по-рано
	— Каладин, виж това камъче — рече Тиен. — Мени цвета си, когато го гледаш от различни страни.
	Кал отмести очи от прозореца и се взря в братчето си. Вече тринадесетгодишен, Тиен се беше превърнал от енергично момче в енергичен юноша. Макар и попораснал, още беше дребен за възрастта си, а гъстата му черно-кестенява коса все още отхвърляше всякакви опити за вчесване. Беше приклекнал край лакираната маса от лешниково дърво, очите му бяха наравно с блестящата повърхност, и гледаше малкото обикновено камъче.
	Кал седеше на столче и белеше дългокорени с ножче. Кафевите корени бяха мръсни отвън и лепкави отвътре, ако ги цепнеш с ножа, та пръстите на Кал се покриха с дебел слой крем. Привърши с един корен и го подаде на майка си, която го изми, наряза го и го пусна в тенджерата.
	— Майко, виж — обади се Тиен. Късното следобедно слънце струеше през прозореца на подветрената страна на къщата и обливаше масата със светлина. — От тази страна камъчето проблясва в червено, обаче от другата е зелено.
	— Може да е вълшебно — отговори Хесина. Парче след парче от дългокорена цопваха в тенджерата и всяко издаваше различен звук.
	— Така трябва да е — рече Тиен. — Или си има духче. Духчетата живеят ли в скалите?
	— Духчетата живеят във всички неща.
	— Не могат да живеят във _всички неща_ — намеси се Кал и пусна една обелка във ведрото в краката си. Погледна през прозореца; държеше под око пътя от града към имението на градоначалника.
	— Могат — каза Хесина. — Духчетата се появяват, когато нещо се променя. Когато се появява страх или когато започва да вали дъжд. Те са сърцето на промяната и следователно, сърцето на всяко нещо.
	— Този дългокорен — скептично рече Кал и го повдигна.
	— Има духче.
	— А ако го срежеш?
	— Всяка част има духче. Само че по-дребно.
	Кал се свъси и заразглежда кореноплодното. Дългокорените растяха в пукнатини в камъка, където се събираше вода. Имаха слаб минерален вкус, но се отглеждаха лесно. Напоследък семейството имаше нужда от храна, която не струва много пари.
	— Значи ядем духчета — заяви Кал.
	— Не, ние ядем корените.
	— Когато ни се _налага_ — намеси се Тиен с гримаса.
	— А духчетата? — настоя Кал.
	— Те са освободени. Да се върнат, където живеят духчетата.
	— Аз имам ли духче? — попита Тиен и сведе поглед към гърдите си.
	— Ти имаш душа, миличък. Ти си личност. Но отделните ти телесни части може би имат духчета. Съвсем дребнички.
	Тиен ощипа кожата си, сякаш опитваше да накара малките духчета да излязат.
	— Лайно — изтърси Кал.
	— Кал! — сгълча го Хесина. — Не се говори така на масата.
	— Лайно — заинати се Кал. — То има ли духче?
	— Предполагам, че има.
	— Лайнено духче — обади се Тиен и се разкикоти.
	Майка им продължи да реже.
	— Защо изведнъж почна да задаваш такива въпроси?
	Кал сви рамене.
	— Аз просто… Не знам. Защото така.
	Напоследък се замисляше как работи светът, какво ще прави с мястото си в него. Другите момчета на неговата възраст не мислеха за своето място в света. Повечето _знаеха_ какво ще им донесе бъдещето. Полска работа.
	Кал обаче имаше избор. През последните няколко месеца най-сетне беше избрал. Ще бъде войник. Вече беше на петнадесет години и можеше да се запише доброволец, когато отново в града дойдат да набират войници. Намерението му беше да направи точно това. Без повече колебания. Ще се научи да се бие. Край. Нали така.
	— Искам да разбера — каза той. — Просто искам всичко да има смисъл.
	Майка му се усмихна, като чу тези думи. Беше облечена в кафява работна дреха, косата й беше прибрана на опашка и скрита под жълта забрадка.
	— Какво? — поиска да узнае Кал. — Защо се усмихваш?
	— Ти _просто_ искаш всичко да има смисъл?
	— Да.
	— Добре. Следващия път, когато в града дойдат ардентите да горят молитви и да съветват хората как да Напреднат в своите Призвания, ще им предам съобщението. А дотогава продължавай да белиш корени.
	Кал въздъхна, но я послуша. Пак погледна през прозореца и едва не изтърва корена от изненада. Каретата. Слизаше по пътя от господарската къща. Обзе го нервно нетърпение. Беше планирал, беше мислил, но сега, когато дойде време да действа, му се щеше да си седи и да бели корени. Щеше да има и друг случай, сигурно…
	Не. Изправи се и опита да прикрие нетърпението в гласа си.
	— Отивам да се поизплакна — рече той и показа покритите си с крем пръсти.
	— Да беше измил корените, преди да ги белиш, както ти казах — отбеляза майка му.
	— Знам — отговори Кал. Дали въздишката му на съжаление не прозвуча изкуствено? — Може просто да измия всички сега.
	Хесина не отговори и той събра останалите корени, стигна до вратата с разтуптяно сърце и излезе навън във вечерната светлина.
	— Виж — обади се Тиен зад гърба му — от тази страна е зелено. Не мисля, че това е духче, майко. От светлината е. Кара камъчето да се променя…
	Вратата рязко се затвори. Кал остави корените и се втурна по улиците на Огнекамък покрай хора, които режеха дърва, жени, които изхвърляха мръсна вода, старци, които седяха на стъпалата и наблюдаваха залеза. Поуми ръце в едно буре с дъждовна вода, но не спря, докато ги отръскваше. Претича край къщата на Маброу Свинаря, край общинската вода — голямата яма, изкопана в центъра на града за събиране на дъждовна вода — и край ветровала, стръмния хълм, който бранеше града от бури.
	Тук се озова в малка горичка от тежкостъпи дървета. Възлести и високи, приблизително колкото човек, те имаха листа само от подветрената страна. Листата растяха по цялата височина на дървото като стъпала и се поклащаха с хладния ветрец. Когато Кал се доближи, приличните на знамена листа бързо се прибраха до ствола с плющене.
	От другата страна стоеше бащата на Кал със сключени зад гърба ръце. Чакаше на завоя на пътя от имението към Огнекамък. Лирин сепнато се обърна и съгледа Кал. Облякъл беше най-хубавата си дреха — синьо палто, закопчано от двете страни като на светлооките. Но то вървеше с видимо износени бели панталони. Огледа изучаващо Кал иззад очилата.
	— Идвам с теб — избъбра Кал. — Горе, в господарската къща.
	— Откъде разбра?
	— Всички разбраха. Да не мислиш, че хората няма да говорят, ако Сиятелният господар Рошоне те покани на вечеря? Точно теб?
	Лирин отмести поглед.
	— Казах на майка ти да ти намери някаква работа.
	— Опита се — намуси се Кал. — Предполагам, че ще ме връхлети истинска буря, когато майка открие дългокорените на прага на предната врата.
	Лирин не отговори. Каретата спря недалеч и колелата изтрополиха по камъните.
	— Това няма да е приятна и спокойна вечеря, Кал — рече той.
	— Аз не съм глупав, татко. — Когато съобщиха на Хесина, че градът повече не се нуждае от нейния труд… Е, имаше причина да стигнат дотам да се хранят с дългокорени. — Ако ще се изправиш срещу него, ще имаш нужда от нечия подкрепа.
	— И ти ще ме подкрепиш?
	— Имаш горе-долу само мен.
	Кочияшът се прокашля. Не слезе да отвори вратичката, както правеше за господаря Рошоне.
	Лирин изгледа Кал.
	— Ако ме отпратиш, ще си ида.
	— Не. Ела, щом настояваш. — Лирин доближи каретата и отвори вратичката. Това не беше гиздавата карета със златни украси, която ползваше Рошоне, а по-старата, кафявата. Кал се качи. Обзе го вълнение от малката победа, а също толкова и паника.
	Щяха да се изправят лице в лице с Рошоне. Най-сетне.
	Пейките бяха прекрасни. Червената им тапицерия беше по-мека от всичко, което Кал беше докосвал. Седна и се изненада от пружинирането. Лирин се настани срещу него и затвори вратата. Кочияшът изплющя с камшика по гърба на конете. Колата обърна и затрополи нагоре по пътя. Колкото и да беше мека седалката, пътуването мина с доста подскачане, от което зъбите на Кал тракаха. По-лошо беше, отколкото с каруца, а може и да се получи така заради бързината.
	— Защо не искаше да знаем за това?
	— Не бях сигурен, че ще отида.
	— Какво друго би могъл да направиш?
	— Да се махна. Да ви отведа в Карбрант и да се махна от този град, от това кралство и от злобата на Рошоне.
	Кал замига от изненада. Никога не беше помислял за това. Изведнъж всичко сякаш се разшири. Неговото бъдеще се промени, сгъна се и се разгъна в съвършено нова форма. Татко, майка, Тиен… _заедно_ с него.
	— Наистина ли?
	Лирин кимна отнесено.
	— И да не идем в Карбрант, сигурен съм, че много алетски градове ще ни приемат добре. Повечето никога не са разполагали с лекар, който да се грижи за хората. Гледат да се справят с местни хора, които са придобили повечето си познания от разни суеверия или когато са работили по някой ранен чул. Бихме могли дори да се заселим в Колинар; аз съм достатъчно умел и мога да получа работа като помощник на някой тамошен лекар.
	— Защо тогава не тръгваме? Защо _не сме_ заминали?
	Лирин се загледа през прозореца.
	— Не знам. Би трябвало да заминем. Има смисъл. Разполагаме с пари. Тук не сме желани. Градоначалникът ни мрази, хората не ни вярват, самият Отец на Бурята, изглежда, е склонен да ни съсипе.
	Имаше нещо в гласа му. Съжаление?
	— Навремето много се постарах да замина — продължи Лирин по-тихо. — Но между сърцето на човек и дома му има връзка. Грижех се за тези хора, Кал. Израждах децата им, намествах костите им, лекувах раните им. През последните няколко години ти видя най-лошото у тях, но преди това времената бяха добри. — Обърна се към Кал и сплете пръсти. Каретата продължаваше да трополи. — Това са моите хора, синко. И аз съм техен. Те са моя отговорност сега, след като Уистиоу си отиде. Не мога да ги оставя на Рошоне.
	— Дори, ако те _харесват_ онова, което той прави?
	— Особено по тази причина. — Лирин вдигна ръка към главата си. — Отче на Бурята, като го изговарям, звучи по-глупаво.
	— Не. Разбирам го. Така мисля. — Кал сви рамене. — Предполагам, хмм, те все още идват при нас, когато нещо ги заболи. Оплакват се колко е противоестествено да се режат хората, обаче продължават да идват. Чудех се защо.
	— И стигна ли до някакъв извод?
	— Нещо такова. Реших, че по-скоро ще поживеят още някой и друг ден, за да те ругаят. Това правят. Точно както ти ги лекуваш просто така. Пък и по-рано те ти даваха пари. Човек може да приказва каквото си ще, но където оставя парите си, там е и сърцето му. — Кал се намръщи. — Мисля, че преди те те ценяха.
	Лирин се усмихна.
	— Мъдри думи. Все забравям, че вече си почти мъж, Кал. Кога ме настигна?
	_Онази нощ, когато едва не ни ограбиха_, незабавно отговори Кал в ума си. _Онази нощ, когато ти освети мъжете навън и показа, че смелостта няма нищо общо с копието и битките._
	— Обаче грешиш за едно — продължи Лирин. — Каза ми, че те са ме ценили преди. Но те ме ценят и сега. О, мърморят, винаги са го правили. Но освен това ни оставят храна.
	Кал зяпна.
	— Наистина ли?
	— Как според теб се прехранвахме през последните четири месеца?
	— Ама…
	— Боят се от Рошоне, затова си мълчат. Оставяха храната на майка ти, когато още ходеше да чисти, или я слагаха в бурето за вода, когато е празно.
	— Опитаха да ни ограбят.
	— И тъкмо тези мъже са сред хората, които ни даваха храна.
	Кал разсъждаваше върху това, когато каретата пристигна в имението. Много отдавна не беше идвал в голямата двуетажна къща. Беше построена с обичайния наклонен към наветрената страна покрив, но много по-голяма. Стените бяха от яки бели камъни, а от подветрената страна имаше внушителни четвъртити колони.
	Дали щеше да види Ларал? Изуми се от това, колко рядко се замисля за нея напоследък.
	Предната градина беше опасана с ниска каменна стена, покрита с всякакви екзотични растения. Отгоре се редяха скални пъпки, чиито ластари висяха навън. От вътрешната страна се купчеха туфи закръглени шистокори, пламтящи в ярки цветове. Оранжеви, червени, жълти и сини. Някои приличаха на одежди с разперени ветрилообразно гънки. Други приличаха на рогове. Повечето имаха подобни на нишки пипала, които се вееха на вятъра. Господарят Рошоне обръщаше на градината много повече внимание от Уистиоу.
	Минаха под варосаните колони и влязоха през вратите от дебело дърво, устойчиви на бурите. Ниският вестибюл беше украсен с керамика; циркониеви сфери придаваха бледосин оттенък.
	Поздрави ги един висок слуга с дълга черна дреха и светлопурпурно шалче. Това беше Натир, иконом след смъртта на Милив. Натир беше доведен от Далилак, голям пристанищен град на север.
	Натир ги отведе в трапезарията, където Рошоне се разполагаше на дълга маса от тъмно дърво. Беше наддал на тегло, макар и не достатъчно, та да се определи като дебел. Все още носеше прошарена брада, а косата му беше пригладена назад над яката. Облечен беше в бели панталони и тесен червен елек върху бяла риза.
	Вече беше започнал да се храни и миризмите от подправките накараха стомаха на Кал да се обади. Откога не беше хапвал свинско? На масата имаше пет вида сос, а виното на Рошоне беше в наситен и блестящ оранжев цвят. Хранеше се сам. Нямаше и следа от Ларал и от сина му.
	Слугата посочи една странична маса, сложена в помещението до главната трапезария. Бащата на Кал хвърли един поглед, после пристъпи към трапезата на Рошоне и седна. Рошоне спря да се храни и застина с набодката на половината път до устата, а пикантният кафяв сос закапа по масата пред него.
	— Аз съм от втори нан — рече Лирин — и имам лична покана да вечерям с Вас. Със сигурност Вие спазвате изискванията на ранга достатъчно строго, та да ми дадете място на Вашата трапеза.
	Рошоне скръцна със зъби, но не възрази. Кал си пое дълбоко дъх и седна до баща си. Преди да замине и да отиде на война, той _трябваше_ да разбере. Беше ли баща му страхливец или беше сърцат мъж?
	На светлината на сферите у дома Лирин винаги изглеждаше слаб. Работеше в лекарската стая, без да дава ухо на хорските приказки. Каза на сина си, че не може да се упражнява с копие, и му забрани дори и да помисля да иде на война. Нима това не бяха действия на страхливец? Ала преди пет месеца Кал видя у него неочаквана храброст.
	А в хладната синя светлина в дома на Рошоне Лирин посрещаше погледа на човек, който стоеше далеч над него като ранг, богатство и власт. И не трепна. Как го правеше? Сърцето на Кал препускаше неудържимо. Наложи се да свали ръце в скута си, за да не издадат колко е притеснен.
	Рошоне махна на един слуга и скоро на масата имаше още две места. Стаята тънеше в мрак. Масата на Рошоне беше светъл остров в огромното черно пространство.
	Имаше купички с вода за плакнене на пръстите и корави бели салфетки до тях. Като за светлооки. Кал рядко беше вкусвал подобна изискана храна; постара се да не изглежда глупаво, колебливо взе набодка и започна да подражава на Рошоне — наряза с ножа долната част на месото, набоде и отхапа. Месото беше дъхаво и крехко, макар че подправките бяха доста по-силни, отколкото беше привикнал.
	Лирин не докосна ястията. Беше опрял лакти на масата и наблюдаваше как господарят се храни.
	— Исках да Ви дам възможност да се нахраните на спокойствие — накрая рече Рошоне — преди да минем на сериозните въпроси. Но Вие явно не сте склонен да се възползвате от щедростта ми.
	— Не.
	— Отлично — отговори Рошоне, взе парче хляб от кошницата, обра с него няколко парченца зеленчуци от набодката и хапна всичко наведнъж. — Тогава ми кажете. Колко дълго според Вас можете да ми противостоите? Семейството Ви е в отчаяно положение.
	— Оправяме се добре — намеси се Каладин.
	Лирин го изгледа строго, но не му направи забележка, че се е обадил.
	— Синът ми е прав. Можем да живеем. А ако това не свърши работа, можем да напуснем града. Няма да се огъна пред Вас, Рошоне.
	— Ако заминете — отвърна Рошоне и вдигна предупредително пръст — бих се свързал с градоначалника на новото място, за да му кажа за сферите, които сте откраднали от мен.
	— Бих спечелил в едно разследване по въпроса. Освен това, като лекар, имам имунитет срещу повечето искания, които можете да отправите срещу мен.
	Вярно беше; хора с важна функция в градовете и техните помощници се ползваха със специална защита, дори срещу светлооките. Воринският кодекс за гражданството беше толкова сложен, че Каладин все още срещаше затруднения да го разбере.
	— Да, бихте имали успех при разследване. Особено щателно подготвихте нужните документи. Само Вие бяхте с Уистиоу, когато той ги подпечата. Странно, че никоя от неговите писари не присъстваше.
	— Те му прочетоха документите.
	— И после се оттеглиха от помещението.
	— Защото Сиятелният господар Уистиоу им нареди да излязат. Вярвам, че признаха това.
	Рошоне вдигна рамене.
	— Нямам нужда да _доказвам_, че сте откраднали сферите, лечителю. Просто трябва да продължа да действам като досега. Знам, че семейството Ви се храни с огризки. Докога ще ги карате да страдат заради Вашата гордост?
	— Те няма да бъдат сплашени. Нито пък аз.
	— Не питам дали се боите. Питам дали _гладувате_.
	— По никой начин — сухо отвърна Лирин. — Ако ни липсва нещо за храна, можем да се гостим с щедрото Ви внимание, _Сиятелни господарю_. Усещаме очите Ви, които ни наблюдават, чуваме гласа Ви, когато нашепвате на гражданите. Ако се съди по загрижеността Ви за нас, ще се окаже, че _Вие_ се боите.
	Рошоне застина, набодката увисна в ръката му, блестящите му зелени очи се присвиха, устните му се стиснаха здраво. В мрака очите му почти _светеха_. Кал се насили да не се свие под тежестта на неодобрителния му поглед. Имаше нещо властно у светлооките като Рошоне.
	_Той не е {s}истински{/s} светлоок! Той е отхвърлен. Но накрая ще видя истински. Мъже на честта._
	Рошоне се приведе напред.
	— Не харесвам Вашия градец.
	Лирин се свъси от този странен отговор.
	— Не харесвам да се отнасят с мен като с _изгнаник_ — продължи Рошоне. — Не ми се нрави да живея далеч от всичко важно. И още по-малко ми се нравят тъмнооки, които се мислят за по-горни от положението си.
	— Срещам известни затруднения да изпитам съчувствие към Вас.
	Рошоне се изсмя презрително. Погледна блюдото, като че беше загубило всякакъв вкус.
	— Много добре. Нека да направим… уговорка. Аз ще взема девет десети от сферите. Вие можете да задържите останалото.
	Кал скочи възмутен.
	— Баща ми никога няма да…
	— Кал — намеси се Лирин, — мога и сам да говоря.
	— Ама със сигурност няма да сключиш сделка.
	Лирин не отговори веднага. Накрая рече:
	— Иди в кухните, Кал. Виж дали нямат храна, която да е повече по вкуса ти.
	— Татко, не…
	— Върви, синко. — Гласът на Лирин беше твърд.
	Нима беше истина? Нима след всичко преживяно баща му щеше просто да се _предаде_? Кал усети, че се изчервява, и избяга от трапезарията. Знаеше как да стигне до кухните. Двамата с Ларал често се бяха хранили там като деца.
	Излезе не защото му беше наредено, а защото не искаше баща му или Рошоне да видят какво чувства: огорчение, че се е изправил и е отхвърлил Рошоне, унижение, че Лирин е _обмислял_ да се договаря, гняв, че е пропъден. Със срам установи, че плаче. Подмина двама от стражите на Рошоне, застанали на прага в светлината на самотна и едва мъждукаща маслена лампа на стената. Грубите им лица изпъкваха в кехлибарени отсенки.
	Борейки се с чувствата си, Кал забърза нататък, сви по коридора и поспря пред едно стайно растение. Беше лозова пъпка, специално селектирана да не се затваря; няколко прилични на шишарки цветове излизаха от закърнялата черупка. Лампата на стената над растението излъчваше слаба приглушена светлина. Тук бяха задните помещения на господарската къща, почти до слугинските стаи, и не се осветяваха със сфери.
	Кал се облегна и задиша дълбоко. Чувстваше се като някой от десетимата глупаци — по-точно като Кабине, който се държи детински, макар да е голям човек. Но какво можеше да мисли за действията на Лирин?
	Обърса очи и бутна летящите врати към кухните. Рошоне беше задържал на служба главния готвач на Уистиоу. Барм беше висок слаб мъж с тъмна коса на плитка. Крачеше край тезгяха и раздаваше заповеди на разните помощници. Междувременно няколко парши влизаха и излизаха през задните врати с кошници храна. Барм носеше дълга метална лъжица и щом наредеше нещо, удряше с нея по някоя тенджера или тиган, окачени на тавана.
	Кафевите му очи бегло се стрелнаха към Кал и каза на един от слугите да донесе на момчето хляб и талевен ориз с плодове. Храна за малки деца. Кал се смути още повече от това, че Барм тутакси разбра защо са го пратили в кухните.
	Кал отиде в кътчето за хранене и зачака храната. Това беше варосана ниша с покрита с плочки маса. Седна, опря лакти на камъка и положи глава на ръцете си.
	Защо се гневеше толкова при мисълта, че баща му може да спазари повечето сфери срещу безопасността на семейството? Вярно, ако това се случеше, нямаше да останат пари за учението на Кал в Карбрант. Но той вече беше решил да стане войник. Следователно нямаше значение. Нали?
	_Аз ще постъпя в армията_, каза си Кал. _Ще избягам, ще…_
	Изведнъж тази мечта — този план — му се видя невероятно детински. Беше план на момче, което трябваше да яде плодови храни и заслужаваше да го отпратят, когато мъжете разговарят по важни въпроси. За пръв път мисълта, че няма да учи при лекарите, го изпълни със съжаление.
	Вратата шумно се отвори. Синът на Рошоне, Рилир, бавно влезе в кухните, като си бъбреше с някого зад него.
	— … не знам _защо_ татко настоява всичко тук да е толкова скучно през цялото време. Маслени лампи в коридорите? Има ли нещо по-провинциално от това? Наистина ще му се отрази добре, ако успея веднъж-два пъти да го заведа на лов. Така можем и да имаме полза от това забутано място.
	Рилир забеляза Кал, но погледът му мина край него, като че ли е стол или масичка за вино — виждаш го, но не обръщаш внимание.
	Кал пък прикова очи в събеседника на Рилир. Ларал. Дъщерята на Уистиоу.
	Каква голяма промяна. Беше минало дълго време и срещата събуди у Кал стари чувства. Срам, вълнение. Дали тя знаеше, че неговите родители са се надявали да ги оженят? Обърка се напълно, само като я зърна. Но не. Баща му можеше да гледа Рошоне в очите. И той можеше да гледа нея.
	Кал стана и кимна на Ларал. Тя го погледна и леко се изчерви. Влезе, следвана от една стара бавачка за придружителка.
	Какво беше станало с онази Ларал, която Кал познаваше, момичето с разпилените русо-черни коси, което обичаше да се катери по скалите и да тича в полето? Сега беше обгърната от лъскава жълта коприна, изискана рокля за светлооки. Косата й беше боядисана изцяло черна, за да се прикрият русите кичури, и прибрана в спретната прическа. Лявата й ръка беше скромно скрита в ръкава. Ларал _изглеждаше_ като светлооките.
	Богатството на Уистиоу — каквото беше останало от него — беше наследено от Ларал. А когато Рошоне получи властта в Огнекамък, заедно с имението и околните земи, Върховният принц Садеас възмезди Ларал със зестра.
	— Ей, ти. Бъди добро момче и ни донеси нещо за вечеря. Ще се храним тук, в нишата — обърна се Рилир към Кал с гладкия си градски акцент.
	— Не съм прислужник в кухнята.
	— Е, и?
	Кал пламна.
	— Ако очакваш някакъв бакшиш или награда, само за да ми донесеш храна…
	— Не съм… тоест… — Кал погледна Ларал. — Кажи му, Ларал.
	Тя отклони поглед.
	— Е, хайде, момче — рече тя. — Направи каквото ти се казва. Гладни сме.
	Кал зяпна и усети, че се изчервява още повече.
	— Аз няма… аз няма да ви донеса нищо! — успя да промълви той. — Няма да го направя, колкото и сфери да ми предложите. Не съм момче за всичко. Аз съм лекар.
	— О, ти си синът на _онзи_.
	— Да, аз съм — отговори Кал и се изненада колко горд се чувства, като казва това. — Няма да оставя да ме тормозиш, Рилир Рошоне. Точно както баща ми не позволява твоят баща да го тормози.
	_Само дето в същия миг те сключват сделка…_
	— Татко не спомена колко си забавен — рече Рилир и се облегна на стената. Изглеждаше с цяло десетилетие по-голям от Кал, а не само с две години. — Значи според теб е срамно да донесеш на човека храна? Това, че си лекар, прави ли те много по-добър от кухненската прислуга?
	— Добре де, не. Просто това не е моето Призвание.
	— Кое тогава е твоето Призвание?
	— Да лекувам болни хора.
	— А ако не ям, няма ли да се разболея? Следователно, не е ли твой дълг да се погрижиш аз да съм нахранен?
	Кал се смръщи.
	— Това е… хм, това изобщо не е същото.
	— Според мен е много подобно.
	— Виж, защо просто не отидеш сам да си донесеш храна?
	— Не това е моето Призвание.
	— Какво _е_ твоето Призвание? — върна му Кал въпроса.
	— Аз съм наследник на градоначалника. Моят дълг е да водя — да се грижа работата да е свършена и хората да са заети с ползотворни дела. И като такъв, аз поставям важни задачи на мързелуващи тъмнооки, за да бъдат те полезни.
	Кал замълча и почна да се ядосва.
	— Виждаш как работи мозъчето му — каза Рилир на Ларал. — Като гаснещ огън, който хаби малкото останало му гориво и бълва дим. А, погледни как лицето му става червено от жегата.
	— Рилир, моля те — продума Ларал и докосна ръката му.
	Рилир я изгледа и завъртя очи.
	— Понякога си същата провинциалистка като баща ми, скъпа. — Изправи се и с примирено изражение поведе Ларал край нишата за хранене към кухните.
	Кал седна тежко и едва не се нарани от усилието да не стане пак от пейката. Едно момче му донесе храната и я остави на масата, ала това само напомни на Кал, че е дете. Затова не яде; просто седеше и гледаше в паницата, докато най-сетне баща му влезе в кухнята. Рилир и Ларал вече си бяха отишли.
	Лирин приближи към нишата и огледа изучаващо сина си.
	— Не си ял.
	Кал поклати глава.
	— А трябваше. Безплатно беше. Ела.
	Мълчаливо излязоха в нощта. Каретата ги чакаше и скоро Кал се озова седнал вътре срещу баща си. Кочияшът се качи на капрата, разлюлявайки колата, и подкара конете с изплющяване на камшика.
	— Искам да стана лекар — внезапно рече Кал.
	Скрито в сянката, лицето на Лирин беше неразгадаемо. Но когато заговори, звучеше объркано.
	— Знам, синко.
	— Не. Аз искам да съм лекар. Не искам да избягам и да ида на война.
	Мълчание в мрака.
	— _Обмислял_ си това?
	— Да — призна Кал. — Това беше детинщина. Но за себе си реших, че искам да уча за лекар.
	— Защо? Какво те накара да промениш решението си?
	— Нужно ми е да знам как мислят _те_ — отговори Кал и кимна по посока на господарската къща. — Научени са да връзват думите си на възел, а аз трябва да съм в състояние да се изправям пред тях и да им отговарям. Не да се прегъвам като… — момчето замълча.
	— Като мен ли? — попита Лирин с въздишка.
	Кал прехапа устни, ала все пак трябваше да попита.
	— Колко сфери се съгласи да му дадеш? Ще ми останат ли достатъчно да замина за Карбрант?
	— Нищо не му дадох.
	— Но…
	— С Рошоне си поговорихме, поспорихме за сумите. Престорих се на ядосан и си тръгнах.
	— Престори ли се? — учуди се Кал.
	Баща му се приведе напред и зашепна, за да не го чуе кочияшът. При цялото подскачане и трополенето на колелата по камъните, нямаше голяма опасност.
	— Трябва той да мисли, че съм готов да отстъпя. Днешната среща трябваше да създаде _впечатление_ за отчаяние. Силно държание в началото, после гняв, който да го накара да реши, че ме е хванал. Накрая — отстъпление. Ще ме покани пак след няколко месеца, след като ме остави да се „поизпотя“.
	— Но ти и тогава няма да отстъпиш?
	— Няма. Дам ли му част от сферите, той ще се полакоми за всички. Тези земи не са така плодородни, както навремето, а Рошоне е почти разорен от загубените си политически битки. Все още не знам кой върховен господар стои зад пращането му тук да ни измъчва, но ми се ще да остана насаме с него за малко в някоя тъмна стая…
	Яростта в думите на Лирин изуми Кал. Никога досега не беше чувал от баща си нещо, което толкова да се доближава до заплаха с истинско насилие.
	— А защо изобщо да минаваме през това? — прошепна Кал. — Каза, че можем да продължаваме да му противостоим. Майка също мисли така. Няма да се храним добре, но няма и да гладуваме.
	Баща му не отговори, ала изглеждаше разтревожен.
	— Трябва да го накараш да мисли, че се предаваме — каза Кал. — Или че сме близо до това да се предадем. Така той ще престане да търси начини да ни пречи? Ще съсредоточи вниманието си върху сделката и няма…
	Кал застина. Видя нещо непознато в очите на баща си. Нещо като вина. Изведнъж всичко придоби смисъл. Вледеняващ, ужасяващ смисъл.
	— Отче на Бурята — прошепна Кал. — Ти _наистина_ открадна сферите, нали?
	Баща му запази мълчание. Подрусваше се в старата карета, скрит в сянката, черен.
	— Затова си толкова напрегнат след смъртта на Уистиоу — продължи Кал. — Пиенето, тревогите… Ти си крадец! Ние сме семейство крадци.
	Каретата зави и виолетовата луна Салас освети лицето на Лирин. Така не изглеждаше заплашителен. Всъщност изглеждаше уязвим. Сключи ръце пред себе си. Очите му отразяваха лунната светлина.
	— Уистиоу не беше с напълно ясна мисъл в последните си дни, Кал — прошепна той. — Знаех, че със смъртта му ние ще загубим обещания съюз. Ларал не беше пълнолетна, а новият градоначалник не би допуснал един тъмноок да получи нейното наследство чрез брак.
	— Затова ти го _ограби_? — Кал усети как се свива.
	— Погрижих се обещанията да бъдат спазени. Трябваше да направя нещо. Не можех да се доверя на щедростта на новия градоначалник. И с основание, както виждаш.
	През цялото време Кал смяташе, че Рошоне ги преследва от злоба и яд. А се оказа, че е _имал право_.
	— Не мога да повярвам.
	— Толкова ли се променят нещата? — отговори Лирин. Лицето му изглеждаше изтерзано в сумрака. — Кое е различно сега?
	— _Всичко._
	— И все пак, нищо. Рошоне пак иска сферите, а ние пак ги заслужаваме. Ако беше запазил разсъдъка си, Уистиоу щеше да ни ги даде. Сигурен съм.
	— Но не беше.
	— Не.
	Нещата бяха същите, ала различни. Една стъпка и светът се обърна наопаки. Крадецът стана герой, героят стана крадец.
	— Аз… Аз не мога да преценя дали това, което направи, е невероятно храбро или е невероятно грешно.
	Лирин въздъхна.
	— Знам какво изпитваш — отговори той и се облегна. — Моля те, не казвай на Тиен какво сме направили. — Какво _сме_ направили. Хесина му е помагала. — Когато пораснеш, ще разбереш.
	— Може би — каза Кал и поклати глава. — Но едно не се е променило. Искам да отида в Карбрант.
	— Дори и с крадени пари?
	— Ще намеря начин да ги върна. Не на Рошоне. На Ларал.
	— Не след дълго и тя ще стане Рошоне — рече Лирин. — Би трябвало да очакваме годежа на Ларал и Рилир преди края на годината. Рошоне няма да я остави да се изплъзне, не и сега, когато е загубил благоразположението на политиците в Колинар. Тя предоставя на сина му една от малобройните възможности за съюз с добро семейство.
	Кал почувства как стомахът му се преобръща при споменаването на Ларал.
	— Трябва да уча. Вероятно мога…
	_Какво мога_, помисли той. _Да се върна и да убедя Ларал да напусне Рилир заради мен? Нелепо._
	Рязко вдигна поглед към баща си, който тъжно беше свил глава. Той _беше_ герой. Също и крадец. Но за семейството си беше герой.
	— Няма да кажа на Тиен — прошепна Кал. — И ще използвам сферите, за да замина за Карбрант и да уча.
	Баща му вдигна глава.
	— Искам да се науча да гледам светлооките в лицето, като теб. Всеки от тях може да ме направи на глупак. Искам да се науча да говоря като тях, да мисля като тях.
	— Аз искам да се научиш как да помагаш на хората, синко. А не да си го върнеш на светлооките.
	— Мисля, че мога да правя и двете. Ако се науча да съм достатъчно умен.
	Лирин изсумтя.
	— Ти си много умен, синко. У теб има достатъчно от майка ти, за да надприказваш един светлоок. Университетът ще ти покаже как, Кал.
	— Искам да ме наричате с пълното ми име — отговори той и сам се изненада. — Каладин.
	Това беше име за мъж. Никога не му беше харесвало звученето — приличаше на име на светлоок. Сега като че прилягаше.
	Не беше тъмноок земеделец, но не беше и светлоок господар. Нещо по средата. Кал беше дете, което искаше да постъпи в армията, защото за това мечтаеха другите момчета. Каладин щеше да стане мъж, който учи за лекар и за всичко от живота на светлооките. И някой ден щеше да се върне в този град и да докаже на Рошоне, Рилир и на самата Ларал, че те не са били прави да го пренебрегват.
	— Много добре, Каладин — отговори Лирин.


>>	38
>>	Ясновидец
>>	{img:pytjat_na_kralete_t1_2.png}

E>
	„Рожби на мрака, те още носят неговото петно и то бележи телата им тъй, както огънят бележи душите им.“
@	Приемам Гашаш, син на Навамис, за достоверен източник, макар да не съм сигурна за този превод. Може би трябва да намеря оригиналния цитат в четиринадесетата книга на Селд и да го преведа сама?
E$

	Каладин се рееше.
	_Непрестанна треска, придружавана от студена пот и халюцинации. Вероятната причина са възпалени рани; да се почистват с антисептик, за да се предотврати появата на духчета на разложението. Пациентът да приема течности._
	Отново беше в Огнекамък със семейството си. Само че като голям човек. Като войник. И вече не им прилягаше. Баща му не спираше да пита — как се случи това? Ти каза, че искаш да станеш лекар. Лекар…
	_Счупени ребра. Травма вследствие от побой. Да се превърже гръдният кош и да не се позволява на пациента да извършва натоварващи движения._
	От време на време Каладин отваряше очи и виждаше тъмна стая. Беше студено, стените бяха от камък, таванът беше висок. Други хора лежаха в редици, покрити с одеяла. Трупове. Те бяха трупове. А помещението беше склад, където ги редяха за продан. Кой купува трупове?
	Върховният принц Садеас. Той купува трупове. След като ги купеше, те продължаваха да се движат, но бяха трупове. Глупаво отказваха да приемат това и твърдяха, че са живи.
	_Порезни рани по лицето, ръцете и гърдите. На няколко места външният слой на кожата е одран. Причината е продължително излагане на бурен вятър. Да се превържат ранените места и да се мажат с денокаксов балсам, който ускорява зарастването на кожата._
	Времето течеше. Много време. Би трябвало да е мъртъв. Защо не е мъртъв? Искаше му се да лежи и да остави това да се случи.
	Не. _Не._ Предаде Тиен. Предаде Гошел. Предаде родителите си. Предаде Далет. Милият Далет.
	Няма да предаде Мост Четири. _Няма_ да ги предаде!
	_Хипотермия, причинена от силен студ. Пациентът да се загрее и да се накара да седи. Да не му се позволява да заспи. Ако оцелее в продължение на няколко часа, вероятно няма да има трайни последици._
	_Ако оцелее няколко часа…_
	Предназначението на мостовите не е да оцеляват.
	Защо Ламарил каза това? Що за армия би наемала хора, от които се очаква да умрат?
	Приемал беше нещата твърде ограничено, твърде недалновидно. Необходимо беше да разбере целите на армията. С ужас наблюдаваше развоя на сражението. Какво беше сторил?
	Трябваше да се върне и да го промени. Но не. Беше ранен, нали? Лежеше на земята и кървеше. Той беше един от падналите копиеносци. Той беше един от отряда на Мост Две, изоставен от онези глупаци от Мост Четири, които отклониха всички стрелци.
	Как посмяха? Как _посмяха_?
	Как посмяха да оцелеят, причинявайки смъртта ми!
	_Разтегнати сухожилия, скъсани мускулни влакна, натъртени и пукнати кости и разпространена болка, породена от излагане на крайно тежки условия. Да се наложи принудителна почивка на легло с всички необходими средства. Да се следи за големи и трайни синини или за бледност, причинени от вътрешни кръвоизливи. Те могат да се окажат животозастрашаващи. Готовност за хирургическа намеса._
	Видя духчета на смъртта. Бяха колкото юмрук, черни, с много крачка и тъмночервени очи, които оставяха следи от прогаряща светлина. Трупаха се около него, търчаха насам-нататък. Гласовете им бяха като шепот, приличаха на звука от късане на хартия. Плашеха го, но не можеше да им избяга. Едва помръдваше.
	Само умиращите можеха да виждат духчетата на смъртта. Видеше ли ги човек, следваше смърт. Духчетата усещаха кога е дошъл краят.
	_Мехури по пръстите на ръцете и краката, причинени от измръзване. Да се следи и да се прилага антисептик върху всички мехури, които се пукнат. Да се подпомагат естествените оздравителни сили на тялото. Не са вероятни трайни щети._
	Пред духчетата на смъртта се беше изправила дребна фигурка от светлина. Не беше прозрачна, както се беше явявала винаги досега, а от чисто бяла светлина. Нежното женствено личице сега беше някак по-внушително, по-ъгловато, като на някой воин от древността. Нямаше нищо детско в него. Тя стоеше върху гърдите му и го бранеше с меч от светлина.
	Сиянието беше толкова чисто, толкова сладко. Явно това беше сиянието на самия живот. Когато някое от духчетата на смъртта се приближеше прекалено, тя го нападаше и размахваше своя сияен меч.
	Светлината ги прогонваше.
	Но те бяха многобройни. Ставаха все повече и повече всеки път, когато съумяваше да погледне.
	_Жестоки видения, причинени от травма в главата. Да се наблюдава. Да не се допуска прием на алкохол. Принудителна почивка. Да се приложи кора от фатом за намаляване на краниалното налягане. В крайни случаи може да се ползва огнен мъх, но следва да се внимава пациентът да не развие зависимост._
	_Ако медикаментозното лечение няма успех, за облекчаване на налягането може да се наложи трепанация на черепа._
	_Обикновено е фатална._

	* * *

	По пладне Тефт влезе в казармата. Гмурването в тъмното помещение беше като влизане в пещера. Хвърли поглед наляво, където обикновено спяха другите ранени. Сега всички бяха навън и се припичаха на слънце. И петимата се възстановяваха добре, дори Лейтен.
	Тефт подмина редиците навити одеяла край стените и отиде в дъното, където лежеше Каладин.
	_Горкият_, помисли Тефт. _Кое е по-лошо, да си почти смъртно болен или да ти се налага да стоиш тук, отзад, далеч от светлината?_ Това беше необходимо. Мост Четири беше в уязвимо положение. Позволиха им да свалят Каладин и засега никой не им беше попречил да се грижат за него. На практика цялата войска знаеше, че Садеас е оставил Каладин на съда на Отеца на Бурята.
	Газ беше идвал да види Каладин и зачудено си беше промърморил нещо. Вероятно беше предал на началниците си, че Каладин ще умре. Хората не живееха дълго с подобни рани.
	Ала Каладин се държеше. Войниците се отбиваха от пътя си и се мъчеха да го зърнат. Не беше за вярване, че е оцелял. Хората в лагера говореха. Че е предаден на Отеца на Бурята за присъда и че той го е пощадил. Чудо. Това не би се понравило на Садеас. Колко време оставаше, преди някой от светлооките да реши да отърве господаря си от този проблем? Садеас не можеше да действа открито — не и без голяма загуба на доверие — но едно отравяне или удушаване без много шум би прекратило неудобството.
	Затова мъжете от Мост Четири държаха Каладин възможно най-далеч от чуждите очи. И винаги оставяха някой с него. Винаги.
	_Проклет човек_, помисли Тефт и коленичи до трескавия пациент, омотан в одеяла, със затворени очи, потно лице и тяло, оплетено в страховито количество превръзки. Повечето бяха просмукани в червено. Нямаха пари да ги сменят често.
	Сега на стража беше Белязаният. Ниският мъж с ярки черти седеше в краката на Каладин.
	— Как е той? — попита Тефт.
	— Като че ли се влошава, Тефт. Чух го да говори за някакви тъмни фигури, мяташе се и им казваше да се махнат. Отвори очи. Не пролича да ме е видял, но видя _нещо_. Кълна се — тихо отговори Белязаният.
	_Духчета на смъртта_, помисли Тефт и усети хлад. _Келек да ни пази._
	— Аз ще остана — рече той и седна. — Върви да си вземеш нещо за ядене.
	Белязаният стана. Беше блед. Духът на останалите щеше да се сломи, ако оцелелият по време на бурята Каладин умреше от раните си. Белязаният се потътри навън със свлечени рамене.
	Тефт дълго гледа Каладин и се мъчи да събере мислите и чувствата си.
	— Защо сега? — прошепна той. — Защо тук? След като толкова много хора гледаха и чакаха, защо идваш тук?
	Тефт, разбира се, прибързваше. Той не _знаеше_ със сигурност. Имаше само подозрения и надежди. Не, не надежди — _страхове_. Отхвърлил беше Ясновидците. А ето го сега тук. Поровичка в джоба си и измъкна три малки диамантени сфери. От много, много отдавна не беше спестявал нищо от заплатите си, но задържа тези, мислеше, тревожеше се. Те седяха в дланта му и излъчваха Светлина.
	Наистина ли искаше да знае?
	Стиснал зъби, Тефт се примъкна по-близо до изпадналия в безсъзнание Каладин и сведе поглед към лицето му.
	— Копеле — прошепна той. — Копеле проклето. Взе шайка обесници и ги вдигна колкото да могат да дишат. А сега се каниш да ги изоставиш? Не ми минават такива, чуваш ли. Не ми минават.
	Притисна сферите в ръката на Каладин и сви безчувствените му пръсти около тях. После положи ръката върху корема му. Седна на петите си. Какво ще се случи? Ясновидците разполагаха само с приказки и легенди. Глупави приказки, казваше Тефт навремето. Мечти на мързеливци.
	Зачака. Нищо не се случи, естествено. _И ти си глупак като другите, Тефт_, рече си той. Пресегна се към ръката на Каладин. С тези сфери можеше да се почерпи с няколко питиета.
	Внезапно Каладин отвори уста и пое дъх — кратко, бързо и мощно.
	Сиянието в ръката му избледня.
	Тефт застина и отвори широко очи. От тялото на Каладин започнаха да се издигат струйки Светлина. Беше слаба, но нямаше съмнение — от тялото на Каладин струеше бяла Светлина на Бурята. Сякаш внезапно беше потопен в нещо горещо и от кожата му се вдигаше пара.
	Очите му рязко се отвориха. Те също изпущаха светлина. Отново вдиша шумно и струйките Светлина започнаха да се вият около откритите рани на гърдите му. Няколко от раните се събраха и затвориха.
	После всичко свърши. Светлината от дребните сфери се изчерпа. Очите на Каладин се затвориха и той се отпусна. Раните му още бяха тежки, треската още беше жестока, но по лицето му се върна някакъв цвят. Зачервените подутини около някои от раните се свиха.
	— Боже мой — промълви Тефт и осъзна, че трепери. — О, Всемогъщи, слязъл от небето, за да живееш в нашите сърца… Истина е.
	Опря чело в пода и стисна здраво очи. От ъгълчетата им се процеждаха сълзи.
	_Защо сега? Защо тук?_, отново се замисли той.
	_И, в името на цялото небе, защо аз?_
	Стоя на колене в продължение на сто удара на сърцето, брои, мисли, тревожи се. Най-сетне стана и измъкна сферите — вече тъмни — от ръката на Каладин. Трябваше да ги замени със заредени. После можеше да се върне и да даде на Каладин да ги пресуши.
	Налагаше се да внимава. По няколко сфери на ден, но не прекалено много. Ако момъкът оздравее твърде скоро, ще привлече ненужно внимание.
	_И ще трябва да кажа на Ясновидците_, рече си Тефт. _Ще трябва…_
	Ясновидците ги нямаше. Умряха, заради онова, което той направи. Ако имаше други, то той не знаеше как да ги намери.
	На кого да каже? Кой ще му повярва? Вероятно самият Каладин не разбираше какво прави.
	Най-добре да си мълчи, поне докато не измисли какво да прави.


>>	39
>>	Прогорени в нея
>>	{img:pytjat_na_kralete_t1_3.png}

E>
	„Само след един удар на сърцето Алезарв се озова там, изминавайки разстояние от повече от четири месеца ходене пеш.“
@	Още една народна приказка, записана в Сред тъмнооките от Калинам, страница 102. Тези приказки са пълни с разкази за мигновено придвижване и за Портите на Клетвата.
E$

	Ръката на Шалан летеше над дъската за рисуване, сякаш се движеше сама, въгленът драскаше, щрихираше, полагаше сенки. Първо грубите линии, подобни на следи от кръв, оставени с пръст по груб гранит. Фините линии — като драскотини с игла.
	Седеше в приличната на килерче каменна стая в Конклава. Без прозорци, без украса по гранитните стени. Само легло, сандък, нощно шкафче и малко писалище, което се сгъваше като маса за рисуване.
	Самотен рубинен броам хвърляше кървава светлина върху скицата. Обикновено, за да създаде жива рисунка, Шалан трябваше целенасочено да запамети дадена сцена. Едно примигване, което да замрази света и да го запечата в ума й. Не го беше направила, когато Ясна унищожи крадците. Беше вцепенена от ужас или от мрачното очарование на видяното.
	Въпреки това всяка от тези сцени беше така жива в ума й, като че я беше запаметила съзнателно. И спомените не изчезнаха, когато ги нарисува. Не можеше да се освободи от тях. Образите на смъртта бяха прогорени в нея.
	Отдръпна се от дъската за рисуване с трепереща ръка. Рисунката с въглен пресъздаваше точно задушаващия нощен пейзаж, притиснатата между стените в алеята изтерзана фигура от пламък, която се издигаше към небето. В този миг лицето още пазеше очертанията си, мътните очи и горящите устни бяха широко отворени. Ръката на Ясна се протягаше към нея — или да се предпази, или в жест на обожание.
	Шалан притисна към гърдите си почернелите от въглена пръсти и се взря в творението си. То беше едно от десетките, които нарисува през последните няколко дни. Мъжът, който беше превърнат в огън, другият, превърнат в кристал, двамата, превърнати в дим. От последните можа да изобрази изцяло само единия; беше стояла в алеята с лице на изток. Рисунките на смъртта на четвъртия мъж показваха само виещ се дим и скупчени на земята дрехи.
	Изпитваше вина, че не може да засвидетелства смъртта му. И се чувстваше глупаво заради тази вина.
	Логиката не осъждаше Ясна. Да, принцесата умишлено се беше поставила в опасно положение, но това не снемаше отговорността от мъжете, които бяха избрали да я наранят. Техните действия бяха укорими. Шалан прекара следващите дни, задълбочена във философски книги. Според повечето етични рамки постъпката на принцесата беше оправдана.
	Но Шалан беше там. Беше наблюдавала как тези мъже умират. Беше видяла страха в очите им и се _почувства_ ужасно. Нямаше ли друг начин?
	Убий или умри. Това беше Философията на Твърдостта. Тя оправдаваше Ясна.
	Действията не са зли. Намеренията са зли, а намерението на Ясна беше да спре тези мъже, за да не нараняват повече хора. Това беше Философията на Намерението. Тя хвалеше Ясна.
	Моралът е отделен от идеалите на хората. Той съществува като цялост някъде и смъртните могат да се доближат до него, но не и да го разберат напълно. Философията на Идеалите. Тя твърдеше, че премахването на злото е във висша степен морално и следователно Ясна има основание да унищожи злите хора.
	Целта трябва да се претегля спрямо методите. Ако целта е достойна, то и методите са такива, дори когато някои от тях сами по себе си са осъдителни. Философията на Стремежа. Тя повече от всички останали определяше действията на Ясна като етични.
	Шалан дръпна листа от дъската за рисуване и го хвърли при останалите скици, разпилени върху леглото. Пръстите й отново се раздвижиха, стиснали въгления молив, и започнаха нова рисунка на празния лист, който лежеше обтегнат на масата и нямаше къде да избяга.
	Кражбата я тормозеше не по-малко от убийствата. Иронично беше, че искането на Ясна Шалан да проучи моралистичната философия я принуди да разсъждава и върху собствените си ужасни дела. Беше дошла в Карбрант да открадне фабриала и да го използва за спасяването на братята си и на дома от огромните дългове и гибелта. Но в крайна сметка се оказа, че не открадна Превръщателя по тази причина. Открадна го, защото се разгневи на Ясна.
	Ако намеренията бяха по-важни от действието, то тогава Шалан би трябвало да осъжда сама себе си. Може би Философията на Стремежа — която твърдеше, че целите са по-важни от средствата — би се съгласила със стореното от нея, но за Шалан тази философия беше най-достойна за укор. Ето, седи, рисува, съди Ясна. Ала Шалан предаде жената, която й се довери и я допусна до себе си. При това сега кроеше да извърши богохулство, като използва фабриала, без да е ардент.
	Самият Превръщател лежеше скрит на дъното на сандъка. Минаха три дни, а Ясна не казваше нищо. Винаги носеше повредения фабриал. Не казваше нищо, не се държеше по-различно. Може би не беше опитвала да Превръща. Да не дава Всемогъщият отново да се постави в опасност с очакването, че ще може да ползва фабриала, за да убие нападателите си.
	Разбира се, през онази нощ имаше и още нещо, което Шалан трябваше да премисли. Тя имаше скрито оръжие, което не беше използвала. Чувстваше се глупаво, че дори не й мина през ум да го извади тогава. Но тя нямаше навика да…
	Застина, когато видя какво е нарисувала. Не беше друга сцена от нападението в алеята, а разкошна стая с дебел пъстър килим и окачени по стените мечове. Дълга трапеза с недоядена храна.
	И един мъж с изискани дрехи, мъртъв, паднал по лице на пода в локва кръв. Шалан скочи, захвърли въглена и смачка рисунката. Разтреперана седна на леглото сред другите скици. Изпусна смачкания лист и докосна с пръсти обляното в студена пот чело.
	Нещо не беше наред с нея, с нейните рисунки.
	Трябваше да излезе, да избяга от смъртта, от философията и от въпросите. Изправи се и бързо отиде в главната стая от покоите на Ясна. Самата принцеса не беше тук, продължаваше с изследването си, както винаги. Не поиска от Шалан днес да ходи в Булото. Дали беше преценила, че повереницата й се нуждае от време за размисъл? Или я подозираше, че е откраднала Превръщателя, и вече не й вярваше?
	Шалан забърза през стаята. Предоставената от Таравангян мебелировка се състоеше само от най-необходимото. Шалан отвори вратата към преддверието и едва не се сблъска с една старша прислужница, която тъкмо посягаше да почука.
	Жената се сепна, а Шалан нададе тих писък.
	— Ваше Сиятелство — продума жената и незабавно се поклони. — Извинете. Един от Вашите далекосъобщители свети. — Тя подаде писалката с малкия проблясващ рубин.
	Шалан вдиша и издиша, за да укроти сърцето си.
	— Благодаря — отговори тя. Също като Ясна, и Шалан поверяваше своите далекосъобщители на слугите, защото често отсъстваше от покоите си и най-вероятно би пропуснала всеки опит за връзка.
	Все още се чувстваше объркана и се изкушаваше да остави апарата и да продължи по пътя си. Обаче трябваше да разговаря с братята си, и особено с Нан Балат, който не беше у дома последните няколко пъти, когато Шалан писа. Не посмя да се върне в своята стая с всички онези обвиняващи я скици, но и тук имаше писалище и подложка за далекосъобщител. Тя седна и завъртя рубина.
	— _Шалан?_ — написа апаратът. — _Удобно ли се чувстваш?_ Това беше код, който да я увери, че оттатък е не друг, а Нан Балат — или поне годеницата му.
	_Гърбът ме боли, китката на ръката ме сърби_, довърши тя паролата.
	_Съжалявам, че пропуснах предишните ти обаждания_, започна Нан Балат. _Трябваше да присъствам вместо татко на едно празненство. Беше у Сур Камар, та наистина нямаше начин да не ида, въпреки че се намира на един ден път._
	_Няма нищо_, отговори Шалан. Пое дълбоко дъх и написа — _Предметът е у мен._ Завъртя камъка.
	Писалката не помръдна доста време. Най-сетне припряната ръка у дома написа — _Слава на Вестителите. О, Шалан. Ти го направи! Значи сега се връщаш при нас? Как така използваш далекосъобщителя в океана? В някое пристанище ли се намираш?_
	_Не съм отпътувала_, отговори Шалан.
	_Какво? Защо?_
	_Защото щеше да е твърде подозрително_, написа Шалан. _Помисли, Нан Балат. Ако Ясна изпробва предмета и открие, че е повреден, може да не реши веднага, че е измамена. Това ще се промени, ако аз изненадващо и подозрително потегля към дома._
	_Трябва да почакам тя да открие, че предметът не работи, и да видя какво ще прави после. Ако разбере, че нейният фабриал е подменен с фалшив, мога да отклоня вниманието й към други виновници. Тя вече е подозрително настроена към ардентите. Ако, от друга страна, тя реши, че нейният собствен фабриал се е повредил, то тогава аз ще знам, че сме свободни._
	Завъртя камъка и сложи далекосъобщителя на място.
	Веднага получи очаквания въпрос. _А ако тя веднага заключи, че ти си го направила? Шалан, а ако не успееш да отклониш подозренията? А ако тя нареди да претърсят стаята ти и открие скритото отделение в сандъка?_
	Шалан взе писалката и написа. _Тогава би било още по-добре да съм тук. Балат, научих много за Ясна Колин. Тя е невероятно съсредоточена и решителна. Няма да ме пусне да избягам, ако мисли, че съм я обрала. Ще ме преследва и ще използва всички средства, с които разполага, за да получи отплата. Само след броени дни нашият крал и нашите върховни принцове ще вземат нашата собственост и ще изискат да предадем фабриала. Отче на Бурята! Обзалагам се, че Ясна има свои хора в Я Кевед и може да се свърже с тях преди моето завръщане. В мига, в който стъпя на пристанището, ще ме арестуват._
	_Единствената ни надежда е да я отклоня. Ако това не свърши работа, по-добре да съм тук и незабавно да понеса нейния гняв. Вероятно ще вземе Превръщателя и ще ме прокуди. Но ако я накараме да се задейства и да ме преследва… Тя може да е твърде безмилостна, Балат. Няма да е добре за нас._
	Отговорът се забави. _Кога стана толкова добра в логиката, малката?_, писа най-сетне Балат. _Виждам, че си премислила нещата. Поне си ги премислила по-добре от мен. Но нашето време изтича, Шалан._
	_Знам_, написа тя. _Каза, че можеш да удържиш още няколко месеца. Моля те да го направиш. Дай ми поне две или три седмици, за да разбера какво ще прави Ясна. Пък и докато съм тук, мога да проуча как действа това нещо. Не съм открила книги, които да загатват нещо по въпроса, но тук те са толкова многобройни, че може просто още да не съм намерила подходящата._
	_Добре_, отговори Балат. _Няколко седмици. Внимавай, малката. Мъжете, които са дали на баща ни фабриала, дойдоха отново. Питаха за теб. Притеснявам се от тези хора. И то повече, отколкото се притеснявам за финансовото ни положение. Те дълбоко ме тревожат. Всичко хубаво._
	_Всичко хубаво_, написа тя.
	Засега от принцесата нямаше и намек за реакция. Дори не беше споменавала Превръщателя. Това изнервяше Шалан. Щеше й се Ясна просто да каже нещо. Очакването я смазваше. Всеки ден, докато седеше до Ясна, стомахът й гореше от тревога, и получаваше световъртеж. Поне убийствата от преди няколко дни й даваха добро основание да изглежда притеснена.
	Студена, хладнокръвна логика. Ясна би се гордяла с нея.
	На вратата се почука и Шалан бързо събра листовете от разговора с Нан Балат и ги изгори в огнището. След миг влезе една дворцова прислужница с кошница в ръка. Тя се усмихна на Шалан. Беше време за ежедневното чистене.
	При вида на жената Шалан за миг странно се уплаши. Прислужницата не беше от познатите й. А ако Ясна е изпратила нея или някой друг да претърсят стаята на Шалан? Направила ли го е вече? Шалан кимна на жената и — за да се успокои — влезе в стаята си и затвори вратата. Втурна се към сандъка и провери тайното отделение. Фабриалът беше тук. Вдигна го и го огледа. Дали можеше да познае, ако Ясна го е подменила?
	_Колко си глупава_, каза си тя. _Ясна е проницателна, но не {s}чак{/s} толкова._ Все пак Шалан прибра Превръщателя в скритата си кесия. Едва се побираше в плиткото джобче. Щеше да е по-спокойна, ако е у нея, докато прислужницата чисти стаята. Пък и кесията може би беше по-добро скривалище.
	По традиция скритата кесия на жената беше място, където се държаха предмети с интимна или особено висока стойност. Претърсването на скритата кесия щеше да е все едно да я претърсват до голо — при нейното високо положение и двете бяха немислими, ако не е действително заподозряна за извършването на престъпление. Вероятно Ясна би могла да наложи това. Но ако е способна на подобно нещо, би наредила и претърсването на стаята, при което на сандъка щеше да се обърне особено внимание. Истината беше, че ако Ясна избере да насочи подозренията си към Шалан, последната не може да направи почти нищо да укрие фабриала. Значи кесията не беше по-добро място от другите.
	Събра рисунките и ги нареди с лицето надолу на писалището, като се постара да не ги гледа. Не искаше прислужницата да ги види. Най-сетне взе скицника и тръгна. Чувстваше нужда да излезе на открито, да избяга за малко. Да нарисува нещо различно от смърт и убийство. Разговорът с Нан Балат само я разстрои още повече.
	— Ваше Сиятелство? — обади се прислужницата.
	Шалан застина, ала видя, че жената й подава кошница.
	— Това беше оставено за Вас при старшите слуги.
	Шалан колебливо взе кошницата и надзърна вътре. Хляб и сладко. На едно от бурканчетата беше привързана бележка, която гласеше: _Сладко от сини пръчици. Ако го харесвате, значи сте тайнствена, сдържана и вглъбена._ Подписана беше от Кабсал.
	Шалан закачи кошницата в сгъвката на скритата си ръка. Кабсал. Дали не би трябвало да го потърси? Винаги се чувстваше по-добре след разговорите с него.
	Не. Предстоеше й да отпътува; не можеше повече да залъгва нито него, нито себе си. Боеше се от посоката, в която се развиваше тази връзка. Затова тръгна към основния корпус на Конклава и оттам — към изхода. Излезе в слънчевата светлина и пое дълбоко дъх, вдигнала очи към небето, а от двете й страни се носеше потокът на слугите и адютантите, които влизаха и излизаха от Конклава. Притисна скицника. Усети по лицето си хладния бриз и слънчевата топлина по косите и челото си.
	В крайна сметка, най-смущаващото беше, че Ясна е права. Светът на Шалан с неговите прости отговори беше глупаво и детинско място. Тя се придържаше към надеждата, че може да открие истината и да я използва, за да обясни — дори да оправдае — стореното от нея у дома, в Я Кевед. Но ако истината съществуваше, то тя беше много по-сложна и мрачна, отколкото Шалан допускаше.
	Някои въпроси явно нямаха верен отговор. А само множество грешни отговори. Шалан можеше да избере източник на своето чувство за вина, но не можеше да избере да се освободи напълно от това чувство.

	* * *

	Два часа — и около двадесет бързи скици — по-късно Шалан беше далеч по-спокойна.
	Седеше в дворцовите градини със скицник в скута и рисуваше охлюви. Градините не бяха толкова просторни, колкото в бащиния й дом, но бяха много по-пъстри, да не споменаваме и чудесното им уединение. Като в повечето модерни градини и тук имаше стени от питомен шистокор. Представляваха лабиринт от оживял камък. Бяха достатъчно ниски, та като се изправи, Шалан можеше да види пътя към входа на Конклава. Но седнеше ли на някоя от многобройните пейки, се чувстваше сама и незабелязана.
	Попита градинаря за названието на най-характерния вид шистокор и той го нарече „плочест камък“. Подходящо име, понеже растеше на тънки кръгли парчета, които се редяха едно върху друго като чинии в шкаф. Отстрани приличаше на износен от вятъра и водата камък със стотици тънки слоеве. Тънки пипалца се подаваха от порите си и се поклащаха на вятъра. Приличните на камък обвивки бяха синкави, а пипалцата — жълтеникави.
	Сега наблюдаваше един охлюв с ниска и плоска черупка, обрамчена с ръбче. Когато го почука, той се прибра в една цепнатина в шистокора и се превърна в част от плочестия камък. Сля се отлично. Когато Шалан го остави да се размърда, охлювът взе да пасе от растението, без да отхапва.
	_Почиства го_, разбра тя, докато довършваше скицата. _Яде лишеите и плесените._ Действително зад охлюва оставаше по-чиста ивица.
	Редом с плочестия камък се въдеше на туфи друг вид шистокор. Имаше пръстовидни израстъци, които се издигаха от общ ствол. Като ги разгледа по-отблизо, Шалан забеляза дребни кремлинги — тънки и с много крачка — които пълзяха по растенията и си похапваха. Дали и те чистеха?
	_Любопитно_, рече си Шалан и започна да скицира миниатюрните създания. Черупката на кремлингите имаше същия цвят като пръстите на шистокора, а черупката на охлюва беше в сините и жълти оттенъци на плочестия камък. Като че ли Всемогъщият ги беше замислил заедно — растението да дава убежище на животното, а животното да го чисти.
	Няколко духчета на живота — дребни, светещи зелени песъчинки — се носеха около купчините шистокори. Някои танцуваха между слоевете, а други се издигаха и падаха зигзагообразно като прашинки във въздуха.
	Шалан използва по-тънък въглен, за да запише някои разсъждения за връзката между животните и растенията. Не й бяха известни книги, в които да се описват подобни отношения. Учените сякаш предпочитаха да изследват големи и бързи животни като пропастните чудовища или белогръбите. Но Шалан намираше откритието си красиво и чудесно.
	_Охлювите и растенията могат да си помагат взаимно_, помисли тя. _А аз извършвам предателство спрямо Ясна._
	Хвърли поглед към скритата ръка и тайната кесия в ръкава й. Чувстваше се по-сигурна, когато Превръщателят беше у нея. Още не се беше осмелила да опита как действа. Прекалено се изнервяше от кражбата и се тревожеше да го използва близо до Ясна. Сега обаче се намираше в ниша в лабиринта, само с един извит вход откъм края. Изправи се и се озърна небрежно. В градините нямаше друг, пък и тя се намираше достатъчно навътре, та стигането до нея да отнеме няколко минути.
	Шалан отново седна и остави настрани скицника и въглена. _Може да проверя дали ще измисля как се ползва. Може да не е необходимо да претърсвам Паланеума, за да намеря решението_, помисли тя. Ако от време на време става и се оглежда, със сигурност няма никой да я забележи или да я приближи случайно.
	Извади забранения фабриал. Лежеше тежко в ръката й. Масивно. Пое дълбоко въздух и надяна верижките около пръстите и китката си, камъните се наместиха върху опакото на ръката й. Металът беше хладен, верижките — свободни. Тя поогъна китката си и придърпа здраво фабриала.
	Очакваше да усети сила. Тръпки по кожата или чувство за могъщество. Нищо.
	Почука по трите камъка — беше сложила своя димен камък в третото гнездо. Някои фабриали, като далекосъобщителите, заработваха при почукване на камъните. Но това беше глупаво, защото никога не беше виждала Ясна да го прави. Ясна просто затваряше очи и докосваше нещо. Превръщаше го. Този Превръщател беше най-добър с дим, кристал и огън. Само веднъж беше виждала Ясна да създава нещо друго.
	Шалан нерешително взе отчупено парченце шистокор изпод едно от растенията. Вдигна го в свободната си ръка и затвори очи.
	_Превърни се в дим!_, нареди му тя.
	Нищо.
	_Превърни се в кристал!_, промени заповедта.
	Пооткрехна едно око. Нямаше промяна.
	_Огън. Гори! Ти си огън! Ти…_
	Престана, понеже си даде сметка, че е глупаво. Тайнствено обгоряла ръка? Не, това _въобще_ нямаше да е тайнствено. Съсредоточи се върху кристала. Пак затвори очи и задържа образа на парче кварц в ума си. Опита се да _повели_ на парченцето шистокор да се промени.
	Нищо не стана, затова тя пробва само да се съсредоточава и да си представя как шистокорът се преобразява. След няколко минути на безплодни опити насочи усилията си към кесията, пейката, косъм от косата си. Не проработи.
	Шалан се увери, че още е сама и разстроена седна отново. Нан Балат беше питал Луеш как действа фабриалът и той отговори, че е по-лесно да покаже, отколкото да обясни. Обеща да им даде отговорите, ако Шалан наистина успее да открадне Превръщателя от Ясна.
	Сега беше мъртъв. Дали съдбата на Шалан не беше да отнесе този фабриал у дома при семейството си, само за да го предаде незабавно на онези опасни мъже и никога да не го използва, за да добие богатство в защита на семейството? И всичко това — само защото не знаят как да задействат фабриала?
	Всички фабриали, които беше ползвала, бяха прости, ала те бяха дело на съвременните артифабриани. Превръщателите бяха древни. Към тях не бяха приложими днешните методи за задействане. Шалан се взря в бляскавите скъпоценни камъни, окачени на ръката й. Как да измисли начин за използване на инструмент, който е на хиляди години и е позволен само на ардентите?
	Плъзна го обратно в скритата кесия. Явно пак ще търси в Паланеума. Или това, или ще пита Кабсал. Но дали ще успее да зададе въпросите си, без да предизвика подозрение? Извади неговите хляб и сладко и започна да яде, и да размишлява. Ако Кабсал не знае и ако тя самата не намери отговора до момента на заминаването от Карбрант, остават ли други възможности? Ако отнесе този предмет на веденския крал — или на ардентите — ще бъдат ли те в състояние да защитят семейството й в замяна на нейния подарък? В края на краищата, не можеха да я винят, че е откраднала от една еретичка, и докато Ясна не узнаеше у кого е Превръщателят, семейство Давар щяха да са в безопасност.
	Поради някаква причина при тази мисъл се почувства още по-зле. Да открадне, за да спаси семейството си, беше едно, но да го предаде на същите тези арденти, които Ясна презира? Смяташе това за по-тежко предателство.
	Поредното трудно решение. _Добре тогава_, помисли тя, _хубаво е, че Ясна има тъй твърдо намерение да ме научи да се справям с трудните решения. Докато всичко това свърши, вече ще съм истински майстор…_


>>	40
>>	Червени и сини очи
>>	{img:pytjat_na_kralete_t1_2.png}

E>
	„Смърт върху устните. Звук във въздуха. Белег върху кожата.“
@	Из Последното опустошение от Амбриан, стих 335.
E$

	Каладин със залитане излезе на светло и заслони очи срещу изпепеляващото слънце; почувства с босите си нозе как премина от студения камък вътре върху топлия камък навън. Въздухът беше леко влажен, не задушен като през последните няколко седмици.
	Опря длан на дървената рамка на вратата; краката му трепереха неудържимо, ръцете го боляха, сякаш беше носил моста без почивка в продължение на три дни. Пое дълбоко дъх. Би трябвало да изпитва изгаряща болка в ребрата, но имаше само остатъчно дразнене. Някои от по-дълбоките порезни рани още имаха коричка, но по-малките бяха напълно изчезнали. Умът му беше изненадващо бистър. Дори нямаше главоболие.
	Зави зад ъгъла на казармата. Усещаше се все по-силен с всяка следваща стъпка, макар да се опираше на стената. Лопен вървеше подире му; беше ред на хердазиеца да го пази, когато той се събуди.
	_Би трябвало да съм мъртъв_, помисли Каладин. _Какво става?_
	Когато мина от другата страна на казармата, с изненада откри, че хората се упражняват да носят моста. Скалата тичаше по средата в първата редица и даваше команди като Каладин по-рано. Стигнаха до другия край на дърводелския двор, обърнаха и се върнаха. Едва когато почти бяха подминали казармата, един от мъжете в челото на моста — Моаш — забеляза Каладин. Той замръзна на място и за малко не препъна целия отряд.
	— Какво ви става? — провикна се от задните редици Торфин, чиято глава беше скрита във вътрешността на моста.
	Моаш не го слушаше. Той излезе от мястото си и зяпна Каладин с широко отворени очи. Скалата припряно нареди на хората да свалят моста. И останалите го видяха и добиха същия благоговеен израз като Моаш. Раните на Хобер и Пеет бяха заздравели задоволително и те вече се упражняваха с другарите си. Това беше добре. Значи също получаваха заплати.
	Мъжете в кожени елеци мълчаливо дойдоха при Каладин, ала не бързаха да се приближат твърде, сякаш той можеше да се счупи. Или сякаш беше някой светец. Каладин беше облечен само с дългите до коленете панталони на мостови и по голите му гърди се виждаха почти зарасналите рани.
	— Вие, хора, наистина трябва да се поупражнявате какво да правите, ако някой от вас се препъне или залитне — рече той. — Когато Моаш спря внезапно, едва не изпопадахте. На бойното поле това може да предизвика бедствие.
	Гледаха го с невярващи очи и той не можа да удържи усмивката си. Само след миг всички го наобиколиха, смееха се и го тупаха по гърба. Не беше съвсем уместен поздрав за болен човек, особено от ръката на Скалата, но Каладин оцени въодушевлението им.
	Само Тефт не се включи. Старият мостови си стоеше настрани със скръстени ръце. Изглеждаше угрижен.
	— Тефт? — обади се Каладин. — Добре ли си?
	Тефт изсумтя, но показа нещо като усмивка.
	— Само си мисля, че момците не се къпят толкова често, че да ми се прииска да съм близо до тях и да се прегръщаме. Нищо лично.
	Каладин се разсмя.
	— Разбирам. — Неговата последна „баня“ беше бурята.
	Бурята.
	Мостовите продължаваха да се смеят, да го питат как се чувства и да обявяват, че вечерта Скалата трябва да стъкми нещо _много_ специално за вечерята край огъня. Каладин се усмихваше и кимаше, уверяваше ги, че е добре, ала си припомняше бурята.
	Спомените му бяха отчетливо ясни. Как стиска халката върху сградата, главата му е сведена, а очите — затворени, за да се предпази от плющящия порой. Как Сил стои пред него и го защитава, като че може да отблъсне самата буря. Не я виждаше наоколо. Къде ли беше?
	Помнеше лицето. Това самият Отец на Бурята ли беше? Сигурно не. Халюцинация. Да… да, той е имал халюцинации. Спомените за духчетата на смъртта бяха преплетени със сцени от живота му. Всички те се смесваха със странни, внезапни _пристъпи_ на сила — ледено студена, ала живителна. Беше като студения въздух в някое ясно утро след нощ в задушна стая. Или като втриването на балсам от листа на гулкет при болки в мускулите, което носеше едновременно прохлада и топлина.
	Помнеше тези мигове съвсем ясно. Каква беше причината за тях? Треската ли?
	— Колко време? — попита Каладин, докато проверяваше и броеше мостовите. Тридесет и трима с Лопен и мълчаливия Дабид. Почти всички бяха налице. Невъзможно. Щом ребрата му бяха заздравели, значи е лежал в несвяст най-малко четири седмици. Колко пробега с моста бяха направили?
	— Десет дни — отговори Моаш.
	— Невъзможно — рече Каладин. — Раните ми…
	— Затова така се изненадахме, като те видяхме, че си станал и ходиш! — отговори през смях Скалата. — Костите ти ще да са от гранит. Трябва да носиш моето име!
	Каладин се облегна на стената. Никой не поправи Моаш. Не може целият отряд да е загубил представа за времето.
	— Идолир и Треф? — поинтересува се той.
	— Загубихме ги — рече Моаш и помръкна. — Имахме два пробега с моста, докато ти беше в безсъзнание. Нямаме тежко ранени, но двама загинаха. Ние… ние не знаехме как да им помогнем.
	При тези думи хората стихнаха. Ала смъртта беше обичайна за мостовите и те не си позволяваха да се разпростират надълго и нашироко върху загубите. Каладин обаче реши, че ще е нужно да обучи неколцина от хората да лекуват.
	А как стана тъй, че отново е на крака и ходи? Да не би да е бил по-леко ранен, отколкото е преценил? Колебливо опипа ребрата си, за да провери счупванията. Само лека болка. Ако не се брои слабостта, беше здрав, както винаги. Може би навремето трябваше да обръща повечко внимание на религиозните поучения на майка си.
	Когато хората отново се върнаха към разговорите и празнуването, Каладин забеляза как го гледат. Почтително, благоговейно. Спомняха си какво е казал преди бурята. Връщайки се назад, Каладин си даде сметка, че тогава не е бил съвсем на себе си. Онези думи му се струваха невероятно самонадеяни, пък и намирисваха на пророчество. Ако ардентите открият, че…
	Е, не можеше да поправи стореното. Просто трябваше да продължи. _Веднъж вече стоя на ръба на пропастта_, рече си той. _Трябваше ли ти да се катериш на още {s}по-висока{/s} скала?_
	Внезапно над лагера прозвуча печален тръбен звук. Мостовите се умълчаха. Тръбата свири още два пъти.
	— Числата — рече Натам.
	— Дежурни ли сме? — попита Каладин.
	— Аха — отвърна Моаш.
	— Строй се! — викна Скалата. — Знаете какво да правите! Да покажем на капитан Каладин, че не сме забравили как се работи!
	— „Капитан“ Каладин? — попита Каладин, когато мъжете се строиха.
	— Така си е, ганчо — обади се Лопен зад него с онзи скорострелен акцент, който никак не прилягаше на небрежното му държание. — Опитаха да направят Скалата водач на моста, така си е, ама ние просто почнахме да ти викаме „капитан“, а на него „взводен командир“. Вбесихме Газ. — Едноръкият се ухили.
	Каладин кимна. Мъжете бяха толкова радостни, ала той срещаше трудности да сподели настроението им.
	Докато хората заемаха местата си около моста, Каладин започна да осъзнава откъде произлиза неговата тъга. Отрядът беше точно там, откъдето започна. Или по-зле. Водачът им беше отслабен и ранен, беше обидил самия върховен принц. Садеас нямаше да остане доволен, щом научи, че Каладин е преживял треската.
	Мостовите все още бяха осъдени да загиват един подир друг. Страничното носене беше провал. Не спаси хората си, а само им позволи кратко отлагане на екзекуцията.
	_Предназначението на мостовите не е да оцеляват…_
	Подозираше каква е причината за това. Стисна зъби и се отлепи от стената на казармата. Отиде при строените мостови, чиито групови водачи проверяваха набързо състоянието на елеците и сандалите.
	Скалата го изгледа.
	— И какво по-точно си въобразяваш, че правиш?
	— Идвам с вас — отговори Каладин.
	— А какво би казал ти на някой от хората, ако _той_ току-що се е надигнал след цяла седмица треска?
	Каладин се поколеба. _Не съм като другите хора_, каза си той. Сетне съжали за това. Не можеше да започне да вярва, че е непобедим. Да тича с моста, когато е толкова слаб, беше чиста лудост.
	— Прав си.
	— Можеш да помагаш на нас с Мули да носим вода, ганчо — рече Лопен. — Ние с него сега сме отряд. Участваме във всеки пробег.
	Каладин кимна.
	— Добре.
	Скалата го стрелна с поглед.
	— Ако към края на постоянните мостове усетя слабост, ще се върна. Обещавам.
	Скалата неохотно кимна. Мъжете влязоха под моста и се насочиха към сборния пункт, а Каладин се присъедини към Лопен и Дабид, които пълнеха меховете с вода.

	* * *

	Каладин стоеше на ръба на пропастта със сключени зад гърба ръце, пръстите на обутите му в сандали нозе стъпваха на самия крайчец на скалата. Пропастта го гледаше, ала той не отвръщаше на погледа й. Съсредоточил се беше върху сражението на следващото плато.
	Този път подходът беше лесен; пристигнаха едновременно с паршендите. Вместо да си правят труда да изтребват мостовите, паршендите заеха отбранителна позиция в центъра на платото, около какавидата. Сега хората на Садеас се сражаваха с тях.
	Челото на Каладин беше запотено от жегата и той все още усещаше изтощението от болестта. Ала въобще не се чувстваше толкова зле, колкото би трябвало. Лекарският син недоумяваше какво става.
	Засега войникът надделяваше над лекаря. Битката го приковаваше. Алетските копиеносци в кожени дрехи и гръдни брони притискаха в дъга паршендите. Повечето паршенди използваха бойни брадви или чукове, а неколцина въртяха мечове и тояги. Всички имаха онази червено-оранжева броня, която растеше от кожата им, сражаваха се по двойки и непрестанно пееха.
	Близкият бой беше най-тежък. Често се губеха по-малко хора при схватка, в която противникът бързо надделее. Когато това стане, командирът нарежда отстъпление, за да предотврати по-нататъшните загуби. Но близкият бой… беше жесток, просмукан с кръв. Когато наблюдаваше схватката — падащите върху скалите тела, проблясващите оръжия, изтласкваните от платото хора — Каладин си припомни своите първи битки като копиеносец. Командирът му беше потресен от това колко леко младежът се справя с гледката на кръвта. Баща му пък би бил потресен от това колко леко я пролива.
	Между битките в Алеткар и тези на Пустите равнини имаше голяма разлика. Навремето той беше обграден от най-лошите — или поне най-зле обучените — войници в кралството. Те дори не спазваха строя. И все пак, Каладин виждаше смисъла в онези сражения. А в тези тук, на Пустите равнини, още не успяваше.
	Това беше неговата грешка. Беше променил тактиката на боя, преди да я разбере. Не трябва да допуска тази грешка отново.
	Скалата, придружаван от Сигзил, застана до Каладин. Не можеше да има по-голяма разлика от тази между якия рогоядец и ниския кротък азиш. Кожата на Сигзил беше тъмнокафява — не истински черна като на някои от паршите. Човекът все гледаше да си мълчи.
	— Лоша битка — рече Скалата и скръсти ръце. — Победят ли или не, войниците няма да са щастливи.
	Каладин кимна разсеяно, вслушан във виковете, крясъците и ругатните.
	— Защо се бият те, Скала?
	— За пари. И за отмъщение. Би трябвало да знаеш тия работи. Нали паршендите убиха твоя крал?
	— О, аз разбирам защо се бием _ние_. Но паршендите — _те_ защо се бият?
	Скалата се ухили.
	— Щото не им се нрави да ги колят, задето са убили вашия крал, мисля си аз! Големи инати са.
	Каладин се усмихна, макар шегите при вида на умиращите мъже да му се струваха противоестествени. Твърде дълго беше учил при баща си и нито една смърт не го оставяше безчувствен.
	— Сигурно. А защо тогава се бият за скъпоценните ядра? Числеността им силно намалява при подобни сражения.
	— Ти пък откъде знаеш, че намалява?
	— Защото нападат по-рядко от преди — отговори Каладин. — Хората в лагера говорят за това. Освен това, вече не нападат толкова близо до алетските лагери, както правеха преди.
	Скалата кимна дълбокомислено.
	— Логично изглежда. Ха! Може пък скоро да спечелим войната и да си вървим у дома.
	— Не — тихо се намеси Сигзил. Той говореше много благовъзпитано, с почти недоловим акцент. Впрочем, на какъв език говореха азишите? Тяхното кралство беше толкова отдалечено, че Каладин беше срещал друг азиш само веднъж. — Съмнявам се в това. И мога да ти кажа защо се бият паршендите, Каладин.
	— Наистина ли?
	— Те би трябвало да притежават Превръщатели. Скъпоценните камъни са им нужни по същата причина, поради която са нужни и на нас. За да правят храна.
	— Звучи разумно — отговори Каладин, все още сключил ръце зад гърба си и изправен в разкрачена стойка. Тази поза още му се струваше естествена. — Просто догадка, но разумна. Нека сега те питам нещо друго. Защо мостовите не могат да носят щитове?
	— Защото те много ни бавят — рече Скалата.
	— Не — отговори Сигзил. — Биха могли да пратят мостови с щитове пред мостовете, да тичат пред нас. Това не би забавило никого. Да, ще се наложи да изкараме на бойното поле повече мостови, но с щитовете ще се спаси животът на достатъчно хора, и така ще се уравновеси по-високата численост.
	Каладин кимна.
	— Садеас и без това праща на бойното поле повече мостови, отколкото му трябват. Често разполагаме с повече мостове от необходимото.
	— Защо обаче? — попита Сигзил.
	— Защото ние сме добри мишени — отговори тихо и разбиращо Каладин. — Слагат ни отпред да отклоняваме вниманието на паршендите.
	— Разбира се — намеси се Скалата и сви рамене. — Армиите винаги правят такива работи. Най-бедните и най-необучените тръгват първи.
	— Знам, но обикновено те получават поне някаква защита. Не виждаш ли? Ние сме не просто първата вълна, която може и да се пожертва. Ние сме _примамка_. Ние сме уязвими и паршендите не могат да не стрелят по нас. Това позволява на редовните войници да подходят необезпокоявани. Паршендските стрелци с лък се целят в мостовите.
	Скалата помръкна.
	— С щитове няма да сме толкова привлекателни — продължи Каладин. — Затова Садеас ги забранява.
	— Може би — обади се умисленият Сигзил. — Но изглежда глупаво да се похабяват войски.
	— Всъщност, _не е_ глупаво — каза Каладин. — Ако трябва многократно да нападаш укрепени позиции, не можеш да си позволиш да губиш обучените си войници. Не разбираш ли? Садеас разполага с ограничен брой обучени хора. Но необучени лесно се намират. Всяка стрела, която поразява мостови, е стрела, която _не_ поразява войник, за чието въоръжаване и обучение си похарчил много пари. Ето защо за Садеас е по-добре да изважда на бойното поле много мостови, отколкото малко — но защитени.
	Трябваше да разбере това по-рано. Вниманието му беше отклонено от важността на мостовите за сраженията. Ако мостовете не стигат до пропастите, то тогава и армията не може да се прехвърли. Но всеки мостови отряд разполагаше с достатъчно хора, а при всяко нападение се пращаха по два пъти повече мостове от необходимото.
	При вида на някой паднал мост паршендите би трябвало да изпитват голямо задоволство и при всеки злополучен пробег те сваляха по две или три моста. Понякога и по повече. Докато мостовите умираха и паршендите не разполагаха с време да стрелят по войниците, Садеас имаше основание да държи мостовите отряди уязвими. Паршендите би трябвало да са прозрели това, ала беше много трудно да отклониш стрелата си от невъоръжения човек, който носи обсадна машина. За паршендите се казваше, че са безизкусни бойци. Наистина, докато наблюдаваше съсредоточено и изучаващо сражението на съседното плато, Каладин видя, че това е вярно.
	Докато алетите поддържаха правилен и дисциплиниран строй, където всеки човек пазеше другарите си, паршендите нападаха в отделни двойки. Алетите имаха превъзходство като техника и тактика. Вярно, че всеки от паршендите беше по-силен, а умението им с бойните брадви беше забележително. Но алетските войници на Садеас бяха добре обучени в модерните начини за водене на война. Щом стъпеха някъде — и докато можеха да продължат сражението — често излизаха победители заради дисциплината си.
	_Паршендите не са участвали в мащабни сражения преди тази война_, реши Каладин. _Навикнали са на дребни схватки, вероятно срещу други села или кланове._
	Неколцина от отряда се присъединиха към Каладин, Скалата и Сигзил. Не след дълго повечето от мостовите бяха тук и подражаваха на стойката на Каладин. След час битката беше спечелена. Садеас победи, ала Скалата се оказа прав. Войниците бяха мрачни; в този ден загубиха мнозина от другарите си.
	Каладин и останалите преведоха в лагера една уморена и смазана група копиеносци.

	* * *

	Няколко часа след това Каладин седеше на някакъв пън край вечерния огън на Мост Четири. Сил беше върху коляното му, във формата на прозрачно синьо-бяло пламъче. Върнала се беше при него по време на прехода след сражението. Въртеше се наоколо, радостна, че го вижда отново на крака, но не даде обяснение за отсъствието си.
	Истинският огън пращеше и пукаше. Грамадният казан на Скалата къкреше над него, а по цепениците танцуваха няколко огнени духчета. Час по час някой питаше Скалата дали яхнията е готова. Въпросите често се придружаваха с добронамерено чукане с лъжица по паницата. Скалата не отговаряше, а продължаваше да бърка. Хората знаеха, че никой не яде, докато рогоядецът не обяви, че яхнията е готова. Той беше твърде придирчив и никога не сервираше „долна“ храна.
	Въздухът миришеше на варени тестени топчета. Мъжете се смееха. Водачът им беше оцелял, а днешният пробег не взе нито една жертва. Духът им беше висок.
	Каладиновият обаче не беше.
	Сега разбираше. Разбираше колко безплодна е борбата им. Разбираше защо Садеас не си направи труда да отбележи оцеляването на Каладин. Той вече беше мостови, а това беше смъртна присъда.
	Каладин се надяваше да покаже на Садеас, че мостовият отряд може да е ефикасен и полезен. Надяваше се да докаже, че хората му заслужават защита — щитове, брони, обучение. Мислеше, че ако те действат като войници, може би ще започнат да ги _приемат_ като такива.
	Нищо такова нямаше да се случи. Един мостови, който е оцелял, по определение беше мостови, който се е провалил.
	Хората му се смееха и се наслаждаваха на огъня. Вярваха му. Той беше направил невъзможното — оцеля по време на бурята, ранен, вързан на стената. Сигурно щеше да направи още някое чудо, този път за тях. Добри мъже бяха, но разсъждаваха като редници. Офицерите и светлооките да имат грижата за дългосрочните планове. Хората бяха нахранени и щастливи, и засега това беше достатъчно.
	Не и за Каладин.
	Той се изправи лице в лице с човека, когото беше изоставил. Изостави го в нощта, когато реши да не се хвърля в пропастта. Онзи с мрачните очи, който се предаде, не го беше грижа и не се надяваше на нищо. Вървящият труп.
	_Ще проваля и тях_, рече си Каладин.
	Не можеше да им позволи да продължават да носят моста и да загиват един по един. Ала не можеше да измисли нищо друго. Затова смехът им го разкъсваше.
	Един от отряда — Картите — се изправи и вдигна ръце, призовавайки за тишина. Нито една от луните не беше в небето и върху него падаше само светлината от огъня. Небето беше осеяно със звезди. Няколко от звездите се движеха — дребни точици светлина се гонеха и сновяха като далечни блестящи насекоми. Звездни духчета. Рядко се срещаха.
	Картите беше плосколик мъж с чорлава брада и дебели вежди. Викаха му Картите заради родилното петно на гърдите му, за което той се кълнеше, че изобразява точна карта на Алеткар. Каладин така и не успя да забележи прилика.
	Картите се прокашля.
	— Вечерта е добра, вечерта е особена и прочие. Нашият водач се върна.
	Неколцина изръкопляскаха. Каладин се мъчеше да не показва колко му е тежко отвътре.
	— Задава се добра храна — продължи Картите и хвърли поглед на Скалата. — _Наистина_ се задава, нали, Скала?
	— Задава се — отвърна Скалата и продължи да бърка.
	— Сигурен ли си? Може да идем да потърчим малко с моста. Да ти дадем още временце, разбираш ли, пет-шест часа…
	Скалата го изгледа свирепо. Хората се разсмяха, някои потропаха с лъжиците по паниците. Картите се ухили и се пресегна надолу зад камъка, който му служеше за седене. Измъкна увит в хартия пакет и го подхвърли на Скалата.
	От изненада високият рогоядец едва не го изпусна в яхнията.
	— От всички нас — посмутено рече Картите, — задето ни готвиш всяка вечер. Не мисли, че не сме забелязали как се трудиш. А ние почиваме, докато ти готвиш. При това ти винаги си сипваш последен. Та ти купихме нещо за благодарност.
	Забърса нос с ръка и така малко поразвали мига, после си седна. Няколко от другарите му го потупаха по гърба и го поздравиха за словото.
	Скалата разви пакета и дълго гледа вътре. Каладин се приведе напред в опит да види съдържанието. Скалата извади предмета и го вдигна високо. Това беше прав бръснач от бляскава сребриста стомана; острата страна беше прибрана в дървена дръжка. Скалата я отстрани и огледа острието.
	— Празноглави равнинци — меко продума той. — Каква красота.
	— Има и парче излъскана стомана — поясни Пеет. — За огледало. И малко бръснарски сапун, и кожен ремък за заточване.
	За всеобщо изумление Скалата се просълзи. Отдръпна се от казана, понесъл подаръците.
	— Яхнията е готова — рече той и се втурна в казармата.
	Мъжете седяха тихо. Най-сетне младият Дуни рече:
	— Отче на Бурята! Мислите ли, че постъпихме правилно? Искам да кажа, как се оплаква, и тъй нататък…
	— Според мен беше отлично — отговори Тефт. — Само дайте на дебелака време да даврандиса.
	— Прощавай, че не ти взехме нищо, капитане — обърна се Картите към Каладин. — Не очаквахме още да се свестиш, нали разбираш.
	— Всичко е наред — рече Каладин.
	— Е — обади се Белязаният. — Няма ли някой да сипва от яхнията, или ще си седим тука гладни, докато изври цялата?
	Дуни скокна и грабна черпака. Мъжете се скупчиха около казана и взеха да се блъскат, докато Дуни сипваше. Без Скалата, който да ги гълчи и строява, бъркотията беше голяма. Само Сигзил не се буташе. Кроткият тъмнокож човек седеше настрани, а пламъците се отразяваха в очите му.
	Каладин се изправи. Притесняваше се — всъщност се ужасяваше — да не се превърне пак в предишния окаяник. Онзи, който престана да се вълнува, защото не виждаше друга възможност. Затова сега си потърси събеседник и приближи към Сигзил. Движението му размърда Сил, която се нацупи и хвръкна да кацне на рамото му. Все още беше като трепкащ пламък; да седи в този вид на рамото му беше дори {e}по{/e}-разсейващо. Каладин не каза нищо; разбереше ли, че това го тормози, Сил вероятно щеше да го прави по-често. В края на краищата, тя още _беше_ вятърно духче.
	Каладин приседна до Сигзил.
	— Не си гладен?
	— По-нетърпеливи са от мен — отвърна Сигзил. — Ако можем да се доверим на видяното в предишните вечери, ще има достатъчно храна за мен, когато си напълнят купите.
	Каладин кимна.
	— Оценявам анализа, който направи на платото по-рано днес.
	— Понякога съм добър анализатор.
	— Ти си образован човек. Така говориш и така се държиш.
	Сигзил помълча.
	— Да — рече накрая. — Сред моя народ не е грешно мъжете да са с буден ум.
	— И сред алетите не е.
	— Моят опит показва, че вие се интересувате само от войните и от изкуството на убиването.
	— А ти какво алетско си виждал, освен армията?
	— Не много — призна Сигзил.
	— Значи, образован човек — умислено продължи Каладин. — В мостови отряд.
	— Така и не довърших образованието си.
	— Нито пък аз.
	Сигзил любопитно го огледа.
	— Учих за лекар — рече Каладин.
	Сигзил кимна. Гъстата черна коса се виеше по раменете му. Той беше сред малцината мостови, които си правеха труда да се бръснат. Сега, когато Скалата разполагаше с бръснач, нещата може би щяха да се променят.
	— Лекар — каза Сигзил. — Не мога да кажа, че това е изненада, като имаме предвид как се справяш с ранените. Хората казват, че всъщност ти тайно си много висш светлоок.
	— _Какво?_ Та моите очи са тъмнокафеви!
	— Извини ме. Не използвах подходящата дума — вие нямате подходяща дума. За вас светлоок е същото като водач. В другите кралства обаче други неща правят човек… ах, проклет алетски език. Благороден. Сиятелен господар, само че без очите. Както и да е, хората мислят, че ти може би си израсъл някъде извън Алеткар. Като водач.
	Сигзил погледна другите от отряда. Те тъкмо насядаха и лакомо нападнаха яхнията.
	— Така е, защото толкова естествено водиш и караш другите да искат да те слушат. Те свързват тези неща със светлооките. И затова ти измислиха минало. Вече ще ти е трудно да ги разубедиш. — Сигзил го изгледа косо. — Ако приемем, че е измислица. Бях долу, в пропастта, когато ти ползва онова копие.
	— Копие — отвърна Каладин. — Оръжие на тъмноок войник, не беше меч на светлоок.
	— За мнозина от мостовите разликата е нищожна.
	— А твоята история каква е?
	Сигзил се подсмихна.
	— Чудех се дали ще попиташ. Останалите споменаха, че се ровиш в миналото им.
	— Харесва ми да познавам хората, които водя.
	— А ако някои от нас са убийци? — тихичко попита Сигзил.
	— Значи съм в добра компания. В случай, че си убил светлоок, може да те почерпя едно питие.
	— Не беше светлоок — отговори Сигзил. — И не е мъртъв.
	— Следователно не си убиец.
	— Не, че не опитах — очите на Сигзил станаха хладни. — Сигурен бях, че съм успял. Изборът ми не беше възможно най-умният. Моят господар… — Той се умълча.
	— Него ли опита да убиеш?
	— Не.
	Каладин зачака, но явно нямаше да узнае повече. _Учен_, заключи Каладин. _Или поне човек, който е учил. Трябва да има някакъв начин да използвам това._
	_Намери път за излизане от този смъртоносен капан, Каладин. Използвай каквото имаш. {s}Трябва{/s} да има начин._
	— Прав беше за мостовите — подхвана Сигзил. — Пращат ни да умрем. Това е единственото разумно обяснение. Има в света едно място. Марабетия. Чувал ли си го?
	— Не.
	— Намира се на север, край морето, в селайските земи. Тамошните хора са прочути с голямата си любов към споровете. На всяко кръстовище в града има пиедесталче, където човек може да се покачи и да изложи аргументите си. Разправят, че всеки марабетиец носи торба гнили плодове, та ако случайно мине край оратор, с когото не е съгласен, да има с какво да го замеря.
	Каладин се свъси. Не беше чувал толкова приказки накуп от Сигзил за цялото време, откакто бяха мостови.
	— Думите ти по-рано днес, на платото — продължи Сигзил с поглед, вперен право напред, — ме накараха да се замисля за марабетийците. Разбираш ли, те имат един любопитен начин за наказване на осъдените престъпници. Провесват ги с по един прорез на страните на лицето от някаква скала над морето, недалеч от града, близо до нивото на водата по време на прилив. Там, в морските дълбини, живее някакво особено чудовище. Прочуто е със сочното си месо и, разбира се, има скъпоценно ядро. Въобще не е толкова едро, колкото това на пропастното чудовище, но все пак е хубаво. И тъй, престъпникът е примамка. Той може да поиска да го убият, вместо да го окачат, но се говори, че ако висиш над водата една седмица, без чудовището да те изяде, си свободен.
	— А това често ли се случва?
	Сигзил поклати глава.
	— Никога. Но затворниците почти винаги поемат риска. Марабетите имат поговорка за човек, който отказва да види истината. „Имаш червени и сини очи“, казват те. Червени, заради кръвта, която се процежда. Сини, заради водата. Понеже затворниците виждат само тези две неща. Обикновено чудовището ги напада още първия ден. И въпреки това, повечето предпочитат да рискуват. Предпочитат измамната надежда.
	_Червени и сини очи_, помисли Каладин и си представи злокобната гледка.
	— Ти вършиш добра работа — рече Сигзил и стана с паницата в ръце. — В началото те мразех, задето лъжеш хората. Но започнах да разбирам, че измамната надежда ги прави щастливи. Това, което ти правиш, е като да даваш на болен човек лекарство за облекчаване на страданията му, докато умре. Сега тези мъже могат да преживеят последните си дни с усмивка. Ти наистина си лечител, Благословени от Бурята Каладине.
	Каладин искаше да възрази, да каже, че това не е измамна надежда, ала не можа. Не и сега, когато сърцето му беше слязло в стомаха. Не и сега, когато знаеше.
	След миг Скалата изскочи от казармата.
	— Отново се чувствам като истински _алил’ тики’ и_! — обяви той и вдигна високо бръснача. — Приятели, просто няма как да знаете какво направихте! Един ден ще ви отведа в планините и ще ви покажа какво значи кралско гостоприемство!
	Въпреки всичките оплаквания, той не беше обръснал брадата си напълно. Оставил беше дълги червеникаворуси бакенбарди, които се виеха край лицето му. Самата брадичка и областта около устните беше гладко избръсната. Високият кръглолик мъжага наистина изглеждаше внушително.
	— Ха! — рече Скалата и закрачи към огъня. Грабна двама от мъжете там и ги прегърна, при което Бисиг едва не си разсипа яхнията. — Заради това всички вие ще бъдете мое семейство! За един планинец неговите _хумака’ абан_ са неговата гордост! Пак се чувствам истински мъж! Ето. Този бръснач не е мой. Той е на всички нас. Който иска да го ползва, трябва да го ползва. Чест е да го споделя с вас!
	Мъжете се разсмяха и неколцина подкачиха рогоядеца за предложението. Каладин не беше сред тях. Просто… сякаш нямаше значение за него. Прие купата, която Дуни му донесе, но не яде. Сигзил предпочете да не сяда до него и се оттегли от другата страна на огъня.
	_Червени и сини очи_, помисли Каладин. _Не знам дали това ни приляга._ Според него да имаш червени и сини очи означаваше да вярваш, че има поне малка вероятност мостовите да оцелеят. А тази вечер му беше трудно да се убеди в това.
	Не беше оптимист по характер. Виждаше света такъв, какъвто е или поне опитваше. Ала това беше проблем, когато истината беше толкова ужасна.
	_О, Отче на Бурята_, помисли той под смазващото бреме на отчаянието и се вторачи в паницата. _Отново се превръщам в онзи окаяник, който бях преди. Вече не мога да овладея това, не мога да овладея себе си._
	Не можеше да носи надеждите на всички мостови.
	Просто не беше достатъчно силен.


>>
	{img:pytjat_na_kralete_t2_shalan_4.jpg|#Из скицника на Шалан: брадвохрът}


>>	41
>>	За Алдс и Милп
>>	{img:pytjat_na_kralete_t1_4.png}

#	Пет години и половина по-рано
	Каладин се шмугна край Ларал, която пищеше, и залитайки влезе в лекарската стая. Макар да работеше от години с баща си, изобилната кръв в стаята го потресе. Като че някой беше плиснал ведро светлочервена боя.
	Във въздуха тегнеше мирисът на обгорена плът. Лирин работеше трескаво по Сиятелния господар Рилир, сина на Рошоне. Зловещо и подобно на бивник нещо стърчеше от корема на младежа, а десният му крак беше смазан в долната си част. Висеше само на няколко сухожилия, сцепените кости се подаваха навън като червеникави тръстики над водите на езеро. Самият господар Рошоне лежеше на страничната маса, стискаше здраво очи, пъшкаше и държеше крака си, който също беше пронизан от друга копиевидна кост. От стъкмената на две на три превръзка се процеждаше кръв, която преливаше от масата и капеше по пода, където се смесваше с кръвта на сина му.
	Каладин застана на прага и зяпна. Ларал продължаваше да пищи. Стискаше рамката на вратата, докато неколцина от стражниците на Рошоне се мъчеха да я издърпат и да я отведат. Воплите й бяха неистови.
	— Направи нещо! Работи по-бързо! Той не може! Той беше там и не ме интересува, и ме пуснете!
	Несвързаните думи се превърнаха в писъци. Стражниците най-сетне я отведоха.
	— Каладин! — провикна се баща му. — Трябваш ми!
	Каладин се сепна, размърда се и влезе в стаята. Изтърка ръцете си, после взе превръзки от шкафа. Газеше в кръв. Зърна лицето на Рилир; повечето от кожата от дясната му страна беше одрана. Клепачът на окото го нямаше, самото око беше порязано отпред, като притиснато зърно грозде.
	Каладин се завтече към баща си с превръзките. Миг по-късно на прага се появи и майка му, следвана от Тиен. Хесина допря ръка до устните си и издърпа Тиен. Той се олюля, изглеждаше замаян. Майката веднага се върна, вече без него.
	— Каладин, вода! — викна Лирин. — Хесина, донеси още! Бързо!
	Майка му се спусна да помага. Напоследък тя рядко се включваше в лекарската работа. Ръцете й трепереха, когато грабна едно ведро и изтича навън. Каладин отнесе на баща си другото, което беше пълно. Лирин извади костта от вътрешностите на светлоокия младеж. Здравото око на Рилир премигна, главата му се затресе.
	— Какво _е_ това? — попита Каладин, докато притискаше раната. Баща му захвърли странния предмет настрани.
	— Бивник от белогръб — отговори Лирин. — Вода.
	Каладин грабна гъба, топна я във ведрото и изстиска водата върху раната на Рилир. Така отми кръвта и позволи на Лирин да види какви са пораженията. Опипваше с пръсти, докато Каладин приготви игла и конец. На крака вече имаше турникет. Пълната ампутация щеше да се извърши по-късно.
	Лирин се позабави, пъхнал пръсти в зиналата рана в корема на Рилир. Каладин отново я проми. Угрижено вдигна поглед към баща си.
	Лирин измъкна пръстите си и отиде при господаря Рошоне.
	— Превръзки, Каладин — рече той рязко.
	Каладин се завтече към него, ала погледна през рамо Рилир. Доскоро хубавият младеж отново се разтърси в спазми.
	— Татко…
	— Превръзки! — повтори Лирин.
	— Какви ги вършиш, лечителю? — ревна Рошоне. — Ами синът ми?
	Около него гъмжеше от духчета на болката.
	— Вашият син е мъртъв — отговори Лирин, докато измъкваше бивника от крака на Рошоне.
	Светлоокият изкрещя от болка. Каладин не можа да прецени дали е заради бивника или заради загубата на сина му. Рошоне стисна зъби, докато Каладин притискаше превръзката на крака му. Лирин изплакна ръце във водата и после бързо ги натри със сок от кратункова билка, за да пропъди духчетата на загниването.
	— Моят син _не е мъртъв_ — изръмжа Рошоне. — Виждам го как мърда! Погрижи се за него, лечителю!
	— Каладин, донеси упойващата вода — нареди Лирин и приготви иглата.
	Каладин забърза към дъното на стаята, джапайки в кръвта, и рязко отвори шкафа. Извади малко шишенце с бистра течност.
	— Какво правиш? — кресна Рошоне и се помъчи да седне. — Погледни сина ми! Всемогъщи в небесата, _погледни_ го!
	Каладин плахо се обърна, докато сипваше от течността върху една превръзка. Рилир се гърчеше по-бурно.
	— В работата си се водя от три принципа, Рошоне — рече Лирин и натисна здраво светлоокия върху масата. — От тези принципи се ръководи всеки лекар, когато се наложи да избира между двама пациенти. Ако раните са еднакво тежки, заеми се първо с по-младия.
	— Тогава се погрижи за сина ми!
	— Ако раните не са еднакво опасни — продължи Лирин, — третирай първо най-тежката.
	— Както _ти казвам_ и аз!
	— Третият принцип стои над тези два, Рошоне — рече Лирин и се приведе над него. — Лекарят трябва да знае кога не му е по силите да помогне на някого. Съжалявам, Рошоне. Щях да го спася, ако можех, кълна си. Но не мога.
	— Не! — изкрещя Рошоне и отново почна да се бори да стане.
	— Каладин! Бързо!
	Каладин се втурна към него. Притисна напоената превръзка към брадичката и устата на Рошоне и така го принуди да вдиша изпаренията. Каладин не дишаше, както беше обучен.
	Рошоне ревеше и викаше, но Лирин и Каладин го притискаха, а и той беше отслабнал от кръвозагубата. Скоро ревовете му позатихнаха. Още няколко мига и той почна да ломоти неразбираемо и да се усмихва на себе си. Лирин се върна към раната на крака, докато Каладин отиде да изхвърли превръзката с упойката.
	— Не. Приложи на Рилир — баща му не вдигна поглед от работата си. — Само тази милост можем да проявим към него.
	Каладин кимна и поднесе превръзката към лицето на ранения младеж. Дишането на Рилир се поуспокои, но той сякаш не можеше да долови промяната. После Каладин хвърли превръзката в мангала; огънят предотвратяваше действието на упойката. Бялата пухкава превръзка се сгърчи и покафеня, когато пламъците подхванаха краищата й и се заиздига дим.
	Каладин се върна с гъбата и проми раната на Рошоне, докато Лирин я разглеждаше. Вътре имаше няколко парченца от бивника и лекарят си промърмори, докато вадеше щипците и острия като бръснач нож.
	— Всичките могат да вървят в Преизподнята — рече Лирин, докато вадеше първото парченце кост. Зад гърба му Рилир престана да се движи. — Не им ли е достатъчно, че пращат половината от нас на война? Толкова ли им е притрябвало да търсят смъртта, дори когато живеят в мирен и тих град? Рошоне не биваше да търси проклетия белогръб.
	— _Търсил_ ли го е?
	— Отидоха на лов — ядно издума Лирин. — Навремето с Уистиоу се шегувахме със светлооки като тях. Ако не можеш да убиваш хора, убиваш зверове. Е, това и получи, Рошоне.
	— Татко — тихо се обади Каладин. — Той няма да е доволен от теб, когато се събуди.
	Сиятелният господар мърмореше тихичко, легнал по гръб със затворени очи.
	Лирин не отговори. Измъкна още едно парченце от бивника и Каладин проми раната. Баща му притисна пръсти към стената на голямата рана и я заопипва.
	Имаше останало още едно парче от бивника — стърчеше от един мускул вътре в раната. А точно до този мускул туптеше феморалната артерия, най-голямата в крака. Лирин бръкна с ножа и внимателно обряза парченцето кост. После поспря за миг, а острието беше на косъм от артерията.
	_Ако се пререже тази артерия…_, помисли Каладин. Рошоне ще умре до няколко минути. Беше още жив, само защото бивникът не беше разкъсал този кръвоносен съд.
	Винаги твърдата ръка на Лирин сега трепна. После той вдигна поглед към Каладин. Отдръпна ножа, без да докосне артерията, и бръкна с щипците да извади костицата. Метна я настрани и спокойно се пресегна за иглата и конеца.
	Зад него Рилир спря да диша.

	* * *

	Същата вечер Каладин седеше на стъпалата пред къщата с ръце в скута.
	Рошоне беше върнат в имението, където за него щяха да се грижат личните му слуги. Трупът на сина му изстиваше в криптата долу. Проводили бяха пратеник да доведе Превръщател за Превръщането му.
	На хоризонта слънцето беше кърваво червено. Накъдето и да се обърнеше Каладин, целият свят беше червен.
	Вратата на лекарската стая се затвори и баща му, който изглеждаше също толкова изтощен, излезе с несигурна стъпка. С въздишка се отпусна до Каладин и загледа слънцето. И на него ли му приличаше на кръв?
	Не разговаряха, докато слънцето бавно потъваше пред погледите им. Защо беше най-ярко тъкмо преди да изчезне за нощта? Дали се гневеше, задето е принудено да слезе зад хоризонта? Или правеше представление, преди да се оттегли?
	Защо най-цветната част от човешкото тяло — светлата кръв — се крие под кожата и се вижда едва когато стане нещо лошо?
	_Не_, помисли Каладин. _Кръвта не е най-цветната телесна част. Очите също могат да са цветни._ Кръвта и очите. И двете показват произхода на човека. И неговото благородство.
	— Днес видях какво има вътре в човека — най-сетне продума Каладин.
	— Не е за пръв път — отговори Лирин, — и със сигурност не е за последен. Гордея се с теб. Очаквах да те заваря тук разплакан, както става обикновено, когато загубим пациент. Започваш да се учиш.
	— Когато казах, че съм видял вътре в човека, не говорех за раните.
	Отговорът на Лирин се позабави.
	— Разбирам.
	— Щеше да го оставиш да умре, ако не бях там, нали?
	Мълчание.
	— Защо не го направи? — попита Каладин. — Това щеше да реши толкова много проблеми!
	— Не бих го оставил да умре. Все едно да го убия.
	— Можеше да го оставиш да кърви и после да заявиш, че не си могъл да го спасиш. Никой нямаше да се усъмни. _Можеше_ да го сториш.
	— Не — отвърна Лирин, взрян в залеза. — Не можех.
	— Но защо?
	— Защото не съм убиец, синко.
	Каладин се свъси.
	Лирин сякаш гледаше някъде далеч.
	— Някой трябва да започне. Някой трябва да излезе напред и да върши нещата правилно, _защото_ е правилно. Ако никой не започне, останалите не могат да последват. Светлооките правят всичко по силите си да се избият и да убиват и нас. Другите още не са донесли Алдс и Милп. Рошоне просто ги е оставил там.
	Алдс и Милп, двама от гражданите, участваха в лова, но не се върнаха с групата, която донесе двамата ранени светлооки. Рошоне бил толкова разтревожен за Рилир, че ги оставил на място, за да може да пътува по-бързо.
	— Светлооките не ги е грижа за живота — продължи Лирин. — Значи мен трябва да ме е грижа. Това е още една от причините да не оставя Рошоне да умре. Не бих го оставил, дори и ти да не беше там. Макар че като те погледнах, се почувствах по-силен.
	— Ще ми се да не беше така.
	— Не бива да казваш такива неща.
	— Защо не?
	— Защото така, синко. Ние трябва да сме _по-добри_ от тях. — Лирин въздъхна и се изправи. — Трябва да поспиш. Може би ще имам нужда от теб, когато другите се върнат с Алдс и Милп.
	Нямаше голяма вероятност; двамата мъже може би вече бяха мъртви. Казваха, че раните им са много тежки. Пък и белогръбите още бяха там.
	Лирин влезе, ала не повика Каладин.
	_Дали аз бих го оставил да умре?_, чудеше се Каладин. _Може би дори да помръдна ножа, за да го отпратя по-бързо по пътя му?_ От самото си пристигане Рошоне беше потисник, но дали това оправдаваше убийството му?
	Не. Нямаше оправдание за прерязването на артерията. Ала какво задължаваше Каладин да помага? Да се въздържи да помогне не беше същото като да убие. Просто _не беше_.
	Каладин премисли това по десетки различни начини, разсъждаваше върху думите на баща си. И откритието го потресе. Той искрено осъзна, че би оставил Рошоне да умре на операционната маса. Така щеше да е по-добре за семейството на Каладин; така щеше да е по-добре за целия град.
	Някога бащата на Каладин се смя на желанието му да иде на война. И наистина, сега, когато Каладин беше решил да стане пълноправен лекар, мислите и действията му от по-ранните години изглеждаха детински. Но Лирин смяташе, че Каладин е неспособен да убие. _Та ти не можеш да настъпиш кремлинг, без да се почувстваш виновен, синко_, каза му той. _Да забиеш копието в човек съвсем няма да е толкова лесно, колкото ти явно си мислиш._
	Но баща му грешеше. Това беше стряскащо, плашещо разкритие. Не беше празно бленуване за бойна слава. Беше истинско.
	В този миг Каладин узна, че _може_ да убива, ако трябва. Някои хора просто трябваше да се премахнат, като гангренясал пръст или смазан до невъзможност крак.


>>	42
>>	Просяци и кръчмарки
>>	{img:pytjat_na_kralete_t1_3.png}

E>
	„Като бурята, която неизменно идва, ала винаги е неочаквана.“
@	Думата „Опустошение“ е употребена два пъти във връзка с идването им. Виж страници 571, 59 и 64 от Приказки край огнището.
E$

	— Взех решение — обяви Шалан.
	Ясна вдигна поглед от проучването. С необичайна за нея почтителност, тя остави книгите настрани, седна с гръб към Булото и загледа Шалан.
	— Отлично.
	— Стореното от Вас беше и законно, и правилно в строгия смисъл на тези думи — подзе Шалан. — Но не беше морално и със _сигурност_ не беше етично.
	— Значи моралното и законното са различни неща?
	— Почти всички философии са съгласни по това.
	— Но какво мислите _Вие_?
	Шалан се поколеба.
	— Да. Можете да сте морален, без да следвате закона, и да сте аморален, като го следвате.
	— Казахте, че направеното от мен е било „правилно“, но не и „морално“. Разликата между тези две неща изглежда по-трудна за определяне.
	— Дадено действие може да е правилно — отговори Шалан. — То просто е нещо извършено, без оглед на намеренията. Убийството на четирима мъже при самозащита е правилно.
	— Но не е морално?
	— Моралът е приложим към Вашите намерения и към по-широкия контекст на случая. Да издирите мъжете, за да ги убиете, е аморално действие, Ясна, независимо от крайния резултат.
	Ясна почука с нокът по писалището. На ръката й имаше ръкавица, надигната от камъните на счупения Превръщател. Минали бяха две седмици. Ясна със сигурност беше разбрала, че не действа. Как може да е толкова спокойна?
	Дали тайно беше опитала да го поправи? Може би се опасяваше, че ако се разчуе за повредата, би загубила от политическото си влияние? Или беше разбрала, че нейният Превръщател е бил подменен? Дали пък, колкото и да беше невероятно, Ясна просто не беше опитвала да го ползва? Не след дълго Шалан трябваше да си тръгне. Ала ако тръгне преди Ясна да открие подмяната, Шалан би се изложила на опасността принцесата да изпробва фабриала веднага след нейното изчезване и така би привлякла подозренията право към себе си. Тревожното очакване едва не докарваше Шалан до лудост.
	Най-сетне Ясна кимна и се върна към заниманията си.
	— И нямате какво да кажете? — попита Шалан. — Аз току-що Ви обвиних в убийство.
	— Не — отвърна Ясна. — Убийството е правно определение. Вие казахте, че съм убила неетично.
	— Предполагам, че според Вас не съм права?
	— Така е. Но приемам, че вярвате в това, което казвате, и влагате в него рационална мисъл. Прегледах Вашите бележки и съм уверена, че разбирате различните философии. В някои случаи намирам, че сте проявила голяма проницателност при тълкуването им. Урокът беше поучителен — Ясна отвори една книга.
	— И това е всичко?
	— Не, разбира се. Ще учим философия и по-нататък; засега съм доволна, че си създадохте здрава основа по темата.
	— Но аз все пак реших, че грешите. Още мисля, че съществува някъде абсолютна Истина.
	— Да. И Ви отне две седмици борба да стигнете до това заключение. — Ясна вдигна поглед и срещна очите на Шалан. — Не беше лесно, нали?
	— Не.
	— И все още се питате, нали?
	— Да.
	— Това е достатъчно. — Ясна леко присви очи и на устните й се появи утешителна усмивка. — Ако това ще Ви помогне да се преборите с чувствата си, дете, разберете, че аз _наистина_ опитвах да направя добро. Понякога се чудя дали не мога да постигна повече с моя Превръщател. — Тя се върна към четивото си. — Свободна сте за остатъка от деня.
	Шалан примигна.
	— Моля?
	— Свободна сте. Можете да си вървите. Правете каквото искате. Предполагам, че ще прекарате деня в рисуване на просяци и кръчмарки, но можете да избирате. Тръгвайте.
	— Да, Ваше Сиятелство! Благодаря.
	Ясна махна с ръка да я освободи и Шалан грабна скицника и излетя от нишата. Не беше получавала свободен ден от онзи път, когато излезе да рисува сама в градините. Получи кротко порицание за това; Ясна я беше оставила да си почива в стаята, а не да излиза и да рисува.
	Шалан чакаше нетърпеливо паршите да я свалят на приземния етаж на Булото, после забързано излезе в приличната на пещера централна част. Вървя дълго, преди да стигне помещенията за гости и кимна за поздрав на старшите слуги там. Наполовина стражи, наполовина портиери, те следяха кой влиза и излиза.
	Шалан забърза към своята стая, затвори вратата и извади Превръщателя от тайната си кесия. Топлата светлина на камъните обля лицето й в бяло и червено. Те бяха достатъчно големи и затова достатъчно ярки, та да не може да гледа право в тях. Всеки би струвал десет или двадесет броама.
	Принуди се да ги скрие навън по време на последната буря, за да се заредят. Това само по себе си беше извор на тревога. Пое дълбоко дъх, коленичи и измъкна една дъсчица изпод леглото. Упражнява се в продължение на седмица и половина и още не можеше да накара Превръщателя да направи… хмм, да направи каквото и да е. Опита да почуква камъните, да ги върти, да тръска ръката си, да я огъва, точно както правеше Ясна. Изучаваше една подир друга картините, които беше нарисувала. Опита да говори, да се съсредоточи, даже да се моли.
	Предния ден обаче намери една книга, която даваше може би полезен съвет. Там се твърдеше, че тананикането може да направи един Превръщател по-ефективен. Това беше случайна забележка, но повече не откри. Седна на леглото и се насили да се съсредоточи. Затвори очи, стисна пръчката и си представи как тя се превръща в кварц. После започна да тананика.
	Нищо не се получи. Но Шалан продължи да тананика, опита различни тоналности, съсредоточи се възможно най-упорито. Задържа вниманието си върху задачата в продължение на половин час, ала накрая умът й започна да блуждае. Загриза я нова тревога. Ясна беше една от най-умните и най-проницателни учени в света. Тя би сложила Превръщателя на място, откъдето може да бъде взет. Дали преднамерено не беше подлъгала Шалан с фалшив фабриал?
	Защо пък да си дава толкова труд? Защо просто не щракне капана и не разобличи Шалан като крадла? Обстоятелството, че не може да накара фабриала да работи, доведе Шалан до надхвърляне на разумните обяснения.
	Спря да тананика и отвори очи. Пръчката не се беше променила. _Толкова за този съвет_, рече си Шалан и с въздишка остави пръчката настрани. Така се надяваше.
	Изтегна се на леглото да почине и се вгледа в кафевия каменен таван, изсечен — като цялата сграда на Конклава — направо в планината. Тук камъкът нарочно беше оставен по-груб, за да наподобява свод на пещера. Беше доста красиво, по един изтънчен начин, който Шалан не беше забелязала досега. Цветовете и контурите на скалата се диплеха като вълни по повърхността на езеро.
	Взе лист и почна да скицира шарките на скалата. Да се поуспокои с една скица, и пак щеше да се върне към Превръщателя. Може да го опита отново на другата ръка.
	С въглена не можеше да представи цвета на различните слоеве, но можеше да улови омагьосващото им преплитане. Същинско произведение на изкуството. Дали някой каменоделец не го беше създал умишлено това изтънчено творение, или беше случайно? Усмихна се и си представи някой изморен каменоделец, който забелязва красивата структура на скалата и решава да изработи вълниста шарка заради собственото си удоволствие и усет за прекрасното.
	_Какво си ти?_
	Шалан изпищя и седна, а скицникът излетя от скута й. Някой прошепна тези думи. Чу ги ясно!
	— Кой е там?
	Мълчание.
	— Кой е там! — рече тя по-високо. Сърцето й препускаше.
	Оттатък вратата, в дневната се долавяше шум. Шалан скочи и скри ръката с фабриала под възглавницата, когато вратата се отвори със скърцане. Показа се една възрастна прислужница, тъмноока и облечена в бяло-оранжева униформа.
	— Ох! — възкликна жената. — Нямах представа, че сте тук, Ваше Сиятелство. — Тя се поклони ниско.
	Дворцова прислужница. Дошла е да почисти стаята, като всеки ден. Съсредоточена в мислите си, Шалан не я беше чула да влиза.
	— Защо говори с мен?
	— Да съм говорила с Вас ли, Сиятелна?
	— Ти…
	Не, гласът беше шепот и определено дойде _отвътре_ в стаята на Шалан. Не може да е била прислужничката.
	Потрепери и се огледа. Това беше глупаво. Малката стая се разглеждаше лесно. Нямаше Пустоносни нито в ъглите, нито под леглото.
	Какво тогава беше чула? _Шумовете от почистването, очевидно._ Умът на Шалан явно просто беше изтълкувал тези случайни звуци като думи.
	Тя си наложи да се успокои и хвърли поглед зад прислужничката, към дневната. Жената беше разчистила чашата и хляба. На стената беше облегната метла. Освен това вратата на стаята на Ясна беше открехната.
	— Беше ли в стаята на Нейно Сиятелство Ясна? — поиска да узнае Шалан.
	— Да, Ваше Сиятелство. Подредих писалището, оправих леглото…
	— Сиятелната Ясна _не_ обича в стаята й да влизат хора. На прислужниците е казано да не чистят тук. — Кралят беше заявил, че слугините му са най-внимателно подбрани и никога не са ставали кражби, но Ясна настоя никой да не влиза в спалнята й.
	Жената пребледня.
	— Съжалявам, Ваше Сиятелство. Не съм чула! Не са ми казали…
	— Шшшт, всичко е наред — успокои я Шалан. — Ще поискаш да идеш при нея и да й кажеш какво си направила. Тя винаги забелязва дали вещите са местени. По-добре ще е за теб да отидеш при нея и да обясниш.
	— Д-да, Ваше Сиятелство — жената отново се поклони.
	— Всъщност — рече Шалан заради едно хрумване, — трябва да идеш сега. Няма смисъл да отлагаш.
	Възрастната жена въздъхна.
	— Да, разбира се, Ваше Сиятелство. — Тя се оттегли. След миг външната врата се затвори и заключи.
	Шалан скочи, смъкна Превръщателя от ръката и го пъхна в кесията. Бързо излезе. Сърцето й препускаше. Странният глас беше забравен. Тя улови възможността да надзърне в стаята на Ясна. Нямаше вероятност да открие нещо полезно за фабриала, но не можеше да пропусне сгодния случай — не и когато можеше да се каже, че прислужничката е разместила вещите.
	Съвсем бегло изпита вина. Вече беше откраднала от Ясна. В сравнение с това надзъртането в стаята беше нищо.
	Спалнята беше по-голяма от тази на Шалан, ала и тя изглеждаше тясна заради неизбежната липса на прозорци. Половината място се заемаше от леглото на Ясна, четириного чудовище. Огледалото беше на отсрещната стена, до тоалетната масичка, откъдето Шалан беше откраднала Превръщателя. В стаята имаше още само скрин и писалище. От лявата му страна бяха натрупани книги.
	Шалан никога не беше успявала да надзърне в бележките на Ясна. Може би беше записвала нещо за Превръщателя? Шалан седна пред писалището, припряно дръпна горното чекмедже и разрови четките за писане, въглените и хартията. Всички бяха спретнато подредени, а листовете бяха празни. В долното дясно чекмедже имаше мастило и празни тетрадки. В лявото пък имаше няколко справочника.
	Оставаха й само книгите. Ясна би трябвало да носи повечето от тетрадките по време на работа. Но… да, тук бяха останали няколко. С трепкащо сърце, Шалан взе три тънки книжки и ги сложи пред себе си.
	_Бележки за Уритиру_, гласеше надписът в първата. Явно тетрадката беше пълна с цитати от различни намерени от Ясна книги и бележки върху тях. Всички се отнасяха до това място, Уритиру. По-рано принцесата го беше споменала на Кабсал.
	Шалан остави тетрадката настрани и надзърна в следващата с надеждата да намери нещо за Превръщателя. Тя също беше изпълнена от край до край, но нямаше заглавие. Шалан отвори на различни места и прочете някои бележки.
	_„Онези от пепел и огън, които убиваха безмилостно на рояци пред очите на Вестителите…“ Записано в Масли, страница 337. Потвърдено от Колдвин и Асава._
	_„Отнемат светлината, където и да се промъкнат. Обгоряла кожа.“ Кормшен, страница 104._
	_В записите на детски народни приказки Инниа говори за Пустоносните, които са „Като бурята, която неизменно идва, ала винаги е неочаквана.“ Думата „Опустошение“ е употребена два пъти във връзка с идването им. Виж страници 571, 59 и 64 от {s}Приказки край огнището{/s}._
	_„Те се меняха, дори докато се сражавахме с тях. Като сенки бяха, преобразяваха се бързо, както пламъкът танцува. Недейте ги подценява заради онова, което виждате в началото.“ Твърди се, че този откъс е от думите на Талатин, Сияен рицар от Ордена на Каменните. Източникът — {s}Въплъщение{/s} от Гувлоу — обикновено се приема за достоверен, макар че цитатът тук е от препис на фрагмент от загубената {s}Поема за седмата утрин{/s}._
	И все в този дух. Страници и страници. Ясна я беше обучила да си води бележки така — когато тетрадката се изпълни, достоверността и полезността на всяка бележка може да се прецени и тя може да се препише в тетрадка по по-определена тема.
	Шалан свъсено прегледа и последната тетрадка. Бележките вътре бяха за Натанатан, Ничиите хълмове и Пустите равнини. Събрани бяха наблюдения на ловци, изследователи и търговци, търсещи речен път до Нови Натанан. От трите тетрадки най-голяма беше тази за Пустоносните.
	Пак Пустоносните. Много хора по селата шепнешком говореха за тях и за други чудовища от мрака. Стържещите или шепотите на бурята, или дори страшните нощни духчета. Строгите наставници бяха научили Шалан, че това са суеверия, измислици на Загубените Сияйни, който използвали приказки за чудовища, за да оправдаят господството си над човешкия род.
	Ардентите пък учеха друго. Според тях Загубените Сияйни — наричани навремето Сияйни Рицари — са отблъснали Пустоносните във войната за Рошар. Според ардентите едва след разгрома на Пустоносните и оттеглянето на Вестителите е последвало падението на Сияйните.
	И двете групи казваха, че Пустоносни няма. Измислици или отдавна разгромени врагове, резултатът беше един. Шалан би могла да приеме някои хора — дори някои учени — да вярват, че Пустоносните съществуват и до днес и преследват човеците. Но скептичната Ясна? Ясна, която отричаше съществуването на Всемогъщия? Възможно ли беше наистина да е толкова побъркана, че да отхвърля съществуването на Бога, но да _приема_ съществуването на митичните му противници?
	На външната врата се почука. Шалан скочи и сложи ръка на гърдите си. Бързо намести тетрадките както си бяха. После смутено се завтече към вратата. _Ясна няма да почука, глупаче_, рече си тя, отключи и открехна малко вратата.
	Отвън стоеше Кабсал. Хубавият светлоок ардент вдигна една кошница.
	— Получих сведения, че имате свободен ден — той подрусна кошницата дружелюбно. — Бихте ли желали малко сладко?
	Шалан се успокои, после погледна към стаята на Ясна. Наистина трябваше да проучи повече. Обърна се към Кабсал с намерението да му откаже, но очите му бяха така приканващи. Намекът за усмивка на лицето му, добронамереното и спокойно държание.
	Ако отиде с Кабсал, Шалан би могла да го пита какво знае за Превръщателите. Това обаче не решаваше въпроса за нея. Истината беше, че тя се _нуждаеше_ от почивка. Напоследък беше толкова напрегната, умът й беше претъпкан с философии, всеки свободен миг отиде за изпробване на Превръщателя. Чудно ли беше тогава, че чува гласове?
	— Бих желала малко сладко — заяви тя.

	* * *

	— Сладко от плода на истината — рече Кабсал и вдигна малкото зелено бурканче. — От Азир е. Местните легенди казват, че който яде от тези плодове, ще говори само истината до залез-слънце на другия ден.
	Шалан вдигна вежда. Седяха върху възглавнички и одеяло в градините на Конклава, недалеч от мястото, където Шалан за пръв път изпробва Превръщателя.
	— И това е вярно?
	— Надали — отговори Кабсал и отвори сладкото. — Плодовете са безобидни. Но при изгаряне листата и стъблата изпущат дим, който причинява опиянение и възбуда. Явно хората често са събирали такива стъбла за огньовете. Сядат край огъня, хапват от плодовете и прекарват доста… интересна нощ.
	— Чудно защо… — подхвана Шалан, но прехапа устна.
	— Какво? — настоя Кабсал.
	Тя въздъхна.
	— Чудно защо не са станали известни като плодчета на раждането, като имаме предвид… — Шалан се изчерви.
	Кабсал се разсмя.
	— Добро попадение!
	— Отче на Бурята — възкликна тя и се изчерви още повече. — Никак не умея да се държа подобаващо. Е, дайте да опитам от това сладко.
	Той се усмихна и й подаде резен хляб, намазан със зеленото сладко. Един парш с празен поглед — взет от сградата на Конклава — седеше на земята край една стена от шистокор и играеше ролята на придружител. На Шалан й беше толкова странно да е навън с мъж приблизително на нейната възраст в присъствието само на един парш. Толкова беше освобождаващо. Освежаващо. А може и да беше само заради слънцето и чистия въздух.
	— _Освен това_ не умея да се държа като учен — продължи Шалан, затвори очи и вдиша дълбоко. — Твърде много ми харесва да съм навън.
	— Много от най-великите учени са прекарали живота си на открито, пътешествайки.
	— И за всяка една от тях има сто други, натикани в някоя дупка в библиотеката и погребани сред книгите.
	— Те не биха живели другояче. Повечето хора с наклонност към науките _предпочитат_ своите дупки и библиотеки. Но Вие не сте такава. И това Ви прави интригуваща.
	Тя отвори очи и му се усмихна, после отхапа лакомо от намазания със сладко хляб. Тайленският хляб беше толкова пухкав, като кекс.
	— Е — рече Шалан, докато Кабсал предъвкваше своя залък, — имате ли чувството, че сте по-честен сега, след като опитахте сладкото?
	— Аз съм ардент. Мой дълг и призвание е винаги да съм честен.
	— Разбира се. И аз винаги съм _толкова_ пълна с истина, че тя направо изтласква лъжите на устните ми. Вътре няма място за тях, разбирате ли.
	Кабсал се разсмя от сърце.
	— Шалан Давар, не мога да си представя някой по-сладък от Вас, когато изричате само една неистина.
	— Тогава, за да запазите разсъдъка си, винаги ще казвам по две неистини едновременно. — Шалан се усмихна. — Сега се чувствам ужасно и храната е отвратителна.
	— Току-що разгромихте цял корпус предания и митове около яденето на сладко от плодове на истината!
	— Хубаво. Едно сладко не трябва да е обвито в предания и митове. То трябва да е сладко, цветно и вкусно.
	— Като младите дами, предполагам.
	— Братко Кабсал! — Тя отново се изчерви. — Това _въобще_ не беше подобаващо.
	— И въпреки това се усмихнахте.
	— Не можах да се въздържа. Аз съм сладка, цветна и вкусна.
	— С цвета познахте — отговори Кабсал, видимо развеселен от изчервяването. — И със сладостта. Не мога да говоря за Вашия вкус…
	— Кабсал! — възкликна тя, макар да не беше твърде изумена. Веднъж си каза, че той се интересува от нея само заради опазването на нейната душа, но й ставаше все по-трудно да вярва в това. Той наминаваше поне веднъж седмично.
	Кабсал се усмихна заради неудобството й, но това само я накара да пламне още повече.
	— Престанете! — тя вдигна ръка пред очите си. — Лицето ми трябва вече да е червено колкото косата ми! Не трябваше да говорите такива неща; Вие сте човек на религията.
	— Но си оставам мъж, Шалан.
	— Мъж, който каза, че интересът му към мен е само академичен.
	— Да, академичен. С много експерименти и много полеви изследвания от първа ръка — рече той небрежно.
	— _Кабсал!_
	Той се разсмя дълбоко и отхапа от хляба.
	— Извинете ме, Ваше Сиятелство. Но се получава такава реакция!
	Тя промърмори, свали ръката си, но знаеше, че Кабсал говори така отчасти, защото тя го насърчи. Не можа да се удържи. Никой никога не беше проявявал към нея такъв интерес, какъвто той показваше все по-ясно. Тя го харесваше — да разговаря с него, да го слуша. Чудесен начин да разчупи еднообразието на ученето.
	Разбира се, нямаше изгледи за съюз. В случай, че успееше да защити семейството си, щеше да е необходимо женитбата й да е изгодна политически. Да флиртува с ардент, който е собственост на карбрантския крал, нямаше да е от полза за никого.
	_Скоро ще трябва да започна да му загатвам каква е истината_, помисли Шалан. _Той трябва да знае, че това няма да стигне доникъде, нали?_
	Кабсал се приведе към нея.
	— Вие наистина сте такава, каквато изглеждате, нали, Шалан?
	— Способна? Интелигентна? Очарователна?
	Той се усмихна.
	— Неподправена.
	— Не бих казала.
	— Такава сте. Виждам това у Вас.
	— Не съм неподправена. Наивна съм. Прекарах цялото си детство в семейното имение.
	— Нямате нищо отшелническо. С такава лекота разговаряте.
	— Трябваше да се науча. През по-голямата част от детството си бях сама, затова _ненавиждам_ скучни събеседници.
	Кабсал се усмихна, макар че очите му останаха угрижени.
	— Срамно е на личност като Вас да липсва внимание. Все едно да окачиш красива картина с лице към стената.
	Шалан се облегна на скритата и ръка и дояде хляба.
	— Не бих казала, че ми е липсвало внимание, със сигурност не и _количествено_. Моят баща ми обръщаше много внимание.
	— Чувал съм за него. Носи му се славата на строг човек.
	— Той е… — трябваше да се престори, че баща й е още жив. — Баща ми е човек на честта и добродетелта. Само че никога по едно и също време.
	— Шалан! Това може би е най-остроумното нещо, което съм чувал от Вас.
	— И може би най-вярното. За съжаление.
	Кабсал я погледна в очите и затърси нещо. Какво видя?
	— Не личи много да Ви е грижа за Вашия баща.
	— Поредното вярно твърдение. Виждам, че плодовете действат и на двама ни.
	— Правилно ли схващам, че е опасен човек.
	— Да, но никога за мен. Аз съм твърде ценна. Неговата идеална, съвършена дъщеря. Разбирате ли, баща ми е точно от типа хора, които биха окачили картина наопаки. Така няма да я мърсят недостойни очи и да я докосват недостойни пръсти.
	— Срамота. Изглеждате ми съвсем досегаема.
	Тя го изгледа косо.
	— Казах Ви, спрете с тези закачки.
	— Това не бяха закачки — отвърна й той и я погледна с дълбоки сини очи. Настойчиви очи. — Вие събуждате любопитството ми, Шалан Давар.
	Тя усети как сърцето й блъска; странно, но едновременно с това в нея се надигна паника.
	— Не бива да събуждам любопитство.
	— Защо не?
	— Любопитство предизвикват логическите загадки. Математическите изчисления могат да предизвикват любопитство. Политическите ходове привличат вниманието. Но жените… те трябва да са просто смайващи.
	— А ако съм започнал да смятам, че започвам да Ви разбирам?
	— Тогава съм в много неизгодно положение — каза тя. — Понеже не разбирам себе си.
	Той се усмихна.
	— Не бива да говорим по този начин, Кабсал. Вие сте ардент.
	— Човек може да напусне ардентията, Шалан.
	Направо я разтърси. Той я гледаше настойчиво, без да мига. Хубав, сладкодумен, остроумен. _Това може много бързо да стане много опасно_, рече си тя.
	— Ясна смята, че се навъртате около мен, понеже искате нейния Превръщател — избъбри Шалан. После потръпна. _Идиотка! {s}Това е{/s} отговорът ти, когато един мъж намеква, че може да изостави служенето си на Всемогъщия, за да бъде с теб?_
	— Сиятелната Ясна е твърде умна — продължи Кабсал и си отряза още едно парче хляб.
	Шалан примигна.
	— О, хм. Имате предвид, че е _права_?
	— Да и не — отговори Кабсал. — Светилището много, много би желало да получи този фабриал. Смятах евентуално да потърся помощта Ви.
	— Но?
	— Но началството ми реши, че идеята е _ужасна_. — Намръщи се. — Смятат, че кралят на Алеткар е достатъчно избухлив, та да тръгне на война с Карбрант заради това. Превръщателите не са Мечове, но могат да бъдат точно толкова важни. — Поклати глава и отхапа от хляба. — Елокар Колин би трябвало да го е срам, задето оставя сестра му да използва фабриала, при това по толкова банален начин. Но ако го бяхме откраднали… Е, щеше да се почувства из целия ворински Рошар.
	— Наистина? — попита Шалан и й призля.
	Той кимна.
	— Повечето хора не мислят за това. Аз също не се замислях. Кралете господстват и воюват с Остриетата — но армиите им съществуват благодарение на Превръщателите. Представяте ли си колко снабдителни пътища и работници по поддръжката заменят те? Без тях войната е направо _невъзможна_. Ще трябват стотици коли с храна всеки месец!
	— Предполагам… че това ще е проблем. — Тя пое дъх. — Тези Превръщатели ме привличат неудържимо. Винаги съм се питала какво ли ще е усещането, когато си служиш с тях.
	— И аз.
	— Никога ли не сте го правил?
	Той поклати глава.
	— В Карбрант няма нито един.
	_Правилно_, помисли си тя. _Разбира се. Затова кралят се нуждаеше от Ясна, за да помогне на внучката му._
	— Да сте чувал някой някога да е говорил за употребата им? — Тя ужасено се присви от дръзкия си въпрос. Щеше ли това да го направи подозрителен?
	Той кимна лениво.
	— Тук има тайна, Шалан.
	— Наистина? — запита тя, а сърцето й се бе качило в гърлото.
	Той я изгледа заговорнически.
	— Всъщност, съвсем не е трудно.
	— Не е… какво?
	— Наистина — продължи той. — Чувал съм го от няколко арденти. Около Превръщателите има толкова неяснота и ритуали. Пазят ги в тайна, не ги използват там, където могат да бъдат видени от хората. Истината обаче е, че в тях няма нищо чак толкова особено. Поставяш си го, допираш ръката си до нещо и почукваш скъпоценния камък с пръст. Толкова е просто.
	— Ясна не го прави така — добави тя, може би прекалено предпазливо.
	— Да, това ме объркваше, но е ясно, че ако работиш с някой достатъчно дълго, се научаваш да го контролираш по-добре. — Поклати глава. — Не харесвам тайнствеността около тях. Твърде много прилича на мистицизма на старата Йерокрация. По-добре да не се окаже, че отново крачим по _същия_ път. Какво толкова би станало, ако хората знаеха колко са лесни за използване Превръщателите? Принципите и даровете на Всемогъщия често са прости.
	Шалан едва даваше ухо на последните му думи. За съжаление, Кабсал явно беше невеж като самата нея. Даже повече. Тя беше изпитала точно метода, който той спомена, и не проработи. Може би познатите му арденти лъжеха, за да опазят тайната.
	— Както и да е — продължи Кабсал. — Предполагам, че е нещо такова. Попитахте ме дали ще крада Превръщателя, и можете да бъдете спокойна, че не бих Ви поставил в такова положение. От моя страна бе глупаво да мисля за това, а и ми бе недвусмислено забранено да опитвам. _Беше_ ми наредено да се грижа за душата Ви и да внимавам да не бъдете засегната от ученията на Ясна, и евентуално да опитам да спечеля отново нейната душа.
	— Е, последното ще е трудно.
	— Не бях забелязал — отвърна той сухо.
	Тя се усмихна, макар и да не можеше съвсем да прецени как се чувства.
	— Аз май развалих момента? Онова между нас?
	— Радвам се, че го направихте — продължи той. — Отнесох се, Шалан. Понякога се питам дали не съм толкова слаб като ардент, колкото сте Вие в старанието да се държите подобаващо. Не искам да ставам нахален. Но просто от начина, по който говорите, умът ми почва да гори, а езикът ми — да казва каквото му дойде.
	— И така…
	— И така, прекарахме прекрасен ден — рече Кабсал и стана. — Имам нужда от време, за да помисля.
	Шалан също се надигна, протягайки свободната си ръка, за да може Кабсал да й помогне; изправянето в тясната воринска рокля беше трудно. Намираха се в част от градините, където шистокорите не бяха особено високи, та Шалан забеляза, че самият крал минава наблизо, разговаряйки с някакъв ардент на средна възраст с дълго и тясно лице.
	Кралят често правеше обедната си разходка в градините. Шалан му помаха, ала благият старец не я видя. Беше потънал в беседата с ардента. Кабсал се обърна, зърна краля и се приведе.
	— Какво? — попита Шалан.
	— Кралят следи зорко своите арденти. Двамата с брат Иксил мислят, че днес работя по каталозите.
	Шалан усети, че се усмихва.
	— Проваляте работата си за деня заради един пикник с мен?
	— Да.
	— Мислех, че от Вас _очакват_ да прекарвате някое време с мен — каза тя и скръсти ръце. — Да пазите душата ми.
	— Така беше. Но сред ардентите се намериха хора, които се тревожат, че малко _прекалено_ се интересувам от Вас.
	— Прави са.
	— Ще дойда да Ви видя утре — додаде Кабсал и надзърна над шистокорите. — В случай, че не ме вържат да индексирам заглавия цял ден за наказание. — Той й се усмихна. — Ако реша да напусна ардентията, това е мой избор и не могат да ми забранят, макар да могат да опитат да ме отклонят. — Той се изниза, докато Шалан се готвеше да му каже, че си въобразява твърде много.
	Не можа да изрече думите. Може би, защото тя самата вече не беше сигурна _какво_ иска. Не трябваше ли да се съсредоточи върху помощта за семейството?
	Досега Ясна вероятно беше открила, че Превръщателят й не работи, но не виждаше полза да разкрива това. Шалан трябваше да замине. Можеше да иде при Ясна и да оправдае желанието си да напусне с ужасното преживяване в уличката.
	И все пак, никак не й се искаше. Донякъде това беше породено от Кабсал, но не той беше главната причина. Истината беше, че въпреки случайните оплаквания, тя _обичаше_ учението. Дори след философското упражнение на Ясна, дори след дългите дни, прекарани в четене на книга след книга. Дори при объркването и напрежението, Шалан често се чувстваше по-удовлетворена от когато и да било. Да, Ясна съгреши, като уби онези мъже, но Шалан искаше да знае достатъчно за философията, за да може да посочи точните основания за мнението си. Да, ровенето в историческите свидетелства можеше да е тежко, но Шалан ценеше уменията и търпението, на които се научи при това; те със сигурност щяха да са й от полза в бъдеще, при нейните собствени задълбочени изследвания.
	Дните на учене, обедите, прекарани в смях с Кабсал, вечерите на бъбрене и спорове с Ясна. _Това_ искаше тя. А тъкмо тази част от нейния живот беше пълна измама.
	Разтревожена, тя взе кошницата с хляба и сладкото и тръгна обратно към Конклава и покоите на Ясна. На подноса я чакаше писмо. Шалан се свъси, счупи печата и надникна.
C>
	Момиче — започваше писмото. — Получихме известието. „Насладата на вятъра“ скоро отново ще пристане в Карбрант. Разбира се, ще Ви вземем и ще Ви откараме у дома. За мен ще е удоволствие пак да сте на борда. Ние сме хора на Давар, така си е. Задължени сме на семейството.
	Сега сме на кратко плаване до континента, но после ще бързаме към Карбрант. Очаквайте да Ви вземем след седмица.
@	Капитан Тозбек
C$
	Послеписът от тозбековата съпруга беше още по-ясен. _С радост ще Ви вземем без пари, Ваше Сиятелство, ако желаете да свършите малко писарска работа за нас по време на плаването. Сметководните книги отчаяно се нуждаят от преписване._
	Шалан дълго гледа писмото. Беше питала Тозбек къде се намира и кога предвижда да се върне, ала той явно беше приел писмото й като молба да се върне и да я вземе.
	Пристигането на кораба й се стори подходящ краен срок. Така щеше да си тръгне три седмици след кражбата, както беше казала и на Нан Балат да очаква. Ако дотогава Ясна не реагира на замяната на Превръщателя, Шалан би могла да приеме, че е извън подозрение.
	Една седмица. Ще бъде на кораба. Това я разкъсваше вътрешно, но трябваше да се направи. Сведе писмото и излезе от преддверието на покоите за гости. Краката й я отведоха по виещите се коридори към Булото. Скоро застана пред нишата на Ясна. Принцесата седеше на писалището, писалката й скърцаше по една тетрадка. Тя вдигна поглед.
	— Струва ми се, казах Ви, че днес можете да правите каквото желаете.
	— Така е — отговори Шалан. — И аз разбрах, че желанието ми е да уча.
	Ясна се усмихна тънко и разбиращо. Почти _самодоволно_. Само, ако знаеше.
	— Е, няма да Ви упреквам за това — рече Ясна и се върна към работата си.
	Шалан седна и предложи на Ясна от хляба и сладкото, но тя поклати глава и продължи да чете. Шалан си отряза хляб и го намаза със сладко. После отгърна една книга и въздъхна доволно.
	Трябваше да си тръгне след седмица. Но междувременно щеше да си позволи още малко преструвка.


>>	43
>>	Окаяник
>>	{img:pytjat_na_kralete_t1_2.png}

E>
	„Обиталищата им бяха навън, в дивото. Все чакаха Опустошението, или понякога някое глупаво дете, което не се пази от нощната тъмнина.“
@	Детска приказка, да, обаче този цитат от Спомени за сенките като че загатва за истината, която търся. Виж страница 82, четвъртата приказка.
E$

	Каладин се събуди от познатото чувство за страх.
	През по-голямата част от нощта лежа буден на коравия под, вперил поглед в мрака, умислен. Защо да се мъчи? Защо да го е грижа? Няма надежда за тези мъже.
	Чувстваше се като пътник, който отчаяно търси как да влезе в града и да се избави от дивите зверове. Ала градът бе на върха на стръмна планина и откъдето и да тръгнеше, беше все едно и също. Невъзможно. Сто различни пътя. Все същото.
	Преживяването на наказанието нямаше да спаси неговите хора. Тренировките, от които тичаха по-бързо, нямаше да ги спасят. Те бяха примамка. Ако примамката е добра, това не променя предназначението или съдбата й.
	Каладин се насили да стане. Усещаше се смазан, като изхабен воденичен камък. Все още не разбираше как така е оцелял. _Ти ли ме запази, Всемогъщи? За да гледам как умират ли ме запази?_
	От хората се очакваше да горят молитви и така да ги пращат на Всемогъщия, който чака неговите Вестители да отвоюват Селенията на Покоя. На Каладин това винаги му изглеждаше безсмислено. Предполагаше се, че Всемогъщият е способен да вижда всичко и да знае всичко. Защо тогава му трябва изгаряне на молитва, та да направи нещо? И защо — преди всичко — му трябва хората да воюват заради него?
	Каладин излезе от казармата и пристъпи на светло. Тогава застина.
	Хората бяха строени и чакаха. Група опърпани мостови в кафеви кожени елеци и къси панталони до коляното. Мръсни ризи с навити до лактите ръкави и връзки отпред. Мърлява кожа, рошави коси. Сега обаче — заради подарения на Скалата бръснач — всички бяха или с грижливо подрязани бради, или гладко избръснати. Всичко по тях беше вехто. Но лицата им бяха чисти.
	Каладин колебливо вдигна ръка към лицето си и докосна своята занемарена черна брада. Мъжете, изглежда, чакаха нещо.
	— Какво? — попита той.
	Те се разшаваха от неудобство и току поглеждаха към дърводелския двор. Чакаха го да поведе упражнението, разбира се. Но да се упражняват беше безплодно. Понечи да им го каже, но замълча, когато видя как нещо се приближава. Четирима мъже, понесли паланкин. До паланкина крачеше висок човек във виолетова дреха като на светлоок.
	Хората от отряда се извърнаха да погледнат.
	— Това пък какво е? — полюбопитства Хобер и почеса дебелия си врат.
	— Това ще да е заместникът на Ламарил — отвърна Каладин и лекичко си проправи път през строените мостови. Сил долетя и кацна на рамото му, когато паланкинът спря пред него и се обърна настрани, при което се видя тъмнокоса жена с лъскава виолетова рокля със златни глифи. Разположила се беше на една страна върху лежанка с възглавници. Очите й бяха бледосини.
	— Аз съм Сиятелната Хашал — рече тя с лек колинарски акцент. — Моят съпруг, Сиятелният господар Матал, е вашият нов капитан.
	Каладин преглътна отговора си. Имаше известен опит със светлооки, които биваха „повишени“ на такъв пост. Самият Матал не каза нищо. Само си стоеше с ръка върху ефеса на меча. Беше висок — почти колкото Каладин — ала мършав. Фини ръце. Явно мечът не беше работил много.
	— Уведомени сме — рече Хашал, — че този отряд е недисциплиниран. — Присви очи и се взря в Каладин. — Ти явно си преживял съда на Всемогъщия. Имам за теб послание от висшестоящите. Всемогъщият ти е дал възможност отново да се докажеш като мостови. Това е всичко. Мнозина се опитват да прочетат нещо повече в случилото се, затова върховният принц Садеас забрани разни заплеси да идват да те гледат. Съпругът ми не възнамерява да ръководи мостовете небрежно като предшественика си. Съпругът ми е много уважаван и тачен приближен на самия Садеас, а не е някакъв си почти тъмноок помияр като Ламарил.
	— Нима? — вметна Каладин. — Как тогава е стигнал до тази нужникарска служба?
	Хашал не показа и намек за раздразнение при тази забележка. Щракна с пръсти и един от войниците излезе напред и стовари дръжката на копието си в корема на Каладин.
	Каладин улови оръжието — старите му рефлекси още бяха доста бързи. В ума му проблеснаха различните възможности; направо видя боя, преди да се случи.
	Дръпни копието, извади войника от равновесие.
	Стъпи напред и удари с лакът предмишницата му, за да пусне оръжието.
	Вземи оръжието, обърни го и удари войника отстрани по главата.
	Завърти се и с удар помети двамата, които идват да помогнат на другаря си.
	Вдигни копието за…
	Не. Така просто щеше да ги накара да го убият.
	Каладин пусна дръжката на копието. Войникът примигна от изненада, че един прост мостови е блокирал удара му. Намръщи се, вдигна копието и с дръжката му удари Каладин по главата.
	Каладин се остави на удара, превъртя се, позволи да го хвърли на земята. Главата му кънтеше от удара, но световъртежът престана след миг. Щеше да има главоболие, но вероятно се беше разминал с мозъчното сътресение.
	Легнал на земята, пое дълбоко дъх няколко пъти и сви ръце в юмруци. Пръстите му сякаш горяха от допира с копието. Войникът се върна на място до паланкина.
	— Никаква небрежност — спокойно продължи Хашал. — И щом се налага да знаеш, то знай, че моят съпруг _помоли_ за това назначение. Мостовите отряди са от съществено значение за успеха на Сиятелния господар Садеас във Войната на Разплатата. Слабото им командване по времето на Ламарил беше позорно.
	Скалата приклекна и помогна на Каладин да се изправи на крака, като се чумереше на светлооките и техните войници. Каладин стана с олюляване, притиснал главата си с ръка. Напипа нещо хлъзгаво и влажно и вадичка кръв се стече по врата към рамото му.
	— Отсега нататък — заяви Хашал — освен обичайното носене на моста, всеки отряд ще бъде разпределен само за _един_ вид работа. Газ!
	Ниският сержант надзърна иззад паланкина. Каладин не го беше забелязал там, зад носачите и войниците.
	— Слушам, Ваше Сиятелство? — откликна той и се поклони неколкократно.
	— Желанието на моя съпруг е Мост Четири да бъде зачислен на постоянна служба в пропастта. Когато не са необходими за дежурство с моста, искам да работят в пропастите. Така ще е далеч по-ефикасно. Те ще знаят кои участъци са проверени напоследък и няма да ги покриват. Виждаш ли? Ефикасност. Започват незабавно.
	Почука по стената на паланкина и носачите обърнаха и я отнесоха. Съпругът й продължи да крачи редом, без да каже и дума, а Газ се завтече да ги настигне. Каладин ги проследи с поглед, притиснал главата си с ръце. Дуни дотича и му донесе превръзка.
	— В пропастите — измърмори Моаш. — Прекрасна работа, лордче. Би искала някое чудовище да ни изяде, ако не ни порази паршендска стрела.
	— Какво ще правим? — попита слабият плешив Пеет. Гласът му се беше изострил от тревогата.
	— Залавяме се за работа — отговори Каладин и взе превръзката от Дуни.
	Отдалечи се и остави мъжете от моста, уплашено скупчени в групичка.

	* * *

	Не след дълго Каладин вече стоеше на ръба на пропастта и гледаше надолу. Беше пладне и горещото слънце пареше по врата му и хвърляше сянката му долу, при другите сенки. _Мога да летя_, помисли той. _Да направя крачка и да падна, а вятърът да духа срещу мен. Да полетя няколко мига. Няколко красиви мига._
	Коленичи, стисна здраво въжената стълба и се спусна в мрака. Останалите мълчаливо го последваха. И те бяха заразени от настроението му.
	Каладин знаеше какво става с него. Стъпка по стъпка той отново се превръщаше в предишния окаяник. От край време знаеше, че това е опасно. Държеше се за мостовите като за самия живот. Но сега ги изпускаше.
	Докато слизаше по стъпенките, край него се спусна прозрачната синьо-бяла фигурка на Сил, седнала в нещо като люлка. Въженцата на люлката изчезваха на няколко пръста над главата й.
	— Какво става с теб? — тихо попита тя.
	Каладин просто продължи да слиза.
	— Би трябвало да си щастлив. Преживя бурята. Другите мостови бяха толкова развълнувани.
	— Засърбяха ме ръцете да набия онзи войник — прошепна Каладин.
	Сил наклони главица.
	— Можех да го направя — продължи той. — Вероятно можех да се справя и с четиримата. Винаги съм бил добър с копието. Не, не просто добър. Дурк казваше, че съм изумителен. Роден войник, истински художник с копието.
	— Може би трябваше да се биеш с тях тогава.
	— Мислех, че не харесваш убийствата.
	— Мразя ги — отговори Сил и стана по-прозрачна. — Но и преди съм помагала на хората да убиват.
	Каладин застина на стъпалото.
	— _Какво?_
	— Вярно е. Помня го смътно.
	— Как?
	— Не знам. — Тя пребледня. — Не искам да говоря за това. Но беше правилно. Чувствам, че беше така.
	Каладин повися още малко. Тефт се провикна отгоре и попита дали всичко е наред. Каладин отново започна да се спуска.
	— Днес не се бих с войниците — рече Каладин, загледан в стената на пропастта, — защото нямаше полза от това. Баща ми казваше, че не можеш да защитаваш чрез убийство. Е, не беше прав.
	— Но…
	— Не беше прав, защото внушаваше, че можеш да защитаваш хората по _други_ начини. Не можеш. Светът иска тези хората да умрат и няма смисъл да се мъчиш да ги спасиш. — Стигна до дъното на пропастта и пристъпи в мрака. Тефт слезе втори и запали факлата си. Трепкащата й оранжева светлина обля покритите с мъх камъни.
	— Затова ли не я прие? — прошепна Сил и кацна на рамото на Каладин. — Славата. Преди месеци.
	Каладин поклати глава.
	— Не. Онова беше нещо друго.
	— Какво казваш, Каладин? — обади се Тефт и вдигна факлата. Лицето му изглеждаше по-старо от обикновено в мъждивата светлина. Хвърлените от факлата сенки правеха бръчките му по-дълбоки.
	— Нищо, Тефт. Нищо важно.
	Сил се намуси от този отговор. Каладин не й обърна внимание и запали своята факла от тази на Тефт. Останалите мостови слизаха след тях. Когато всички вече бяха долу, Каладин ги поведе през мрачната пропаст. Светлото небе беше като далечен вик. Това място беше гробница, пълно с гниеща дървесина и зловонни локви, където можеха да се въдят само ларвите на кремлингите.
	Мостовите несъзнателно се купчеха заедно, както винаги, когато се намираха в това мрачно място. Каладин вървеше напред, а Сил се умълча. Той даде на Тефт кредата да бележи пътя и не спря за събиране на вещи. Но и не крачеше прекалено бързо. Останалите се движеха зад Каладин и Тефт. От време на време си прошепваха по нещо толкова тихо, че не можеше да отекне. Сякаш думите им бяха удушени от мрака.
	Скалата накрая се размърда и тръгна до Каладин.
	— Трудна работа ни дадоха. Но ние сме мостови? Животът е тежък, а? Нищо ново. Трябва да имаме план. Как ще се борим сега?
	— Няма да се борим повече, Скала.
	— Но ние спечелихме велика победа! Виж, до неотдавна ти беше в несвяст. Би трябвало да умреш. Знам това. А вместо да умреш, ти си вървиш, здрав като всички останали. Ха! По-здрав даже. Това е чудо. _Ули’ теканаки_ те води.
	— Не е чудо, Скала. По-скоро е проклятие.
	— Как може да е проклятие, приятелю? — попита ухилен Скалата. Той скочи в някаква локва, разсмя се по-шумно и опръска Тефт, който вървеше току зад тях. Понякога грамадният рогоядец беше същинско дете. — Да живееш не е проклятие!
	— Проклятие е, ако отново трябва да гледам как всички умирате — отговори Каладин. — По-добре да не бях преживявал бурята. Така просто ще загина от някоя стрела на паршендите. Всички ще загинем така.
	Скалата изглеждаше разтревожен. Когато Каладин не каза нищо повече, той се оттегли. Продължиха да вървят и неловко подминаваха одраните места по стените на пропастта — това бяха следи от пропастните чудовища. Най-сетне се натъкнаха на камара довлечени от бурите тела. Каладин спря и вдигна факлата, а хората занадничаха зад него. Петдесетина тела бяха донесени от водата в една вдлъбнатина в скалата, малък задънен проход.
	Телата бяха натрупани като стена, оръжията висяха, между тях бяха набити тръстики и плавей. С един поглед Каладин разбра, че труповете са доста стари и са започнали да се подуват и да се разлагат. Някои от мостовите повърнаха, последваха и други. Вонята беше ужасна. Телата бяха наядени от кремлинги и по-едри мършоядни гадини, повечето от които се разбягаха от светлината. Недалеч лежеше откъсната ръка. Кървава следа водеше далеч от купчината. Имаше и пресни драскотини в лишеите по стената, чак на петнадесетина стъпки височина. Пропастно чудовище бе разкъсало един от труповете, за да се нахрани. Можеше да се върне.
	Каладин не повърна. Втъкна изгорялата наполовина факла между два големи камъка и се залови за работа, изтегляйки телата от камарата. Поне не бяха толкова разложени, та да се разпадат. Мостовите бавно застанаха до него да работят. Каладин остави ума си да се вцепени, спря да мисли.
	Когато телата бяха свалени, хората ги положиха в редица. После почнаха да свалят броните им, да претърсват джобовете и да свалят ножовете от коланите. Каладин остави събирането на копията на другите. Работеше сам, настрани от мъжете.
	Тефт приклекна до него и претърколи едно тяло със смазана от падането глава. Започна да развързва гръдната броня на трупа.
	— Искаш ли да поговорим?
	Каладин не каза нищо. Просто продължи да работи. _Не мисли за бъдещето. Не мисли какво ще се случи. Само оцелявай._
	_Не се грижи, но не се и отчайвай. Просто бъди._
	— Каладин — гласът на Тефт беше като нож, който дълбаеше в черупката му и го караше да се гърчи.
	— Ако исках да говоря — изръмжа Каладин, — щях ли да работя тук сам?
	— Съвсем правилно — отговори Тефт. Най-сетне отвърза гръдната броня. — Другите мъже са объркани, синко. Искат да знаят какво ще правим сега.
	Каладин въздъхна, после се изправи и се обърна да погледне мостовите.
	— Не знам какво да правим! Ако опитаме да се защитим, Садеас ще нареди да ни накажат! Ние служим за примамка и ще умрем. Нищо не мога да направя! Безнадеждно е!
	Мостовите го гледаха потресени.
	Каладин се извърна и отново почна да работи, приклекнал до Тефт.
	— Ето, обясних им.
	— Глупак — отвърна Тефт тихо. — Изоставяш ни сега, след всичко, което направи?
	— Изоставям ли ви? — изсъска Каладин. _Просто ме остави. Остави ме да потъна отново в апатия. Поне няма болка._ — Тефт, часове и часове обмислях как да се измъкнем, но не открих изход! Садеас _иска_ ние да умрем. Светлооките получават, каквото искат; така е устроен светът.
	— И?
	Каладин го остави без отговор и задърпа ботуша на някакъв войник, чиято пищялна кост явно беше счупена на три места. Така беше ужасно неудобно да го измъкне.
	— Е, може и да умрем — додаде Тефт. — Но може и това да няма нищо общо с оцеляването.
	Защо пък точно _Тефт_ се мъчеше да го ободри?
	— Ако не е заради оцеляването, за какво е тогава, Тефт? — Каладин най-сетне смъкна ботуша. Обърна се към следващия труп в редицата и застина.
	Беше на мостови. Каладин не го разпозна, но нямаше как да сбърка кожения елек и сандалите. Лежеше до стената с проснати отстрани ръце, устата му беше леко отворена, а клепачите — спуснати. Едната му ръка беше одрана и кожата беше отмъкната.
	— Не знам каква е целта — отговори Тефт. — Но ми се струва жалко да се предаваме. Трябва да продължим да се борим. Чак докато паднем, поразени от стрелите. Нали знаеш, „пътят преди целта“.
	— Какво означава _това_?
	— Не знам — рече Тефт и бързо сведе поглед. — Нещо, което чух навремето.
	— Това е казано от Загубените Сияйни — подметна минаващият покрай тях Сигзил.
	Каладин го изгледа. Сладкодумният азиш остави някакъв щит на купчината. Вдигна поглед. Кафявата му кожа тъмнееше на светлината на факлата.
	— Това е бил техният девиз. Част от него. „Животът преди смъртта. Силата преди слабостта. Пътят преди целта.“
	— Загубените Сияйни ли? — обади се Белязаният, който беше помъкнал множество ботуши. — Кой намеси точно _тях_?
	— Тефт — отговори Моаш.
	— Не бях аз. Само казах нещо, което съм чувал навремето.
	— Какво изобщо означава това? — поинтересува се Дуни.
	— Казах ви, че не знам! — рече Тефт.
	— Смята се, че това е било част от тяхното верую — обясни Сигзил. — В Юлай живеят група хора, които говорят за Сияйните. И желаят тяхното завръщане.
	— Кой би пожелал да се върнат? — каза Белязаният, облегна се на стената и скръсти ръце. — Те ни предадоха и ни оставиха на Пустоносните.
	— Ха! — намеси се Скалата. — Пустоносните! Глупости на равнинци. Детски приказки, дето се разправят край огнището.
	— Пустоносните са били истински — отбранително отвърна Белязаният. — Всеки го знае.
	— Всеки, който слуша приказки! — рече през смях Скалата. — Прекалено много въздух! Мозъците ви се размекват от него. Но всичко е наред — вие все още сте моето семейство. Само че сте по-глупавите му членове!
	Тефт се начумери, когато другите продължиха да говорят за Загубените Сияйни.
	— Пътят преди целта — прошепна Сил от рамото на Каладин. — Харесва ми.
	— Защо? — попита той и приклекна да развърже сандалите на мъртвия мостови.
	— Така — рече тя, сякаш това беше достатъчно обяснение. — Тефт е прав, Каладин. Знам, че искаш да се предадеш. Но не можеш.
	— Защо не?
	— Защото _не можеш_.
	— От днес нататък сме зачислени на служба в пропастите. Няма да можем да събираме повече билки и да изкарваме пари. Това означава, че няма вече превръзки, противовъзпалителни или храна за нашите вечери. При толкова много трупове неизбежно ще се натъкнем на духчета на разложението и хората ще се поболеят. В случай че преди това не ни изядат пропастните чудовища или не ни удави някоя изненадваща буря. И ще трябва да носим моста чак до свършека на Преизподнята и да губим човек след човек. Безнадеждно е.
	Мъжете продължаваха да разговарят.
	— Загубените Сияйни помагаха на другата страна — твърдеше Белязаният. — Опетнени са от край до край.
	Тефт се докачи от думите му. Жилавият мъж се изправи и насочи показалец към Белязания.
	— Нищо не знаеш! Станало е твърде отдавна. Никой не знае какво всъщност се е случило.
	— Тогава защо всички истории говорят едно и също? — поиска да узнае Белязаният. — Изоставиха ни. Точно както светлооките ни изоставят сега. Може би Каладин е прав. Може би _няма_ надежда.
	Каладин сведе очи. Тези думи го измъчваха. _Може би Каладин е прав… може би няма надежда…_
	Правил го беше и преди. При последния господар, преди да го купи Твлкав и да стане мостови. Предаде се в една тиха нощ, когато беше повел Гошел и останалите роби на бунт. Изклаха ги. Но той някак оцеля. Проклето да е всичко, защо винаги _той_ оцеляваше? _Не мога да го направя пак_, помисли той и стисна очи. _Не мога да им помогна._
	Тиен. Тукс. Гошел. Далет. Безименния роб, когото опита да лекува в робската кола на Твлкав. Всички завършиха еднакво. Каладин носеше провал. Понякога им даваше надежда, но какво беше надеждата, ако не друга възможност за провал? Колко пъти можеше да падне човек, преди вече да не е в състояние да се изправи?
	— Мисля си, че ние сме невежи — промърмори Тефт. — Не ми харесва да слушам приказките на светлооките за миналото. Знаете, че техните жени пишат всички истории.
	— Не мога да повярвам, че спориш за това, Тефт — рече гневно Белязаният. — Какво следва? Може би трябва да оставим Пустоносните да откраднат нашите сърца? Може би просто не ги разбираме. Или пък паршендите. Може би трябва просто да им _позволим_ да убият нашия крал, когато им скимне.
	— Няма ли и двамата да се разкарате, а? — тросна се Моаш. — Няма значение. Чухте Каладин. Дори _той_ мисли, че все едно сме мъртви.
	Каладин повече не можеше да понесе гласовете им. С олюляване се отдалечи от тях в тъмнината, далеч от факлите. Никой не тръгна след него. Влезе сред мрачните сенки. Светлина идеше само от ивицата небе високо горе.
	Тук избяга от погледите на мъжете от отряда. Натъкна се на голям камък, препъна се и спря. Камъкът беше лигав заради мъха и лишеите. Постоя малко, опрял ръце в него, после с пъшкане се обърна да се облегне. Сил кацна пред него, все още видима, въпреки тъмнината. Приседна във въздуха и надипли роклята около краката си.
	— Не мога да ги спася, Сил — прошепна изтерзано той.
	— Сигурен ли си?
	— Досега се провалях всеки път.
	— И от това следва, че пак ще се провалиш?
	— Да.
	Сил се умълча.
	— Добре тогава — рече най-сетне. — Да кажем, че си прав.
	— Защо да се боря? Казах си, че ще опитам за последен път. Но се провалих, още преди да започна. Няма спасение за тях.
	— Не означава ли нещо самата борба?
	— Не и ако си обречен да умреш. — Той оброни глава.
	Думите на Сигзил отекнаха в ума му. _Животът преди смъртта. Силата преди слабостта. Пътят преди целта._ Каладин вдигна поглед към небето. Приличаше на далечна река с чиста синя вода.
	Животът преди смъртта.
	Какво ли значи тази поговорка? Че хората трябва да се стремят първо към живота, а не към смъртта? Това беше очевидно. Може би имаше друго значение. Че животът идва преди смъртта? Пак беше очевидно. Въпреки това простите думи му говореха. Смъртта идва, нашепваха му те. Смъртта идва при всеки. Но животът идва пръв. Обичай го.
	Смъртта е целта. А пътят — това е животът. Това има значение.
	В каменния коридор повя студен вятър, мина край Каладин, донесе чисти и свежи миризми и отвя смрадта на труповете.
	Никой не го беше грижа за мостовите. Никой не го беше грижа за онези на дъното, най-тъмнооките. И все пак, вятърът сякаш му шептеше отново и отново. _Животът преди смъртта. Животът преди смъртта. Живей преди да умреш._
	Настъпи нещо. Наведе се и го вдигна. Камъче. Едва го видя в тъмнината. Разбираше какво става с него — меланхолията, отчаянието. Случвало му се беше като по-млад, най-често през седмиците на дъждовния сезон, когато небето беше забулено от облаци. Тогава Тиен го ободряваше, помагаше му да се измъкне от отчаянието. Тиен винаги успяваше да се справи.
	След като загуби брат си, преборваше по-неумело тази тъга. Беше се превърнал в един окаяник, когото не го беше грижа — но и който не изпадаше в отчаяние.
	_Ще ги проваля_, помисли той със здраво стиснати очи. _Защо да опитвам?_
	Не беше ли глупаво да продължава да се мъчи така? Веднъж само да можеше да победи. Това щеше да е достатъчно. Докато можеше да вярва, че е способен да помогне на някого, докато вярваше, че не всички пътища водят към мрака, можеше и да се надява.
	_Обеща си, че ще опиташ за последен път_, помисли той. _Те още не са мъртви._
	_Още са живи. Засега._
	Оставаше нещо, което не беше пробвал. Прекалено се боеше от него. Винаги, когато беше опитвал, губеше всичко.
	Явно окаяникът стоеше пред него. Той беше освобождаване. Апатия. Наистина ли Каладин искаше да се върне към това? Лъжливо убежище. Като беше такъв, не се спасяваше. Само затъваше все по-дълбоко и все по-дълбоко, докато накрая му се стори, че е по-добре да отнеме живота си.
	_Животът преди смъртта._
	Каладин се изправи, отвори очи и пусна камъчето. Бавно се отправи към светлината на факлите. Мостовите вдигнаха очи от работата си. Толкова много питащи погледи. Някои изпълнени със съмнение, някои мрачни, други насърчителни. Скалата, Дуни, Хобер, Лейтен. Те вярваха в него. Той беше оцелял в бурята. Едно чудо.
	— Има още едно нещо, което можем да опитаме — каза Каладин. — Но то най-вероятно ще доведе до убийството на всички ни от собствената ни армия.
	— Без друго ще умрем — отбеляза Картите. — Сам го каза. — Неколцина от другите кимнаха.
	Каладин пое дълбоко дъх.
	— Трябва да опитаме да избягаме.
	— Ама лагерът се охранява! — рече Безухият Якс. — Мостовите не се пускат навън без надзор. Знаят, че бихме избягали.
	— Ще измрем — мрачно додаде Моаш. — Намираме се далече от цивилизацията. Наоколо няма нищо, освен пропастни чудовища. Няма и подслон от бурите.
	— Знам — отговори Каладин. — Или това, или стрелите на паршендите.
	Мъжете се умълчаха.
	— Ще ни пращат долу всеки ден да обираме труповете — продължи Каладин. — И не ни слагат надзорници, понеже се боят от чудовищата. Повечето от задачите на мостовите имат за цел само да ни държат заети и да ни разсейват от мисли за нашата участ. Затова трябва да качваме горе само малко от спасеното имущество.
	— Да не мислиш, че можем да си изберем някоя пропаст и да избягаме през нея? — попита Белязаният. — Опитаха да ги картографират изцяло. Отрядите дори не стигаха до другия край на Равнините — или ги убиваха чудовищата, или ги застигаше наводнение след буря.
	Каладин поклати глава.
	— Няма да постъпим така.
	Той ритна нещо от земята — паднало копие. Запрати го към Моаш, който изненадано го улови.
	— Мога да ви обуча да ги използвате — тихо рече Каладин.
	Мъжете мълчаливо гледаха оръжието.
	— Каква полза от подобно нещо? — попита Скалата, взе копието от Моаш и го заразглежда. — Не можем да се сражаваме срещу армия.
	— Не. Но ако ви обуча, можем да нападнем през нощта някой пост. Можем да успеем да избягаме. — Каладин ги погледна в очите един по един. — Когато сме свободни, те ще пратят войници по петите ни. Садеас няма да допусне мостови да убият неговите войници и да им се размине. Налага се да се надяваме да ни подцени и първоначално да прати малък отряд след нас. Ако ги убием, може и да успеем да се отдалечим достатъчно и да се укрием. Ще бъде опасно. Садеас ще положи големи усилия да ни върне и най-вероятно накрая ще ни преследва цяла рота. Бурята да го отнесе, може би няма да успеем дори да се измъкнем от лагера. Но поне е нещо.
	Млъкна и зачака, а мъжете се споглеждаха неуверено.
	— Ще го направя — рече Тефт и се изправи.
	— И аз — излезе напред Моаш. Изглеждаше нетърпелив.
	— Аз също — каза Сигзил. — По-скоро ще заплюя алетите в лицата и ще загина от мечовете им, отколкото да остана роб.
	— Ха! — обади се Скалата. — Аз пък ще готвя много храна за всички вас, за да сте сити, докато убивате.
	— Няма ли да се биеш с нас? — изненадано попита Дуни.
	— Под достойнството ми е — рече Скалата и вирна брадичка.
	— Е, аз пък ще го направя — отговори Дуни. — С теб съм, капитане.
	Другите започнаха да се присъединяват. Всеки от мъжете се изправяше, а неколцина взеха и копия. Не викаха и не ревяха от вълнение като другите отряди, които Каладин беше водил. Плашеха се от мисълта да се бият — повечето бяха просто роби или черноработници. Но имаха воля.
	Каладин пристъпи напред и започна да очертава план.


>>
	{img:pytjat_na_kralete_t2_istorija.jpg|#Историята на човешкия род}


>>	44
>>	Дъждовният сезон
>>	{img:pytjat_na_kralete_t1_4.png}

#	Пет години по-рано
	Каладин мразеше дъждовния сезон. Той бележеше края на старата година и началото на новата, цели четири седмици дъжд — несекващ водопад от лениви капки. Дъждът никога не беше гневен и страстен като буря. Бавен, постоянен. Като че беше кръвта на старата година, която със залитане прави последните си крачки към кладата. Началото и краят на другите сезони бяха непредсказуеми, ала дъждовният никога не пропущаше да дойде по едно и също време всяка година. За съжаление.
	Каладин лежеше на наклонения покрив на своя сом в Огнекамък. До него се мъдреше малко ведро катран, покрито с летвичка. Вече беше довършил изкърпването на покрива и ведрото беше почти празно. Дъждовният сезон беше отвратително време за такава работа, но тъкмо тогава и постоянното капене можеше да е най-досадно. Трябваше да оправят покрива след края на сезона, но така поне нямаше да се налага да търпят непрестанното капене върху масата за хранене през следващите седмици.
	Легна по гръб и се загледа в небето. Май трябваше да слезе и да се прибере, ала вече бе прогизнал. Така че остана. Гледаше, мислеше.
	През града минаваше поредната армия. Една от многото напоследък — войските често идваха през дъждовния сезон, попълваха припасите си и продължаваха нататък, към ново бойно поле. Рошоне наруши усамотението си и излезе да посрещне пълководеца — самия върховен маршал Амарам, явно негов далечен братовчед и началник на алетската отбрана в тази област. Беше един от най-прочутите воини все още останали в Алеткар; повечето бяха заминали за Пустите равнини.
	Ситните капчици замъгляваха погледа на Каладин. Мнозина харесваха тези седмици — нямаше бури, само една в средата на периода. За гражданите това беше скъпоценно време за почивка от полската работа и за отмора. Но Каладин жадуваше слънцето и вятъра. Всъщност, гневът и жизнеността на бурите му липсваха. Дните бяха мрачни и му беше трудно да свърши някаква полезна работа. Сякаш без бурите той оставаше без сили.
	Малко хора бяха срещали Рошоне след онзи злополучен лов за белогръби и смъртта на сина му. Скри се в къщата си и ставаше все по-затворен. Хората в Огнекамък стъпваха на пръсти, като че очакваха той всеки миг да избухне и да обърне гнева си срещу тях. Каладин не се тревожеше от това. Една буря — била тя от човек или от небето — беше нещо, на което можеш да отговориш. Но този задушаващ, бавен, постоянен, заспал живот… Беше много, много по-зле.
	— Каладин? — чу се гласът на Тиен. — Още ли си горе?
	— Аха — отвърна той, без да помръдне. Облаците бяха толкова _меки_ през дъждовния сезон. Има ли нещо по-безжизнено от това нещастно сиво?
	Тиен зави иззад ъгъла на къщата, където покривът се спускаше чак до земята. Държеше ръце в джобовете на дългия си дъждобран, а на главата му се мъдреше шапка с широка периферия. И шапката, и дъждобранът изглеждаха прекалено големи за него, но всички дрехи изглеждаха големи за Тиен. Дори когато му бяха по мярка.
	Братчето на Каладин се покатери на покрива и отиде при него, после легна и загледа небето. Някой друг можеше да опита да ободри Каладин и щеше да се провали. Ала Тиен някак знаеше точно какво да направи. Засега мълчеше.
	— Харесваш дъжда, нали? — попита Каладин накрая.
	— Аха — отвърна Тиен. Разбира се, той харесваше почти всичко. — Ама ми е трудно да зяпам така нагоре. Все примигвам.
	По някаква причина това накара Каладин да се усмихне.
	— Направих нещо за теб — рече Тиен. — Днес, в работилницата.
	Родителите им се притесняваха; дърводелецът Рал беше взел Тиен, макар всъщност да не му беше нужен още един чирак. Говореше се, че е недоволен от работата на момчето. Тиен лесно се разсейва, оплакваше се Рал.
	Каладин седна, докато момчето вадеше нещо от джоба си. Дървено конче, изкусно издялкано.
	— Не се притеснявай от влагата — рече Тиен и го подаде. — Вече съм го намазал.
	— Тиен — отвърна удивеният Каладин. — Това е _красиво_. — Подробностите бяха изумителни — очите, подковите, линиите в опашката. Изглеждаше съвсем като великолепните животни, които теглеха каретата на Рошоне. — Показа ли го на Рал?
	— Каза, че е добро — отговори Тиен и се усмихна под голямата шапка. — Но ми каза, че би трябвало вместо това да направя стол. Един вид, имах проблеми.
	— Но как… Искам да кажа, Тиен, той трябва да види, че е удивително!
	— А, за това не знам — каза Тиен, все още усмихнат. — Просто кон. Майстор Рал харесва неща, които могат да се ползват. Неща, на които да седиш, неща, в които да си прибираш дрехите. Но си мисля, че утре мога да направя един хубав стол, с който майсторът да се гордее.
	Каладин се взря в брат си — с невинно лице и приветлива природа. Беше запазил и двете, макар вече да беше юноша. _Как така можеш винаги да се усмихваш?_, помисли Каладин. _Навън е отвратително, майсторът се държи с тебе все едно си кремлинг, градоначалникът бавно задушава семейството ти. А ти се усмихваш. Как, Тиен?_
	_И защо ме караш и аз да искам да се усмихвам?_
	— Татко похарчи още една от сферите, Тиен — улови се, че казва Каладин. Всеки път, когато баща им бе принуден да прави това, като че ставаше малко по-блед и по-нисък. Напоследък сферите бяха тъмни, нямаха светлина. Не можеш да зареждаш сфери през дъждовния сезон. В крайна сметка всички потъмняваха.
	— Има още много — отговори Тиен.
	— Рошоне опитва да ни сломи. Малко по малко да ни задуши.
	— Не е толкова зле, колкото изглежда, Каладин — рече Тиен и се пресегна да го улови за ръката. — Нещата никога не са толкова зле, колкото изглеждат. Ще видиш.
	В ума на Каладин се появиха множество възражения, но усмивката на Тиен ги пропъди. Ето, в най-мрачното време от годината Каладин за миг усети, че е зърнал слънцето. Можеше да се закълне, че усеща как около тях става по-светло, дъждът се оттегля лекичко, небето се прояснява.
	Майка им се появи зад ъгъла на къщата. Вдигна поглед към тях, като че й беше забавно да открие и двамата седнали на покрива под дъжда. Стъпи на по-ниската част. Тук за камъка се беше закачила малка колония бобинки; дребните двучерупчести създания се срещаха в изобилие през дъждовния сезон. Сякаш изникваха от нищото, като своите братовчеди охлювчетата, които бяха пръснати навсякъде по камъните.
	— За какво си говорите вие двамата? — попита тя, качи се по-високо и приседна до тях. Хесина рядко постъпваше като другите майки от града. Това понякога притесняваше Каладин. Не трябваше ли да ги прати вкъщи или нещо подобно и да се заоплаква, че ще простинат? Не, тя просто седна при тях, облечена в кафяв кожен дъждобран.
	— Каладин се притеснява, че татко харчи от сферите — рече Тиен.
	— О, аз не бих се притеснявала от това — отговори тя. — Ще те пратим в Карбрант. След два месеца ще си достатъчно голям да отпътуваш.
	— Вие двамата би трябвало да дойдете с мен — каза Каладин. — И татко също.
	— И да напуснем града? — учуди се Тиен, все едно такава възможност никога не му беше минавала през ума. — Но тук ми харесва.
	Хесина се усмихна.
	— Какво? — попита Каладин.
	— Повечето младежи на твоя възраст опитват всичко по силите си да се _отърват_ от своите родители.
	— Не мога да тръгна и да ви оставя тук. Ние сме семейство.
	— Той се мъчи да ни задуши — каза Каладин и хвърли поглед на Тиен. От разговора с него се чувстваше много по-добре, но възраженията си оставаха. — Никой не плаща за лечение и знам, че вече никой няма да ти плаща за работа. Впрочем какво получава татко срещу сферите, които харчи? Зеленчуци на десетократно по-висока цена и мухлясало зърно на двойна цена?
	Хесина се усмихна.
	— Наблюдателен си.
	— Татко ме научи да забелязвам подробностите. Очите на лекаря.
	— Добре — отговори тя с блеснали очи — а твоите лекарски очи забелязаха ли кога похарчихме първата от сферите?
	— Естествено. В деня след ловната злополука. Татко трябваше да купи плат за нови превръзки.
	— А имахме ли _нужда_ от нови превръзки?
	— Хмм, не. Но знаеш какъв е татко. Дразни се, когато дори и малко свалим нивото.
	— И затова похарчи една от онези сфери. Които пазеше месеци наред и двамата с градоначалника си блъскаха главите заради тях.
	_Да не споменаваме, че първо стигна дотам да ги открадне_, помисли Каладин. _Но ти знаеш всичко за това._ Погледна Тиен, който отново се взираше в небето. Доколкото Каладин знаеше, брат му още не беше открил истината.
	— И така, баща ви се противопоставяше толкова дълго, само за да се пречупи накрая и да похарчи една сфера за превръзки, от които ние няма да имаме нужда в продължение на месеци.
	Тя целеше нещо. Защо баща му изведнъж реши да…
	— Той кара Рошоне да си мисли, че е победил — рече Каладин изненадано и отвърна на погледа й.
	Хесина хитро се усмихна.
	— Рошоне би намерил начин накрая да получи възмездие. Няма да му е лесно. Баща ви има високо положение като гражданин и има право на разследване. Той спаси живота на Рошоне, а много хора могат да свидетелстват, че раните на Рилир бяха жестоки. Но Рошоне би открил начин да отмъсти. Освен ако няма усещането, че ни е пречупил.
	Каладин се обърна към имението. Макар то да се криеше зад завесата на дъжда, той успя да различи палатките на армията, която лагеруваше в полето под господарската къща. Какво ли е да живееш като войник, често да се излагаш на бурите и дъждовете, на ветровете и вихрушките? Преди Каладин щеше да полюбопитства, ала сега животът на копиеносец вече не го привличаше. Умът му беше пълен с диаграми на мускули и списъци на симптоми и болести.
	— Ще продължим да харчим от сферите — каза Хесина. — По една на всеки няколко месеца. Отчасти за да преживяваме, макар че моето семейство предложи припаси. Но по-скоро, за да продължи Рошоне да мисли, че се огъваме. И тогава ще те отпратим. Неочаквано. Ти ще заминеш, а сферите ще са на сигурно място в ръцете на ардентите, за да се ползват като стипендия през годините, когато учиш.
	Каладин разбра и примигна. Не губеха. _Побеждаваха._
	— Помисли само, Каладин! — рече Тиен. — Ще живееш в един от най-великите градове в света! Ще бъде толкова вълнуващо. Ще бъдеш учен мъж, като татко. Ще имаш писари да ти четат от всяка книга, която си пожелаеш.
	Каладин отметна мократа коса от челото си. От Тиен това звучеше по-великолепно, отколкото той мислеше. Тиен, разбира се, можеше да изкара и някоя тинеста локва великолепна.
	— Вярно е — додаде майка му, все още загледана в небето. — Можеш да учиш математика, история, политика, тактика, природни науки…
	— Не са ли това неща, които се учат от жените? — попита свъсено Каладин.
	— Учат ги светлооките жени. Но има и мъже учени. Макар и не толкова много.
	— И всичко това, за да стана лекар.
	— Няма да ти се налага да ставаш лекар. Животът си е твой, синко. Ако поемеш по пътя на лечителя, ние ще се гордеем. Но недей да се водиш от чувството, че трябва да преживееш живота на баща си вместо него. — Тя сведе поглед към Каладин и примигна да отпъди дъждовната вода от очите си.
	— А какво друго бих могъл да правя? — попита смаяно Каладин.
	— Има много професии за мъже с остър ум и добро образование. Ако наистина искаш да изучиш всички изкуства, можеш да станеш ардент. Или може би бурегадател.
	Бурегадагел. Каладин машинално посегна към молитвата, пришита на левия му ръкав в очакване на деня, когато той щеше да я изгори, за да получи помощ.
	— Те се стремят да предсказват бъдещето.
	— Не е същото. Ще видиш. Има толкова много неща, които да изследваш, толкова много места, където умът ти да броди. Светът се променя. Последното писмо от моето семейство описва удивителни фабриали, като писалки, които могат да пишат на големи разстояния. Може би не е далеч времето, когато и мъжете ще се учат да четат.
	— Никога не бих желал да науча нещо такова — рече потресен Каладин и хвърли поглед към Тиен. Наистина ли _майка_ им говореше такива неща? Но тя винаги си беше такава. Свободна и в мислите, и в думите си.
	И все пак, да стане бурегадател… Те изучаваха бурите, предсказваха ги — да — но учеха за тях и за техните тайни. Изучаваха самите ветрове.
	— Не. Искам да бъда лекар. Като баща ми.
	Хесина се усмихна.
	— Ако това е твоят избор, то ние — както казах — ще се гордеем с теб. Но баща ви и аз просто искаме да знаеш, че _можеш_ да избираш.
	Седяха така някое време и оставиха дъждовната вода да ги намокри. Каладин продължаваше да проучва сивите облаци и да се чуди какво толкова интересно намира Тиен в тях. Най-сетне чу шляпане долу и край къщата се показа лицето на Лирин.
	— Какво, за… И _тримата_? Какво правите там горе?
	— Пируваме — отвърна небрежно Хесина.
	— С какво?
	— С необичайното, скъпи.
	— Знаеш ли, скъпа, можеш да си доста странна — въздъхна Лирин.
	— Нали точно това казах?
	— Печелиш. Е, идвайте. На площада има събрание.
	Хесина се навъси. Стана и слезе по покрива. Каладин погледна Тиен и двамата се изправиха. Каладин пъхна дървеното конче в джоба и внимателно заслиза, като внимаваше да не се подхлъзне по камъните, а обущата му джвакаха. Студена вода се стичаше по лицето му, когато слезе на земята.
	Последваха Лирин към площада. Бащата на Каладин изглеждаше разтревожен и вървеше с онази съкрушена прегърбена походка, на която беше навикнал напоследък. Може би това беше преструвка за заблуда на Рошоне, ала Каладин виждаше и нещо истинско в нея. На Лирин не му се нравеше да се откаже от сферите, макар и това да беше част от измамата. Доста приличаше на предаване.
	Пред тях, на градския площад се събираше тълпа. Всички носеха чадъри или пелерини.
	— Какво става, Лирин? — попита тревожно Хесина.
	— Рошоне ще излезе. Накара Вабер да повика всички. Общоградско събрание.
	— В _дъжда_? — попита Каладин. — Не можа ли да изчака Светлия ден?
	Лирин не отговори. Семейството крачеше мълчаливо, дори Тиен стана сериозен. Подминаха няколко дъждовни духчета, изправени в локвите. Те излъчваха бледосиня светлина. По форма приличаха на високи до глезена свещи без пламък. Появяваха се рядко извън дъждовния сезон. Хората казваха, че това са душите на дъждовните капки — светещи сини пръчици, които сякаш се топят, но не се смаляват, и имат по едно синьо око отгоре.
	Когато семейството на Каладин пристигна, повечето граждани се бяха събрали и клюкарстваха в дъжда. Тук бяха и Йост и Нагет, но и двамата не махнаха на Каладин; от години вече между тях нямаше дори и подобие на приятелство. Каладин потръпна. Родителите му наричаха този град свой дом и баща му отказваше да напусне, ала с всеки изминал ден той все по-малко го чувстваше така.
	_Скоро заминавам_, рече си Каладин. Нямаше търпение да си тръгне от Огнекамък и да остави зад гърба си тези дребнави хорица. Да отиде на място, където светлооките са красиви и почтени мъже и жени, достойни за дареното им от Всемогъщия високо положение.
	Каретата на Рошоне приближи. През прекараните в Огнекамък години беше загубила много от лустрото си — позлатата беше олющена, а дървото беше нащърбено от чакъла по пътищата. Докато каретата влизаше на площада, Вабер и момчетата му най-сетне успяха да разположат малка тента. Дъждът се беше усилил и капките удряха тъканта с кухо барабанене.
	При толкова много хора въздухът миришеше различно. Горе на покрива дъхаше на свежест и чистота. Сега беше тежък и влажен. Вратичката на каретата се отвори. Рошоне беше наддал на тегло и благородническите му одежди бяха прекроени, за да поберат шкембето. На коляното на десния му крак беше прикрепена дървена протеза, скрита от крачола. Сковано слезе от каретата и с мърморене се шмугна под тентата.
	Почти не приличаше на себе си с тази брада и влажната сплъстена коса. Очите му обаче си оставаха същите. Сега повече приличаха на мъниста заради затлъстелите бузи, но изучаваха тълпата все така ядно. Все едно го бяха ударили с камък, докато гледа на другата страна, и сега търси виновника.
	Дали и Ларал беше в каретата? Вътре се размърда още някой, но когато излезе, се оказа, че е жилав мъж с гладко обръснато лице и светли жълтеникави очи. Достолепният мъж носеше спретнато изгладена парадна зелена униформа. На хълбока му висеше сабя. Върховният маршал Амарам? Със сигурност беше внушителен с якото си тяло и ъгловато лице. Разликата между него и Рошоне беше поразителна.
	Най-сетне се появи и Ларал в светложълта рокля със старомодна кройка — с широки поли и твърд корсаж. Погледна към дъжда и изчака един слуга да дотърчи с чадър. Каладин усети как сърцето му се разтуптя. Не бяха разговаряли след онзи ден, когато тя го унижи в къщата на Рошоне. И все пак, беше _прекрасна_. С годините се разхубавяваше все повече. На някой изпъстрената с чуждоземни руси кичури тъмна коса можеше да се види отблъскваща, понеже говореше за смесена кръв, но за Каладин беше привлекателна.
	До него Лирин застина и тихичко изруга.
	— Какво има? — обади се Тиен и проточи врат да погледне.
	— Ларал — каза майка им. — Носи молитва на младоженка на ръкава.
	Каладин се сепна при вида на бялото парче плат със синия чифт глифи, пришито на роклята. Щеше да я изгори при официалното обявяване на годежа.
	Но… кой? Рилир беше мъртъв!
	— Чух такива слухове — рече бащата на Каладин. — Излиза, че Рошоне не е искал да се лиши от връзките, които Ларал предлага.
	— Той? — изуми се Каладин. _Самият_ Рошоне ли щеше да се жени за нея? И други хора от тълпата започнаха да говорят, когато забелязаха молитвата.
	— Светлооките непрекъснато се женят за много по-млади от тях — обясни майката на Каладин. — За тях браковете често са средство за осигуряване на лоялността на даден дом.
	— _Той?_ — повтори Каладин невярващо и пристъпи напред. — Трябва да спрем това. Трябва да…
	— Каладин — остро рече баща му.
	— Но…
	— Това е тяхна работа, не наша.
	Каладин се умълча. Усещаше как по-едрите капки падат по главата му, а по-дребните се превръщат в мъгла. Водата се стичаше по площада и правеше локви. До Каладин изскочи дъждовно духче; сякаш се появи от водата. Загледа се право нагоре без да мига.
	Рошоне се облегна на бастуна и кимна на иконома си, Натир. Натир бе придружен от съпругата си, строга на вид жена на име Алаксия. Той плесна с тънките си ръце да смълчи хората и скоро се чуваше само кроткият дъжд.
	— Сиятелният господар Амарам — подзе Рошоне и кимна към светлоокия мъж в униформа, — е върховен маршал на нашето княжество. Той командва отбраната на границите ни, докато кралят и Сиятелният господар Садеас отсъстват.
	Каладин кимна. Всеки знаеше Амарам. Той бе много по-важен от повечето военни, които минаваха през Огнекамък.
	Амарам излезе напред и заговори.
	— Хубав град имате — рече той на събраните тъмнооки. Гласът му беше силен и дълбок. — Благодаря ви за гостоприемството.
	Каладин се намуси и хвърли едно око на гражданите. И те като него бяха объркани от това заявление.
	— Обикновено — продължи Амарам, — оставям тази задача на някой от подчинените ми офицери. Но понеже гостувам на моя братовчед, реших да сляза лично в града. Задължението не е толкова тежко, та да го прехвърлям другиму.
	— Извинете ме, Сиятелни господарю — обади се Калинс, един от земеделците, — но какво е това задължение?
	— Как какво, набиране на войници, добри ми стопанино — отвърна Амарам и кимна на Алаксия, която излезе напред с лист върху подложка. — Кралят отведе по-голямата част от нашите войски в преследването на изпълнението на Договора за отмъщение. Моята армия е с непълна численост и е необходимо да набирам младежи от всеки град и село, през които минаваме. Когато е възможно, вземам доброволци.
	Гражданите не помръдваха. Момчетата си говореха за бягство от дома и постъпване в армията, но малцина биха го направили наистина. Задължението на Огнекамък беше да произвежда храна.
	— Сраженията, които аз водя, не са тъй славни като Войната за отмъщение, но отбраната на земите ни е наш свещен дълг. Службата продължава четири години и при приключването й ще получите военна премия, равна на една десета от всички ваши надници през прослуженото време. След това можете да се върнете или да останете в армията. Отличете се, получете повишение и това може да означава издигане с един нан за вас и за вашите деца. Има ли доброволци?
	— Аз ще дойда — рече Йост и излезе напред.
	— Аз също — добави Абри.
	— Йост! — каза майка му и го улови за ръката. — Посевите…
	— Твоите посеви са важни, тъмноока жено — прекъсна я Амарам, — но не могат да се мерят с отбраната на нашия народ. Кралят праща у дома богатства от плячката в Равнините. Спечелените от него скъпоценни камъни в спешен случай могат да се ползват за направата на храна за цял Алеткар. И двамата сте добре дошли. Има ли още доброволци?
	Излязоха още трима младежи от града и един по-възрастен мъж — Арл, чиято съпруга умря от петнистата треска. А дъщеричката му Каладин не успя да спаси след падането й.
	— Отлично — каза Амарам. — Има ли други?
	Гражданите мълчаха. Странно. Много от момчетата, които Каладин тъй често беше чувал да говорят за постъпване в армията, гледаха настрани. Каладин усети как сърцето му се разтуптява и кракът му заиграва, сякаш иска да го притегли напред.
	Не. Той щеше да стане лекар. Лирин го погледна и тъмнокафевите му очи загатнаха за дълбока загриженост. Но когато Каладин не помръдна, той се отпусна.
	— Добре — рече Амарам и кимна на Рошоне. — В крайна сметка Вашият списък ще ни бъде необходим.
	— Списък ли? — попита високо Лирин.
	Амарам го изгледа.
	— Нуждите на армията са големи, тъмнородни. Вземам първо доброволците, но армията _трябва_ да се допълни. Като градоначалник, моят братовчед има задължението и честта да реши кои мъже да прати.
	— Прочетете първите четири имена, Алаксия — рече Рошоне — и последното.
	Алаксия погледна списъка и зачете със сух глас.
	— Агил, син на Марф. Каул, син на Талеб.
	Каладин боязливо погледна баща си.
	— Не може да те вземе — каза Лирин. — Ние сме от втори нан и изпълняваме важна функция в града, аз като лекар, а ти като единствения ми чирак. По закон сме освободени от военна служба. Рошоне знае това.
	— Абрин, син на Арафик — продължи Алаксия. — Йорна, син на Лоац. — Тя се поколеба, сетне вдигна поглед. — Тиен, син на Лирин.
	Над площада се спусна тишина. Дори дъждът сякаш поспря за миг. После всички погледи се обърнаха към Тиен. Момчето беше потресено. Лирин имаше имунитет като градски лекар, Каладин имаше имунитет като негов син.
	Но не и Тиен. Той беше трети чирак на дърводелеца, не беше от жизнено значение, нямаше имунитет.
	Хесина го притисна силно.
	— Не!
	Лирин излезе пред тях, сякаш искаше да ги защити. Каладин стоеше вцепенен и гледаше Рошоне. Усмихнатият самодоволен Рошоне.
	_Ние му отнехме сина_, осъзна Каладин, взирайки се в малките му очи. _Това е неговото отмъщение._
	— Аз… — промълви Тиен. — В армията? — За пръв път той загуби своята увереност и оптимизма си. Очите му се отвориха широко и лицето му силно пребледня. Тиен припадаше при вида на кръв. Мразеше да се бие. Все още беше дребен и слаб, въпреки възрастта си.
	— Прекалено малък е — заяви Лирин. Съседите им се отдръпнаха встрани и оставиха семейството на Лирин само под дъжда.
	Амарам се намръщи.
	— В градовете момчета на по осем-девет години постъпват във войската.
	— Синовете на светлооките! — възрази Лирин. — Да се учат за офицери. Не ги пращат в бой!
	Амарам се намръщи още повече. Излезе под дъжда и отиде при семейството.
	— На колко години си, синко? — попита той Тиен.
	— На тринадесет — отговори Лирин.
	Амарам го изгледа.
	— Лекарят. Чувал съм за тебе. — Въздъхна и се обърна към Рошоне. — Нямам време да се намесвам във Вашата дребнава провинциална политика, братовчеде. Няма ли друго подходящо момче?
	— Изборът е мой! — настоя Рошоне. — Полага ми се по закон. Аз изпращам тези, от които градът може да се лиши. Е, това момче е _първото_, от което можем да се лишим.
	Лирин пристъпи напред. Очите му бяха изпълнени с гняв. Върховният маршал Амарам го улови за ръката.
	— Не прави нещо, за което ще съжаляваш, тъмнородни. Рошоне е действал съгласно закона.
	— Ти се криеше зад закона и ми се надсмиваше, лечителю — провикна се Рошоне. — Е, сега законът се обръща срещу _теб_. Задръж си сферите! Изразът на лицето ти в този миг си струва всяка една от тях!
	— Аз… — пак подхвана Тиен. Каладин никога не го беше виждал толкова ужасен.
	Чувстваше се безсилен. Погледите на тълпата бяха втренчени в Лирин, когото светлоокият генерал още държеше за ръката. Лекарят и Рошоне се гледаха.
	— Ще направя момчето бегач за година или две — обеща Амарам. — Няма да влиза в сражение. Това е най-доброто, което мога да сторя. В тези времена имаме нужда от всеки.
	Лирин се сви и сведе глава. Рошоне през смях побутна Ларал към каретата. Докато се качваше, тя не погледна Каладин. Рошоне я последва. Макар още да се смееше, изражението му стана студено. Безжизнено. Като мрачните облаци в небето. Беше отмъстил, но синът му все така беше мъртъв, а той самият си оставаше в Огнекамък.
	Амарам погледна тълпата.
	— Новобранците могат да си вземат по два ката дрехи и до три каменни мерки друго имущество. _Ще_ бъдат претеглени. Явете се във войската до два часа и търсете сержант Ав. — Обърна се и последва Рошоне.
	Тиен зяпаше подире му, блед като варосана стена. Каладин виждаше страха му от напускането на семейството. Неговият брат. Онзи, който винаги го караше да се усмихва, когато валеше. Каладин изпитваше физическа болка да го вижда толкова уплашен. Това не беше _правилно_. Тиен трябваше да се усмихва. Той бе такъв.
	Напипа дървеното конче в джоба си. Тиен винаги му носеше облекчение, когато го болеше. Изведнъж му дойде на ум какво може да направи в замяна. _Време е да престанеш да се криеш в стаята, когато някой друг държи светлината нависоко_, помисли Каладин. _Време е да бъдеш мъж._
	— Сиятелни господарю Амарам! — извика Каладин.
	Генералът поспря на стълбичката пред каретата, с единия крак вътре. Погледна през рамо.
	— Искам да заема мястото на Тиен — каза Каладин.
	— Не се позволява! — обади се от каретата Рошоне. — Законът казва, че аз мога да _избирам_.
	Амарам кимна мрачно.
	— Тогава можете ли да вземете _и_ мен — попита Каладин, — може ли да дойда като доброволец? — Така Тиен поне нямаше да е сам.
	— Каладин! — продума Хесина и го стисна за ръката.
	— Разрешено е. Няма да върна нито един войник, синко. Ако искаш да се присъединиш, ти си добре дошъл.
	— Каладин, не — каза Лирин. — Не отивайте и двамата. Не…
	Каладин погледна Тиен. Лицето на момчето беше мокро под широкополата шапка. Той поклати глава, но очите му бяха изпълнени с надежда.
	— Доброволец съм — обърна се Каладин към Амарам. — Ще дойда.
	— Значи разполагаш с два часа — отговори Амарам и влезе в каретата. — Същото количество багаж като другите.
	Вратичката се затвори, но не и преди Каладин да зърне лицето на още {e}по{/e}-доволния Рошоне. Като пръскаше вода, каретата затрополи по пътя. От крайчеца на покрива й се спускаше завеса от дъжд.
	— Защо? — попита го дрезгаво Лирин. — Защо ми причиняваш това? След всичките ни планове!
	Каладин се обърна към Тиен. Момчето го хвана за ръка.
	— Благодаря — прошепна Тиен. — Благодаря ти, Каладин. _Благодаря ти._
	— Загубих и двама ви! — сипкаво рече Лирин и си тръгна. — Гръм да го удари! Загубих и двама ви. — Плачеше. Майката на Каладин също плачеше. Тя отново прегърна Тиен.
	— Татко! — каза Каладин, удивен от това колко уверен се чувства.
	Лирин спря. Стоеше под дъжда, стъпил в една гъмжаща от духчета локва. Те се отдръпнаха леко от него, като някакви изправени плужеци.
	— След четири години ще го доведа у дома невредим — рече Каладин. — Кълна се в бурите и в самото десето име на Всемогъщия. Аз ще _го върна_.
	_Кълна се…_


>>	45
>>	Море на сенките
>>	{img:pytjat_na_kralete_t1_3.png}

E>
	„Йелиг-нар, наречен Омразният вятър, беше онзи, който можеше да говори като човек, макар гласът му често да бе придружаван от воплите на погълнатите от него!“
@	Несътворените очевидно са фолклорна измислица. Любопитното е, че повечето от тях не се приемат за индивиди, а за олицетворение на някаква разрушителна сила. Този цитат е от Траксил, стих 33, и се смята за първичен източник, но аз се съмнявам в неговата автентичност.
E$

	_Бяха странно приветлива група, тези диви парши_, прочете Шалан. Отново от разказа на крал Гавилар, записан година преди убийството му. _Вече бяха минали пет месеца от първата ни среща. Далинар продължава да ме притиска да се върнем в родината и настоява, че експедицията се е проточила твърде дълго._
	_Прашите обещават, че ще ме заведат на лов за звяр, който те наричат {s}уло мас вара{/s}, преведено от моите учени приблизително като „Чудовище от пропастите“. Ако описанията им са точни, тези създания имат огромни скъпоценни ядра, а от някоя глава на такъв звяр ще излезе наистина впечатляващ трофей. Паршите, освен това, говорят за своите страховити богове и ние смятаме, че може би това се отнася до няколко особено едри пропастни чудовища._
	_За наше изумление, при тези парши откриваме религия. Умножаващите се доказателства за развито общество при паршите — с цивилизация, култура и уникален език — са удивителни. Моите бурегадатели започнаха да наричат тези хора „Паршенди“. Очевидно тази група е много различна от нашите обикновени парши слуги и може дори да не е от същата раса, въпреки шарките по кожата. Може би са далечни братовчеди, толкова различни от обикновените парши, колкото алетският брадвохрът е различен от селайския._
	_Паршендите са виждали нашите слуги и са объркани от тях. „Къде им е музиката?“, често ме пита Кладе. Не знам какво има предвид. Но нашите слуги въобще не реагират на паршендите и не проявяват интерес към това да им подражават. Успокоително е._
	_Въпросът за музиката може би има нещо общо с тананикането и припяването, което е често при паршендите. Притежават вродена способност да музицират заедно. Кълна се, че веднъж оставих един паршенд да си припява и минах край друг, на такова разстояние, че не би могъл да го чуе, но вторият пееше съвсем същата песен — удивително близка до първата като темпо, тоналност и рими._
	_Предпочитаният им инструмент е барабанът. Барабаните им са грубо изработени, с отпечатъци от ръце отстрани. Те подхождат на простите им сгради от крем и камък. Строят ги в прилични на кратери скални образувания тук, в покрайнините на Пустите равнини. Питам Кладе дали не се тревожат за бурите, но той само се смее. „Защо да се тревожим? Ако вятърът ги събори, можем да ги построим наново, нали?“_
	От другата страна на нишата книгата на Ясна прошумоля, когато тя отгърна страницата. Шалан остави своя том настрани и прегледа книгите на писалището. Засега обучението й по философия беше привършило и тя се беше върнала към проучването на убийството на крал Гавилар.
	Измъкна едно малко томче от дъното на купчината — разказ, продиктуван от бурегадателя Матаин, един от учените, придружавали краля. Шалан разлисти книгата, търсейки един определен пасаж. Това беше описание на първата група паршендски ловци, на които се натъкнала експедицията.
	_Това се случи, след като се разположихме до една дълбока река в гъсто залесен район. Беше идеално място за траен лагер, тъй като гъстите лешникови дървета биха предоставили защита срещу бурните ветрове, а речното корито би премахнало опасността от наводнение. Негово величество мъдро възприе моя съвет и изпрати съгледвачи нагоре и надолу по течението._
	_Съгледваческият отряд на върховния принц Далинар първи срещна странните, неопитомени парши. Когато принцът се върна в лагера със своя разказ, аз — подобно на мнозина други — отказах да повярвам на твърденията му. Със сигурност Сиятелният господар Далинар просто се беше натъкнал на паршите, слуги в друга експедиция като нашата._
	_Когато посетиха лагера ни на другия ден, повече не можехме да отричаме съществуването им. Бяха десетима — със сигурност бяха парши, но по-едри от познатите ни. Кожата на някои беше с черно-червена шарка, а на други — с бяло-червена, която е по-разпространена в Алеткар. Носеха великолепни оръжия, в бляскавата стомана бяха гравирани сложни украси, ала дрехите им бяха прости, от нарбиново платно._
	_Не след дълго Негово величество беше очарован от тези странни парши и настоя да започна да изучавам техния език и общество. Ще призная, че първоначалното ми намерение беше да ги разоблича като някакви измамници. Колкото повече научавахме обаче, толкова по-ясно си давах сметка колко погрешна е била първоначалната ми преценка._
	Шалан умислено потупа страницата. После измъкна дебел том, озаглавен _Крал Гавилар Колин. Биография_, издадена от вдовицата на Гавилар, Навани, преди две години. Шалан потърси определено място в разказа.
	_Моят съпруг беше отличен крал — вдъхновяващ водач, нямаше равен в дуелите, гений в тактиката на бойното поле. Но нямаше и един учен пръст на лявата ръка. Никога не прояви интерес към проследяването на бурите, от разговорите за науки му доскучаваше и не обръщаше внимание на фабриалите, освен ако от тях нямаше видима полза в сражение. Съответстваше на класическия мъжки идеал._
	— Защо толкова се е интересувал от тях? — попита на глас Шалан.
	— Хммм? — обади се Ясна.
	— Крал Гавилар — уточни Шалан. — В биографията майка Ви настоява, че той не е бил учен.
	— Вярно.
	— Но се _е_ интересувал от паршендите. Дори преди да е имал възможността да разбере за техните Вълшебни мечове. Според разказа на Матаин, той е искал да знае за техния език, общество и музика. Дали това не е просто разкрасяване на разказа, целящо да покаже на бъдещите читатели Гавилар като по-учен?
	— Не — отговори Ясна и сведе книгата си. — Колкото повече стоеше в Ничиите хълмове, толкова повече беше привлечен от паршендите.
	— Значи има несъответствие. Защо човек без интерес към проучванията изведнъж е толкова обсебен от тях?
	— Да. Това учудваше и мен. Но хората понякога се променят. Когато се връщаше, неговият интерес ме насърчаваше; прекарахме много вечери в разговори за неговите открития. Това бяха едни от редките случаи, когато съм се чувствала свързана с баща ми.
	Шалан прехапа устни.
	— Ясна — рече тя накрая, — защо ми дадохте да проучвам това събитие? Вие сте го _преживели_; вече знаете всичко, което аз „откривам“.
	— Намирам, че един свеж поглед може да е от полза — Ясна я погледна над книгата. — Намерението ми не е Вие да откривате определени отговори. Надявам се да забележите подробности, които аз съм пропуснала. Вие започвате да виждате как личността на баща ми се е променяла през тези месеци, а това значи, че ровите надълбоко. Вярвате или не, малцина забелязаха несъответствието, което Вие изтъкнахте току-що. Макар че много хора осъзнаха по-късните промени у него, след като се върна у дома в Колинар.
	— Дори и така се чувствам малко странно да проучвам това събитие. Може би все още ми влияе разбирането на моите учители, че само класиците са подходящо поле за изучаване от млади дами.
	— Класиците имат своето място и понякога ще Ви препращам към тях, както направих и с изучаването на морала. Но намерението ми е това да са допълнения към текущите Ви изследвания. _Те_ трябва да са в основата, а не разни отдавна загубени исторически главоблъсканици.
	Шалан кимна.
	— Обаче, Ясна, не сте ли Вие самата _историк_? Не са ли тези отдавна загубени исторически главоблъсканици сърцевината на Вашата работа?
	— Аз съм вериститалианка — отвърна Ясна. — Ние търсим отговори в миналото, възстановяваме онова, което действително се е случило. За много хора писането на история няма общо с истината, а цели да покаже най-ласкателна картина на тях самите и на техните подбуди. С моите посестрими подбираме проблеми, които според нас са неразбрани или зле изтълкувани. Проучвайки ги, ние се надяваме да разберем по-добре настоящето.
	_Защо тогава прекарвате толкова време в изучаване на народни приказки и търсене на зли духове?_ Не, Ясна търсеше нещо истинско. Нещо толкова важно, че я беше откъснало от Пустите равнини и войната за възмездяване на убийството на нейния баща. Имаше намерение да прави нещо с тези народни приказки и работата на Шалан по някакъв начин беше свързана с тях.
	Това вълнуваше Шалан. Искаше да прави такива неща още от дете, когато се ровеше в малкото книги на баща си, ядосана, че той е прогонил поредния учител. Тук, с Ясна, Шалан беше част от нещо. А доколкото познаваше принцесата, това беше нещо _голямо_.
	_Ала корабът на Тозбек пристига утре сутрин_, каза си Шалан. _Ще замина._
	_Трябва да започна да се оплаквам. Трябва да убедя Ясна, че всичко това се е оказало много по-трудно, отколкото съм очаквала, така че да не остане изненадана от отпътуването ми. Трябва да плача, да се пречупя, да се предам. Трябва да…_
	— Какво е Уритиру? — откри, че пита тя.
	За нейна изненада Ясна отговори незабавно.
	— За Уритиру казват, че е бил център на Сребърните кралства, град с десет трона, по един за всеки крал. Той бил най-великолепният, най-изумителният, най-важният град в целия свят.
	— Наистина ли? Защо не съм го чувала по-рано?
	— Защото е бил изоставен още преди Загубените Сияйни да се обърнат срещу човешкия род. Повечето учени го смятат просто за мит. Ардентите отказват да говорят за Уритиру заради връзката му със Сияйните и оттук — с първия голям провал на воринизма. Много от известното ни за града е от фрагменти от изгубени съчинения, цитирани от класическите учени. А доста от класическите произведения на свой ред са запазени само частично. Всъщност, единственият пълен текст от ранните години е _Пътят на кралете_, и то само благодарение на усилията на Ванриал.
	Шалан бавно кимна.
	— Ако някъде се крият руините на великолепен древен град, то Натанатан — неизследван, обрасъл с гори, див — би бил естественото място, където да се намерят.
	— Уритиру _не_ е в Натанатан — отговори с усмивка Ясна. — Но предположението е добро, Шалан. Връщайте се към Вашата работа.
	— Оръжията — каза Шалан.
	Ясна вдигна вежда.
	— Паршендите. Носели са прекрасни оръжия от отлична гравирана стомана. А същевременно са ползвали кожени тъпани с груби шарки отстрани и са живели в колиби от камък и крем. Не намирате ли, че няма съответствие?
	— Да, определено бих нарекла това странно.
	— Тогава…
	— Уверявам Ви, Шалан, градът не е там.
	— Но Вие _се_ интересувате от Пустите равнини. Разговаряхте за тях със Сиятелния господар Далинар по далекосъобщителя.
	— Така е.
	— Какво са представлявали Пустоносните? — Сега, когато Ясна наистина отговаряше, може би щеше да каже. — Какво са били те _наистина_?
	Ясна я проучи с любопитство.
	— Никой не знае със сигурност. Повечето учени смятат и тях, като Уритиру, просто за мит. Докато богословите ги възприемат като двойници на Всемогъщия — чудовища, които живеят в сърцата на хората, както Всемогъщият някога е живял там.
	— Но…
	— Върнете се към проучванията си, дете — рече Ясна и вдигна книгата си. — Може би ще поговорим за тях някой друг път.
	Прозвуча някак окончателно. Шалан прехапа устни, за да не каже нещо грубо, само за да накара Ясна пак да говори. _Тя не ми вярва_, помисли Шалан. Може би с добро основание. _Тръгваш си_, повтори си тя. _Утре. Отплаваш далеч от това._
	Но това означаваше, че й остава само един ден. Един ден във величествения Паланеум. Един ден с всички тези книги, могъщество и познание.
	— Трябва ми екземпляр от биографията на Вашия баща от Тифандор — каза Шалан, проверявайки книгите. — Непрестанно срещам препратки към нея.
	— Намира се на някое от долните нива — разсеяно отговори Ясна. — Може би ще успея да изровя индекса.
	— Няма нужда — рече Шалан и се изправи. — Ще го проверя. Трябва да се поупражнявам.
	— Както искате.
	Шалан се усмихна. Тя знаеше точно къде се намира книгата, но мнимото търсене щеше да й даде време далеч от Ясна. А през това време щеше да види какво може да открие сама за Пустоносните.

	* * *

	Два часа по-късно Шалан седеше край претрупана маса в дъното на стая на едно от долните нива на Паланеума. Фенерът й със сфери хвърляше светлина върху камара набързо събрани томове. Не се оказаха особено полезни.
	Като че всеки знаеше по нещо за Пустоносните. Хората в селските райони говореха за тях като за тайнствени създания, които излизат нощем, крадат от хората без късмет и наказват глупавите. Тези Пустоносни изглеждаха по-скоро пакостливи, отколкото зли. Но я имаше и старата история за Пустоносния, който приемал образа на своенравен пътник и след като бил приет от някой си любезен производител на талев, изклал цялото семейство, изпил кръвта им и написал с черен въглен по стените разни безсмислени символи.
	Повечето граждани обаче възприемали Пустоносните като зли духове, които бродят в нощта, нахлуват в сърцата на хората и ги карат да вършат ужасни неща. Когато някой добър човек се ядосал, то това било работа на Пустоносен.
	Учените се присмивали на всички тези идеи. Същинските исторически свидетелства — тези, които тя успя да намери бързо — бяха противоречиви. Бяха ли Пустоносните обитатели на Преизподнята? Ако е така, празна ли е Преизподнята сега, когато Пустоносните са превзели Селенията на покоя и са прогонили човеците на Рошар?
	_Трябваше да знам, че ще ми е трудно да намеря нещо солидно_, рече си Шалан и се облегна в стола. _Ясна проучва това от месеци, може би от години. Какво очаквах да открия за няколко часа?_
	Всъщност това проучване помогна само за увеличаване на объркването й. Какви блуждаещи ветрове бяха довели Ясна до това изследване? Беше безсмислено. Да изучаваш Пустоносните беше като да се мъчиш да определиш дали духчетата на смъртта съществуват или не. Какъв смисъл?
	Поклати глава и струпа книгите си. Ардентите щяха да ги върнат по местата им вместо нея. Трябваше да вземе тифандоровата биография и да се върне на балкончето. Изправи се и тръгна към изхода с фенера в свободната ръка. Не беше довела парш, понеже смяташе да върне горе само една книга. Когато стигна до изхода, забеляза, че още една светлина се приближава на балкончето. Току преди да излезе, на прага стъпи някой с високо вдигнат гранатов фенер.
	— Кабсал? — попита Шалан, изненадана да види младежкото му лице, обагрено във виолетово от светлината.
	— Шалан? — отвърна той и погледна индекса над входа. — Какво правите тук? Ясна каза, че търсите Тифандор.
	— Аз… се обърках.
	Той попривдигна вежда.
	— Слаба лъжа?
	— Ужасно слаба — рече той. — Намирате се на два етажа и около хиляда номера от индекса разстояние от Тифандор. Като не Ви открих долу, накарах носачите да ме качат, където са оставили Вас и те ме доведоха тук.
	— Учението при Ясна може да е изтощително — заяви Шалан. — Затова понякога намирам тихо ъгълче да си почина и да си събера ума. Само през това време оставам сама.
	Кабсал кимна умислено.
	— По-добре ли беше?
	— Не твърде. Взехте си почивка, но за _два часа_? Освен това помня, че ми казахте, че учението при Ясна не е чак толкова ужасно.
	— Тя би ми повярвала. Смята, че е много по-взискателна, отколкото всъщност е. Или… Е, тя _е_ взискателна. Аз обаче го приемам по-добре, отколкото тя мисли.
	— Много добре. Но тогава какво правехте тук долу?
	Тя прехапа устни и с това го накара да се разсмее.
	— Какво? — попита Шалан и се изчерви.
	— Изглеждате толкова _невинна_, когато правите това!
	— Аз _съм_ невинна.
	— Нима току-що не ме излъгахте два пъти?
	— Невинна като противоположност на умела. В противен случай лъжите ми щяха да са много по-убедителни. Елате. Вървете с мен, докато взема Тифандор. Ако побързаме, няма да ми се налага да лъжа Ясна.
	— Съвсем справедливо — каза Кабсал и тръгна с нея из Паланеума. Кухата обърната пирамида се издигаше към тавана високо горе; четирите стени се отваряха навън под наклон. Най-горните нива бяха по-светли и по-лесно се различаваха. По первазите подскачаха дребни светлинки в ръцете на ардентите и учените.
	— Петдесет и седем нива — каза Шалан. — Дори не мога да си представя колко сте работили за създаването на всичко това.
	— Не сме го създали ние — отговори Кабсал. — Било си е тук. Поне главната шахта. Карбрантците са направили помещенията за книгите.
	— Това образувание е _естествено_?
	— Толкова естествено, колкото и градове като Колинар. Или забравихте моята демонстрация?
	— Не. Защо обаче не използвахте това място като един от Вашите примери?
	— Още не сме открили подходящия пясъчен модел. Но сме сигурни, че самият Всемогъщ е направил това място, както е направил градовете.
	— Ами Певците на зората?
	— Какво за тях?
	— Способни ли са били да сътворят това?
	Кабсал се усмихна, когато стигнаха при платформата.
	— Те не са вършили такива неща. Били са лечители, благи духове, пратени от Всемогъщия да се грижат за човеците, когато сме били прогонени от Селенията на покоя.
	— Нещо като противоположност на Пустоносните.
	— Предполагам, че можете да кажете и това.
	— Свалете ни с две нива — каза Шалан на паршите. Те започнаха да спускат платформата. Лебедките скърцаха и дървото се клатеше под краката й.
	— Ако възнамерявате да ме разсеете с този разговор, няма да успеете — отбеляза Кабсал, скръсти ръце и се облегна на парапета. — Седях горе под неодобрителния поглед на наставницата Ви повече от час и, позволете да кажа, преживяването _не_ беше от приятните. Според мен тя знае, че не съм се отказал от намерението да опитам да я убедя във вярата.
	— Разбира се. Това е Ясна. Тя знае практически всичко.
	— С изключение на онова, което е дошла да проучва тук.
	— Пустоносните — отговори Шалан. — Това проучва.
	Кабсал се намръщи. След малко платформата спря на правилния етаж.
	— Пустоносните ли? — рече той любопитно. Шалан очакваше той да се отнесе с презрение или насмешка. _Не_, каза си тя. _Кабсал е ардент. Той вярва в тях._
	— Какво са били Пустоносните? — попита Шалан, докато излизаха. Недалеч под тях беше дъното на огромната пещера. Най-ниската точка беше отбелязана с едър зареден диамант.
	— Не обичаме да говорим за тях.
	— Защо не? Вие сте ардент. Това е част от Вашата религия.
	— Не особено харесвана част. Хората предпочитат да слушат за Десетте божествени свойства или за Десетте човешки слабости. Ние им угаждаме, понеже също предпочитаме тях пред далечното минало.
	— Заради… — подтикна го Шалан.
	— Заради — въздъхна Кабсал — нашия провал. Шалан, светилищата в сърцевината си все още представляват класическия воринизъм. Това означава, че Йерокрацията и падението на Загубените Сияйни са _наш_ срам. — Той вдигна тъмносиния фенер. Шалан крачеше до него, обзета от любопитство, и просто го остави да говори.
	— Ние вярваме, че Пустоносните са били _истински_, Шалан. Бич и мор. Сто пъти са нападали човешкия род. Първо са ни прогонили от Селенията на покоя, после са опитали да ни съсипят тук, на Рошар. Те не са били само духчета, които се крият под камъните и излизат да крадат прането на хората. Притежавали са огромна разрушителна сила. Рожби на Преизподнята, създания от чиста омраза.
	— От кого са създадени? — попита Шалан.
	— Какво?
	— Кой ги е направил? Искам да кажа, не е вероятно _Всемогъщият_ да е „създал нещо от чиста омраза“. Следователно, кой ги е направил?
	— Всяко нещо има своята противоположност, Шалан. Всемогъщият е сила на доброто. За да уравновеси неговата добрина, светът е имал нужда от Пустоносните като противоположност на Всемогъщия.
	— Значи, колкото повече добро е правел Всемогъщият, толкова повече зло е сътворявал като страничен продукт? Какъв е смисълът да прави добро, след като така прави и още зло?
	— Виждам, че Ясна е продължила с обучението по философия.
	— Това не е философия — отговори Шалан. — Това е проста логика.
	Кабсал въздъхна.
	— Не мисля, че искате да навлизаме в дълбокото богословие. Достатъчно е да кажем, че чистата доброта на Всемогъщия е създала Пустоносните, ала _хората_ могат да изберат доброто, без да сътворяват зло, защото, бидейки смъртни, те имат дуалистична природа. Така че единственият начин доброто в света да се умножи е хората да го сътворяват. Така доброто може да надделее над злото.
	— Добре. Но не приемам обяснението за Пустоносните.
	— Мислех, че сте вярваща.
	— Вярваща _съм_. Но това, че тача Всемогъщия, не означава, че ще приема всяко обяснение, Кабсал. Нека е религия, но все пак да има смисъл.
	— Не ми ли казахте веднъж, че не разбирате сама себе си?
	— Е, да.
	— И въпреки това очаквате да сте в състояние да разберете точно делата на _Всемогъщия_?
	Шалан стисна устни.
	— Добре, хубаво. Обаче все още искам да знам повече за Пустоносните.
	Кабсал вдигна рамене, а Шалан го въведе в архивното помещение, пълно с книги.
	— Казах Ви основното, Шалан. Пустоносните били въплъщение на злото. Отблъснали сме ги деветдесет и девет пъти, водени от Вестителите и техните избрани рицари, десетте ордена, които наричаме Сияйните рицари. Най-сетне настъпило Ахариетиам, Последното опустошение. Пустоносните били изтласкани обратно в Селенията на покоя. Вестителите ги последвали, за да ги прогонят и от небесата и така завършили Епохите на Вестителите. Човешкият род навлязъл в Ерата на самотата. Съвременната ера.
	— Но защо всичко от по-ранно време е толкова разпокъсано?
	— Това е било преди хиляди и хиляди години, Шалан. Преди историята, дори преди хората да са знаели как се обработва стомана. Трябвало е да ни дадат Вълшебни мечове, иначе сме щели да се бием с Пустоносните с тояги.
	— И все пак сме имали Сребърните кралства и Сияйните рицари.
	— Създадени и водени от Вестителите.
	Шалан се свъси и започна да брои редиците с етажерки. Спря на нужното място, подаде фенера на Кабсал, тръгна по пътечката и измъкна биографията от рафта. Кабсал я последва с двата фенера.
	— Тук има нещо повече — каза Шалан. — Инак Ясна нямаше да рови толкова упорито.
	— Мога да Ви кажа защо го прави — отговори Кабсал.
	Шалан го изгледа.
	— Нима не виждате? Тя опитва да докаже, че Пустоносните не са били истински. Иска да демонстрира, че всичко това е измислица на Сияйните. — Кабсал пристъпи напред и се извърна с лице към Шалан. Изглеждаше блед в светлината на фенерите, която отскачаше от двата реда книги. — Ясна иска да докаже веднъж завинаги, че светилищата и воринизмът са една голяма измама. _Ето_ защо е всичко.
	— Може би — отговори замислено Шалан. Като че ли прилягаше. Каква по-добра цел за една отявлена еретичка? Да подкопае глупавите вярвания и да разобличи религията? Това обясняваше защо Ясна изучава нещо толкова привидно незначително като Пустоносните. Ако намери подходящите свидетелства в историческите източници, тя може чудесно да докаже правотата си.
	— Не бяхме ли измъчвани достатъчно? — рече Кабсал с гневен поглед. — Ардентите не са заплаха за нея. Днес ние не сме заплаха за никого. Нямаме право да притежаваме собственост… Проклятие, ние _самите_ сме собственост. Изпълняваме прищевките на градоначалници и пълководци и се боим да им кажем истината за техните грехове, понеже се боим от наказание. Ние сме като белогръби без бивни и без щипци и от нас се очаква да седим в краката на господарите си и да ги възхваляваме. Но това е истина. _Всичко_ е истинско, а те не ни обръщат внимание и…
	Кабсал внезапно млъкна и погледна към Шалан. Устните му бяха стиснати, брадичката — вирната. Тя никога не беше виждала толкова страст, толкова _гняв_ у приятния ардент. Не би помислила, че е способен на това.
	— Извинете ме — рече той и тръгна да излиза.
	— Всичко е наред — отговори Шалан и забърза подире му, внезапно потисната. Очакваше да намери нещо по-величаво, по-тайнствено зад скритите проучвания на Ясна. Наистина ли всичко целеше да докаже, че воринизмът лъже?
	Умълчани излязоха на балкончето. И тук тя разбра, че трябва да му каже.
	— Кабсал, заминавам.
	Той се изненада.
	— Получих вест от семейството ми. Не мога да говоря за това, но не мога да остана повече.
	— Нещо във връзка с баща Ви?
	— Защо? Чували ли сте нещо?
	— Само, че напоследък е доста затворен. Повече от обичайното.
	Тя потисна едно потреперване. Новините бяха стигнали толкова далеч?
	— Съжалявам, че тръгвам толкова внезапно.
	— Ще се върнете ли?
	— Не знам.
	Той се взря в очите й, сякаш търсеше нещо.
	— Знаете ли кога заминавате? — попита Кабсал с внезапно охладнял глас.
	— Утре сутрин.
	— Добре тогава. Поне ще ми окажете ли честта да ме нарисувате? Никога не сте ме рисували, за разлика от много други от ардентите.
	Шалан се сепна — така беше. Въпреки времето, което прекарваха заедно, никога не беше скицирала Кабсал. Вдигна свободната ръка пред устата си.
	— Съжалявам!
	Той като че се слиса.
	— Не исках да Ви огорчавам, Шалан. Наистина, не е толкова важно…
	— _Напротив_, важно е — отговори тя, грабна го за ръка и го повлече по коридора. — Оставих си нещата за рисуване горе. Елате. — Забързаха към платформата и Шалан нареди на паршите да вдигат. Когато платформата тръгна нагоре, Кабсал погледна ръката й в своята. Тя бързо я дръпна.
	— Вие сте много объркваща жена — сухо рече Кабсал.
	— Предупредих Ви — тя притисна намерената книга до гърдите си. — Със сигурност ми казахте, че сте ме разгадали.
	— Отхвърлям това твърдение — Кабсал я погледна. — Наистина ли заминавате?
	Тя кимна.
	— Съжалявам. Кабсал… аз не съм тази, за която ме смятате.
	— Смятам, че сте една красива, интелигентна жена.
	— Е, това за жената е вярно.
	— Баща Ви е болен, нали?
	Тя не отговори.
	— Мога да разбера защо искате да се върнете и да бъдете заедно с него. Но Вие вероятно няма да се откажете напълно от учението. Ще се върнете при Ясна.
	— А тя няма да стои вечно в Карбрант. Местеше се почти непрестанно през последните две години.
	Кабсал се загледа напред, докато се изкачваха. След малко трябваше да се преместят на друга платформа за следващите нива.
	— Не трябваше да прекарвам толкова време с Вас — рече той накрая. — Старшите арденти мислят, че съм прекалено разсеян. Никога не им се нрави някой от нас да започне да поглежда вън от ардентията.
	— Правото Ви да ухажвате някого е защитено.
	— Ние сме собственост. Правата на даден човек могат да са защитавани и в същото време той да не бъде насърчаван да ги упражнява. Отклонявах се от работа, не се подчинявах на висшестоящите… Докато ухажвах Вас, ухажвах и бедите.
	— Не съм Ви молила за това.
	— Но и не ме разубедихте.
	Тя нямаше какво да отговори на това. Само усети как у нея се надига тревога. Лека паника, желание да побегне и да се скрие. В годините, когато живееше в почти пълно усамотение в бащиното си имение, тя не беше и мечтала за подобна връзка. _Това ли е?_, помисли тя, обзета от нарастваща паника. _Връзка?_ При идването й в Карбрант, нейните намерения бяха толкова праволинейни. Как стигна до това, че рискува да разбие сърцето на един мъж?
	И за свой срам, тя призна пред себе си, че учението ще й липсва повече от Кабсал. Щом се чувства така, означава ли това, че е ужасна личност? Наистина беше _привързана_ към него. Беше приятен. Интересен.
	Кабсал я гледаше и в очите му се четеше копнеж. Като че ли… Отче на Бурята, той като че ли наистина беше влюбен в нея. Не трябваше ли и тя да се влюби в него? Не мислеше, че е така. Просто беше объркана.
	Когато стигнаха края на платформите за вдигане в Паланеума, Шалан направо изтича в Булото. Кабсал я последва. Но, за да стигнат до нишата на Ясна, трябваше да ползват и от тукашните платформи и тя скоро отново се озова затворена с него.
	— Бих могъл да дойда — тихо каза Кабсал. — Да се върна с Вас в Я Кевед.
	Шалан се паникьоса още повече. Тя едва го познаваше. Да, често си бъбреха, но не и за важни неща. Ако напуснеше ардентията, щяха да го понижат до десети дан — това беше почти до нивото на тъмнооките. Нямаше да има пари или дом и положението му щеше да е почти толкова лошо, колкото на нейното семейство.
	Семейството. Какво ли щяха да кажат братята й, ако се върнеше с един непознат? Още един човек, който да стане част от техните проблеми и да се запознае с техните тайни?
	— От израза на лицето Ви разбирам, че такъв вариант няма — каза Кабсал. — Излиза, че погрешно съм изтълкувал някои много важни знаци.
	— Не, не е това — бързо отговори Шалан. — Просто… О, Кабсал. Как очаквате да намерите смисъл в моите действия, след като дори _аз_ самата не мога? — тя докосна ръката му и го обърна към себе си. — Не бях честна с Вас. И с Ясна. И със себе си, което е най-вбесяващо. Съжалявам.
	Той вдигна рамене и видимо се помъчи да изглежда безгрижен.
	— Поне ще получа скица. Нали?
	Тя кимна. Платформата най-сетне се разтърси и спря. Шалан влезе в тъмното преддверие, а Кабсал я последва с фенерите. Ясна я изгледа неодобрително, когато влезе в нишата, но не я попита защо се е забавила толкова. Шалан усети, че се изчервява, докато събираше принадлежностите за рисуване. Кабсал застана колебливо на прага. Беше оставил кошница с хляб и сладко на писалището. Тя още беше покрита с кърпа; Ясна не я беше докосвала, макар че Кабсал винаги й предлагаше да си вземе от донесеното като покана за примирие. Не от сладкото, понеже Ясна мразеше сладко.
	— Къде трябва да седна? — попита Кабсал.
	— Просто стойте там — отговори Шалан, седна, опря скицника на краката си и го хвана със скритата ръка. Погледна Кабсал, който се беше подпрял с една ръка на рамката на вратата. Обръсната глава, светло сива надиплена роба, къси ръкави, препасан с бял пояс. Очите объркани. Тя примигна, взе Спомен и после почна да рисува.
	Това беше едно от най-особените преживявания. Не каза на Кабсал, че може да се движи и той остана така. Не говореше. Може би мислеше, че така ще развали рисунката. Шалан откри, че ръката й трепери, но за щастие поне можа да удържи сълзите си.
	_Сълзи_, рече си тя, докато нанасяше последните щрихи на стената около Кабсал. _Защо да плача? Все пак не аз бях отхвърлена току-що. Не може ли чувствата ми поне веднъж да имат някакъв смисъл?_
	— Заповядайте — каза тя, откъсна страницата и я вдигна. — Ще се замаже, ако не я напръскате с лак.
	Кабсал колебливо приближи и почтително взе рисунката.
	— Чудесна е — прошепна той. Вдигна поглед, после отърча до своя фенер, отвори го и извади отвътре гранатовия броам. — Ето — подаде го той. — Заплащане.
	— Не мога да приема! Първо на първо, парите не са Ваши. — Кабсал беше ардент и затова всичко, което носеше, принадлежеше на краля.
	— Моля Ви, искам да Ви дам нещо.
	— Картината е подарък. Ако ми платите за нея, значи нищо не съм Ви подарила.
	— Тогава ще поръчам друга — отговори Кабсал и притисна светещата сфера в пръстите й. — Ще взема първата безплатно, но ми направете още една, моля. Нарисувайте нас двамата заедно.
	Шалан поспря за миг. Рядко рисуваше себе си. Странно беше.
	— Добре — рече тя, после крадешком пъхна сферата в тайната кесия до Превръщателя. Малко неудобно беше да носи нещо толкова тежко там, но беше попривикнала към масата и тежестта.
	— Ясна, имате ли огледало? — попита тя.
	Принцесата въздъхна шумно, явно подразнена, че я разсейват. Порови из нещата си и извади огледало. Кабсал го взе.
	— Дръжте го до главата си — каза Шалан, — за да мога да се виждам. Той се върна на мястото си и вдигна огледалото с объркано изражение.
	— Наклонете го малко. Добре. Така е добре. — Тя примигна и замрази в ума си своя образ до неговия. — Седнете. Огледалото вече не Ви трябва. Нужно ми беше само за съпоставяне — по някаква причина ми помага да изобразя собствените си черти в сцената, която искам да скицирам. Ще се нарисувам седнала до Вас.
	Кабсал приседна на пода, а Шалан започна да работи. Използваше рисуването, за да се разсее от противоречивите чувства. Вина, че не изпитва към Кабсал онова, което той изпитва към нея, и същевременно тъга, защото няма да го вижда повече. А над всичко стоеше тревогата за Превръщателя.
	Да нарисува себе си до него беше трудно. Работеше яростно, смесваше истинския образ на седналия Кабсал с въображаемия свой образ — седнала до него, с подвити настрани крака, облечена в роклята с бродерията на цветя. Лицето в огледалото й послужи за отправна точка. Нарисува главата си около него. Лицето беше прекалено тясно, та да е красиво, косите бяха твърде светли, страните й бяха обсипани с лунички.
	_Превръщателят_, помисли тя. _Да остана тук, в Карбрант, с него е опасно. Но да замина също е опасно. Нямали и трета възможност? Ами ако го изпратя?_
	Тя замря. Въгленът се рееше над скицата. Смееше ли да изпрати фабриала — опакован и тайно доставен на Тозбек — в Я Кевед? Така нямаше да й се налага да се притеснява от обвинения в случай на претърсване на стаята или на нея лично, макар че би искала да унищожи всички рисунки на Ясна с Превръщателя. Освен това не би рискувала да предизвика подозрения с изчезването си, когато Ясна откриеше, че фабриалът й не работи.
	Продължи да рисува, като все повече се оттегляше в мислите си и оставяше пръстите да работят. Ако пратеше Превръщателя, можеше да остане в Карбрант. Златна, изкушаваща възможност, която обаче още повече объркваше чувствата й. Толкова отдавна се подготвяше да замине. Какво щеше да прави с Кабсал? А с Ясна? Можеше ли наистина да остане тук и да приема безвъзмездното обучение при Ясна след онова, което направи?
	_Да_, помисли Шалан. _Да, бих могла._
	Яркостта на това чувство я изненада. Би живяла с вината си ден след ден, ако това означава да продължи да учи. Ужасно себично. Срамуваше се от това. Но можеше да продължи така поне още малко. Накрая, естествено, трябваше да се върне. Не би могла да остави братята си сами да посрещат опасностите. Те имаха нужда от нея.
	Себичност, последвана от смелост. Второто я изненада почти колкото и първото. Нито себичността, нито смелостта бяха качества, които тя свързваше често със себе си. Но все повече си даваше сметка, че всъщност не е _знаела_ коя е. Не и докато не напусна Я Кевед и всичко познато, всичко, което се очакваше тя да представлява.
	Скицираше все по-усилено. Завърши фигурите и премина на фона. Бързи, дръзки линии за пода и свода зад фигурите. Драснато тъмно петно за ъгъла на писалището, който хвърляше сянка. Чисти тънки линии за оставения на пода фенер. Едри, прилични на вятър щрихи за краката и робата на създанието, което стоеше зад…
	Шалан застина, пръстите й несъзнателно продължиха линията извън фигурата, която тя беше нарисувала точно зад Кабсал. Всъщност тя не беше там — фигурата с остър ъгловат символ, увиснал над яката вместо глава.
	Шалан се изправи, бутна стола си, стисна скицника и въглена в свободната ръка.
	— Шалан? — обади се Кабсал и стана.
	Пак го направи. Защо? Умиротворението, което беше започнала да усеща по време на рисуването, изчезна само за миг и сърцето й запрепуска. Напрежението се върна. Кабсал. Ясна. Братята й. Решения, избори, проблеми.
	— Наред ли е всичко? — попита Кабсал и пристъпи към нея.
	— Извинете ме — отвърна тя. — Направих… направих грешка.
	Той се намръщи. Ясна вдигна поглед и сбърчи чело.
	— Няма нищо — рече Кабсал. — Вижте, хайде да си хапнем малко хляб и сладко. Можем да се успокоим и след това да довършите. Не ме интересува…
	— Трябва да вървя — прекъсна го Шалан и почувства, че се задушава. — Съжалявам.
	Тя се шмугна край втрещения ардент, бързо излезе от нишата, като при това заобиколи отдалеч мястото на онази фигура от скицата. Какво не беше _наред_ с нея?
	Завтече се към платформата и подвикна на паршите да я свалят. Погледна през рамо. Кабсал стоеше в преддверието и гледаше подире й. Стъпи на платформата, стиснала скицника в ръка и с препускащо сърце. _Успокой се_, каза си тя и се облегна на дървените перила, когато паршите започнаха спускането. Вдигна поглед към празната площадка горе.
	И установи, че примигва и Запаметява сцената. Пак почна да скицира.
	Движенията й бяха стегнати, скицникът се опираше на скритата й ръка. За осветление разполагаше само с двете малки сфери отстрани, където трептяха обтегнатите въжета. Действаше без за мисли, просто _рисуваше_, приковала поглед нагоре.
	Погледна рисунката. На площадката стояха две фигури с твърде прави, като че метални, роби. Бяха приведени напред и я гледаха как си отива.
	Пак погледна нагоре. Площадката беше празна. _Какво става с мен?_, помисли Шалан с нарастващ ужас. Когато платформата докосна пода, тя забързано се отдалечи с шумолящи поли. Едва не изтича вън от Булото. Спря се на прага, без да обръща внимание на старшите слуги и ардентите, които я гледаха объркано.
	Къде да отиде? Пот се стичаше по лицето й. Къде отиваш, когато полудяваш?
	Вряза се в тълпата в главния корпус. Беше късен следобед и бързането за вечеря беше започнало — слуги бутаха колички с храна, светлооки крачеха към покоите си, учени пристъпваха с ръце зад гърбовете. Шалан се спусна сред тях, кокът й се освободи и иглата падна с тракване на земята. Червените й коси се разстилаха по гърба. Задъхана и разрошена стигна до преддверието към покоите на Ясна и погледна през рамо. Сред навалицата, хората, между които мина, я гледаха объркано.
	Почти против волята си примигна и взе Спомен. Вдигна скицника, стисна въглена в хлъзгавите си пръсти и бързо нарисува пълното с хора помещение. Само едва загатнати щрихи. Мъжете като линии, жените като криви, наклонени стени от камък, настлан с килими под, изворчета светлина от сферите в накачените по стените лампи.
	И пет фигури със символи вместо глави, черни корави роби и пелерини. Всеки от символите беше различен, усукан, непознат за Шалан. Висяха над торсовете без шии. Невидимите фигури минаваха през тълпата. Като хищници. Следваха Шалан неотклонно.
	_Само си въобразявам_, опита да си каже тя. _Претоварена съм, твърде много неща ми тежат._ Дали тези фигури изобразяваха нейната вина? Потиснатостта от това, че предава Ясна и лъже Кабсал? От нещата, които направи преди да напусне Я Кевед?
	Помъчи се да остане на място и да почака, но пръстите отказваха да стоят бездействащи. Тя примигна и почна да рисува на нов лист. Завърши с разтреперана ръка. Фигурите бяха почти до нея, ъгловатите им {e}не{/e}-глави висяха ужасяващо там, където би трябвало да се намират лицата им.
	Разумът я предупреждаваше, че реагира прекалено силно, но каквото и да си казваше сама, не можеше да му повярва. Фигурите бяха _истински_. И идваха за нея.
	Шалан побягна за изненада на неколцина слуги, които тъкмо се приближаваха към нея да предложат помощ. Тичаше, чехлите й се плъзгаха по килимите в преддверието. Най-сетне се добра до вратата на покоите на Ясна. Притиснала скицника под мишница, тя отключи с треперещи пръсти, промъкна се вътре и затръшна вратата. Заключи и се втурна към своята стая. И тук затръшна вратата, после се обърна и започна да отстъпва гърбом. Единствената светлина идеше от трите диамантени марки в грамадната кристална купа на нощното шкафче.
	Качи се на леглото и се дръпна възможно най-далеч от вратата, докато не опря в стената. Трескаво вдишваше през носа. Продължаваше да стиска скицника. Беше загубила въглена, но в нощното шкафче имаше още.
	_Не прави това_, помисли тя. _Просто седни и се успокой._
	Усещаше все по-силен хлад, все по-голям ужас. _Трябваше_ да знае. Поизправи се да вземе въглен, примигна и започна да скицира стаята.
	Първо тавана. Четири прави линии. Долу — стените. Линии в ъглите. Пръстите й продължаваха да се движат, да рисуват, изобразиха подложката на скицника пред Шалан, и обхваналата го отзад свита скрита ръка. И после още. Създанията, които стояха около нея, кривите символи над кривите рамене. {e}Не{/e}-глави с {e}не{/e}-реалистични ъгли, повърхности, които се сливат по {e}не{/e}-обикновен и {e}не{/e}-възможен начин.
	Съществото отпред протягаше възлъскавите си пръсти към Шалан. Съвсем близо до дясната страна на скицника.
	_О, Отче на Бурята…_, рече си Шалан и въгленият й молив остана неподвижен. Стаята беше празна, ала тя я беше изобразила претъпкана с тънки фигури. Намираха се достатъчно близо, та да може да усети дъха им, ако дишаха.
	Дали не стана хладно? Неохотно — уплашена, ала неспособна да спре — Шалан пусна въглена и вдигна свободната си ръка надясно.
	И усети нещо.
	Извика и се изправи върху леглото, хвърли скицника, облегна се на стената. Преди да осъзнае какво прави, започна да се бори с ръкава си, за да извади Превръщателя. Само той й приличаше на оръжие. Не, това беше глупаво. Не знаеше как да го използва. Беше безпомощна.
	Освен…
	_В името на Бурите!_, трескаво помисли тя. _Не мога да използвам това. Обещах си._
	Все пак започна процеса. Десет удара на сърцето, за да дойде плодът на нейния грях, на най-ужасното й дело. По средата на процеса я прекъсна свръхестествен, ала разбираем глас.
	_Каква си ти?_
	Шалан притисна ръка до гърдите си, загуби равновесие върху мекото легло и падна на колене върху смачканото одеяло. Протегна ръка настрани и се облегна на нощното шкафче, блъсна с пръсти купата, която стоеше отгоре.
	— Каква съм аз ли? — прошепна тя. — Аз съм ужасена.
	_Вярно е._
	Около нея спалнята се преобрази.
	Леглото, нощното шкафче, скицникът, стените, таванът — всичко сякаш _пукна_ и се превърна в ситни тъмни стъклени топчета. Шалан се озова в някакво място с черно небе и странно малко бяло слънце, което висеше над твърде далечния хоризонт.
	Шалан изкрещя, когато се намери във въздуха, падаща назад сред порой от топчета. Наблизо играеха пламъци. Бяха десетки, може би стотици. Като свещи, които се носеха във въздуха и трепкаха от вятъра.
	Падна някъде. В безкрайно тъмно море, само че не беше мокро. Състоеше се от дребни мъниста, цял океан от ситни стъклени топченца. Стичаха се край нея на вълни. Тя се задъха, заудря, за да се задържи на повърхността.
	_Искаш ли да се променя?_, продума в ума й един топъл глас, различен от хладния шепот от по-рано. Беше дълбок, кънтящ и създаваше впечатлението за старост. Като че ли идваше от ръката й. Шалан усети, че стиска нещо. Едно от топчетата.
	Движението на стъкления океан заплашваше да я повлече надолу; тя риташе ожесточено и някак успяваше да се задържи на повърхността.
	_Отдавна съм такъв_, изрече топлият глас. _Спя прекалено много. Ще се променя. Дай ми, каквото имаш._
	— Не знам какво искаш да кажеш! Моля те, помогни ми!
	_Аз ще се променя._
	Тя изведнъж изпита студ, сякаш бяха изтеглили топлината от нея. Извика, когато топчето в ръката й пламна и внезапно стана топло. Изпусна го, тъкмо когато океанската вълна я повлече надолу, а топчетата се затъркаляха върху й с тихо потракване.
	Падна на леглото, върна се в своята стая. До нея купата на нощното шкафче се _топеше_, стъклото се превърна в червена течност, а трите сфери тупнаха на влажната повърхност на шкафчето. Червената течност преля и плисна по пода. Шалан ужасена се отдръпна.
	Купата се бе превърнала в кръв.
	Шалан втрещено бутна шкафчето. Една празна стъкленица за вода, която преди стоеше до купата, се преобърна и падна на пода. Разби се и цопна в кръвта.
	_Това беше Превръщане!_, помисли Шалан. Беше превърнала купата в кръв — една от Десетте субстанции. Вдигна ръка и се втренчи в червената течност, която се разпростираше по пода. Беше много.
	Шалан беше толкова изумена. Гласът, създанията, морето от стъклените топчета и тъмното студено небе. Всичко й се струпа твърде бързо.
	_Аз Превърнах_, отново осъзна тя. _Направих го!_
	Имаше ли нещо общо със създанията? Но тя беше започнала да ги вижда в рисунките още преди кражбата. Как… какво…? Погледна към скритата ръка и фабриала в кесията в ръкава.
	_Не го сложих, ала го използвах_, помисли тя.
	— Шалан?
	Гласът на Ясна. Точно пред стаята на Шалан. Принцесата трябва да я беше последвала. Когато видя как струя кръв се стича към вратата, я прониза ужас. Само след миг щеше да потече отдолу.
	Защо трябваше да е кръв? Замаяна, тя скочи на крака, чехлите й прогизнаха от кръвта.
	— Шалан? — обади се Ясна и гласът й прозвуча по-близо. — Какъв беше този звук?
	Шалан трескаво погледна първо кръвта, после скицника, пълен с образите на странните създания. А ако те имаха нещо общо с Превръщането? Ясна щеше да ги разпознае. Под вратата се забеляза сянка.
	Шалан панически натика скицника в сандъка. Но кръвта _щеше_ да я издаде. Беше толкова много, че можеше да идва само от животозастрашаваща рана. Ясна щеше да види. Да узнае. Кръв там, където не би трябвало да има кръв? Една от Десетте субстанции?
	Ясна щеше да разбере какво е сторила Шалан!
	Една мисъл проблесна в ума й. Не беше кой знае какво, но предлагаше изход. Пък и само това й хрумна. Коленичи и грабна парче от счупената стъкленица с облечената в ръкав скрита ръка. Пое дъх, нави десния ръкав и направи плитък разрез в кожата си. Беше толкова ужасена, че почти не усети болка. Потече кръв.
	Докато дръжката на вратата се помести и вратата се отвори, тя хвърли стъклото и легна настрани. Затвори очи и се престори на припаднала. Вратата се отвори широко.
	Ясна зяпна и веднага повика помощ. Втурна се към Шалан, улови ръката й и притисна раната. Шалан промърмори, като че беше почти в безсъзнание, и стисна кесията с Превръщателя в скритата си ръка. Нямаше да я отворят, нали? Притисна ръка до гърдите си и тихо затрепери. Дочуха се още стъпки, още викове, слуги и парши дотърчаха в стаята, Ясна искаше още помощ.
	_Това няма да завърши добре_, рече си Шалан.


>>	46
>>	Дете на Танаваст
>>	{img:pytjat_na_kralete_t1_2.png}

E>
	„Макар че бях тръгнал на вечеря в град Веден, настоях да мина през Колинар за разговор с Тивбет. Митата за минаване през Уритиру ставаха съвсем неразумни. По това време така наречените Сияйни започнаха да показват истинската си природа.“
@	След пожара в първия Паланеум е оцеляла само една страница от автобиографията на Терксим, а от някаква полза за мен е само този ред.
E$

	Каладин сънуваше, че той е бурята.
	Вилнееше право напред, стената на бурята го следваше като пелерина, носеше се над вълнообразно черно пространство. Океанът. Минеше ли, под него извираше водовъртеж, вълните се блъскаха, а неговият вятър улавяше белите им шапки.
	Доближи тъмен континент и тръгна нагоре. По-високо. По-високо. Остави морето. Грамадният континент се простря пред него, привидно безкраен океан от скала. _Толкова огромен_, помисли си той изумен. Не беше разбрал. А и как би могъл?
	С рев премина край Пустите равнини. Изглеждаха все едно нещо много голямо ги беше ударило в центъра и беше разпратило на всички страни неравни пукнатини. Те също бяха по-големи, отколкото очакваше; нищо чудно, че никой не бе успял да намери път през пропастите.
	В средата имаше огромно плато, но в мрака и отдалеч не можа да види много. Ала имаше светлини. Там живееше някой.
	Видя, че източният дял на равнините е много различен от западния. Имаше високи, тесни колони, плата, които се бяха заличили почти напълно. Въпреки това можа да открие симетрия в Равнините. Погледнати отвисоко, те приличаха на произведение на изкуството.
	След миг вече ги бе подминал. Продължи на север и на запад, прелетя над Морето на копията — плитко вътрешно море, където над водата стърчаха скали като счупени пръсти. Мина над Алеткар и зърна големия град Колинар, построен сред прилични на перки скални образувания. После тръгна на юг, далеч от всичко познато. Прехвърли величествени планини, чиито поли бяха гъсто заселени — селца се купчеха край комини, които изпущаха пара или лава. Рогоядските хълмове?
	Остави им ветрове и дъжд и загърмя надолу, към чужди земи. Мина над градове и поля, села и криволичещи канали. Тук имаше много войски. Каладин подмина палатки, опънати откъм подветрената страна на скалите; забитите в камъка колчета ги държаха обтегнати. Вътре се криеха мъже. Прелетя над хълмове, където в цепнатини по склоновете се купчеха войници. Над големи дървени фургони, където се подслоняваха светлооките по време на война. Колко войни се водеха в света? Нямаше ли място, където цари мир?
	Пое на югозапад, задуха към един град, построен в дълги пукнатини в земята, подобни на гигантски следи от щипци, продрали скалата. След миг я отмина и тръгна над съседната област, където самият камък беше назъбен и нагънат като застинали вълни. Хората в това кралство бяха тъмнокожи като Сигзил.
	Земята продължаваше още и още. Стотици градове. Хиляди села. Под кожата на хората се провиждаха бледосинкави вени. Място, където налягането при наближаване на буря изкарваше вода на стълбове от земята. Град, където хората живееха в огромни издълбани сталактити, увиснали от великански защитен рид.
	На запад продължи. Земята беше толкова просторна. Толкова огромна. Толкова много различни народи. Това го замайваше. Изглежда, на запад воюваха много по-малко, отколкото на изток, и това го поуспокои, ала все пак му остана известна тревога. В света мирът беше оскъдна стока.
	Нещо привлече вниманието му. Странни проблясъци. Понесе се към тях в челото на бурята. Какви _бяха_ тези светлини? Явяваха се от време на време в най-причудливи шарки. Изглеждаха почти веществени, като че можеше да се пресегне и да ги докосне, овални мехури от светлина, които вибрираха и пулсираха.
	Каладин прекоси един странен град с триъгълен план. По ъглите и в центъра стърчаха като часови високи върхове. Проблясъците идеха от една сграда на средния връх. Каладин знаеше, че ще я подмине бързо — той беше буря и не можеше да се връща. Вееше все на запад.
	Със своя вятър Каладин блъсна вратата и я отвори. Влезе в дълъг коридор със стени от светлочервени плочи и мозайки, които той в бързината не можа да огледа. Развя полите на високи златокоси слугини, които носеха храни или димящи пешкири. Подвикваха си на някакъв странен език, може би се питаха кой е оставил прозореца незапънат по време на буря.
	Източникът на светлините беше право напред. Приковаваше го. Каладин профуча край една хубава жена със златночервена коса, която подплашено се сви в ъгъла, и се втурна през вратата. Можа само за миг да зърне какво има вътре.
	Някакъв мъж стоеше над два трупа. Светлата му глава бе обръсната, облеклото му бяло. Убиецът държеше дълъг тънък меч в ръка. Вдигна поглед от жертвите си. Като че ли почти _виждаше_ Каладин. Имаше огромни шински очи.
	Твърде късно да види нещо повече. Каладин излетя през прозореца, като блъсна капаците и се завтече в нощта.
	Още градове, планини и гори минаха долу като размазано петно. Пред него растенията свиваха листата си, скалните пъпки затваряха черупките си, а храстите прибираха клоните си. Не след дълго стигна западния океан.
	__Дете на Танаваст. Дете на Честта. Дете на отдавна отишлия си.__ Внезапно прозвучалият глас потресе Каладин и той сякаш се препъна във въздуха.
	__Клетвеното съглашение бе разбито.__
	Бумтящият звук накара дори стената на бурята да завибрира. Каладин удари земята и се отдели от бурята. Плъзна се и спря. Краката му хвърлиха пръски вода. Ветровете го блъскаха, ала той бе достатъчно свързан с тях, та да не го подхвърлят и подмятат.
	__Хората вече не яздят бурите.__ Гласът беше като гръм, който процепваше въздуха. __Клетвеното съглашение е нарушено, Дете на Честта.__
	— Не разбирам! — изкрещя Каладин във вихъра.
	Пред него се очерта едно лице — онова, което беше видял и преди, старческото лице, широко колкото небето, и очите, пълни със звезди.
	__Злото иде. Най-страшният от шестнадесетте. Ти сега ще си тръгнеш.__
	Нещо задуха срещу Каладин.
	— Почакай! — каза той. — Защо има толкова много войни? Трябва ли непрестанно да се бием? — Не беше сигурен защо пита. Въпросите просто излязоха.
	Бурята промърмори. Приличаше на потънал в мисли стар баща. Лицето изчезна, пръсна се в капки вода.
	И гласът отговори, по-тихо.
	__Злото властва.__

	* * *

	Каладин пое дълбоко дъх, щом се събуди. Беше заобиколен от тъмни фигури, които го притискаха върху твърдия каменен под. Той извика и старите му рефлекси надделяха. Инстинктивно замахна с ръце настрани и с всяка улови по един глезен и го заусуква, за да повали двамата нападатели.
	Те с ругатни се стовариха на земята. Каладин използва мига, изви се и замахна нагоре. Отърва се от ръцете, които го притискаха на земята. Хвърли се напред и се стовари в мъжа, който стоеше пред него.
	Каладин се претърколи над него, обърна се и стъпи на крака, свободен от онези, които го държаха. Завъртя се, от челото му покапа пот. Къде беше копието му? Пресегна се да улови ножа на колана.
	Нямаше нож. Нямаше копие.
	— Гръм да те удари, Каладин! — Това беше Тефт.
	Каладин сложи ръка на гърдите си и задиша премерено, за да излезе от причудливия сън. Мост Четири. Беше с хората от отряда. Кралските бурегадатели бяха предсказали буря в ранните сутрешни часове.
	— Всичко е наред — рече той на ругаещата и усукваща се група мостови, които го бяха държали на пода. — Какво правехте?
	— Ти опита да излезеш навън в бурята — каза обвинително Моаш и се отдели от другите. Единствената светлина идваше от самотна диамантена сфера, която някой беше оставил в ъгъла.
	— Ха! — обади се и Скалата. Изправи се и се поотупа. — Отвори вратата в дъжда и се зазяпа навън, все едно са те халосали с камък по главата. Трябваше да те влачим навътре. Няма да ти дойде добре да прекараш още две седмици болен на легло, а?
	Каладин се успокои. Пороят — спокойният дъжд след бурята — продължаваше, капките пръскаха по покрива.
	— Не искаше да се събудиш — обади се и Сигзил. Каладин хвърли поглед на тъмнокожия азиш, който седеше с гръб към стената. Той не беше опитвал да задържи Каладин. — Сънуваше някакъв трескав сън.
	— Чувствам се съвсем добре — отговори Каладин. Това не беше напълно вярно; болеше го глава и бе изтощен. Пое дълбоко дъх и поизправи рамене в опит да пропъди умората.
	Светлината на сферата в ъгъла потрепна. После угасна и всички останаха на тъмно.
	— Проклятие! — измърмори Моаш. — Оная змиорка Газ. Пак ни е дал тъмни сфери.
	Каладин прекоси внимателно потъналото в непрогледен мрак помещение. Главоболието му отзвуча, докато търсеше вратата. Отвори и пусна бледната светлина на унилото утро.
	Ветровете бяха слаби, но дъждът продължаваше. Каладин пристъпи навън и скоро прогизна. Останалите го последваха, а Скалата му подхвърли калъпче сапун. Също като повечето от другарите си, Каладин носеше само препаска и се насапуниса под студения дъжд. Сапунът миришеше на мазно и беше грапав от набилия се вътре пясък. Никакви сладки и меки сапуни за мостовите.
	Каладин метна калъпчето на Бисиг, мършав човек с ъгловато лице. Той го взе с благодарност — по принцип приказваше малко — и се насапуниса, докато Каладин плакнеше косата и тялото си на дъжда. Скалата държеше купа с вода и бръснеше и подстригваше рогоядската си брада, която се носеше дълга отстрани и по бузите, а устните и брадичката се оставяха голи. Странно си прилягаше с главата му, която той бръснеше по средата, право от веждите нагоре. Косата отстрани стрижеше късо.
	Скалата имаше лека и внимателна ръка и никога не се порязваше. Когато привърши, той се изправи и махна на мъжете, които чакаха зад него. Един по един, той обръсна всички желаещи. От време на време спираше, за да наточи бръснача на бруса и ремъка.
	Каладин попипа брадата си. Не се беше бръснал гладко след края на службата си в армията на Амарам преди толкова много време. Отиде и се нареди на опашката. Когато дойде редът му, грамадният рогоядец се разсмя.
	— Сядай, приятелю, сядай! Хубаво, че дойде. По лицето ти расте нещо, дето повече прилича на рошавите клони на рогокор, а не на прилична брада.
	— Обръсни ме гладко — рече Каладин и приседна на пъна. — И по-добре да нямам странен изглед като твоя.
	— Ха! — отвърна Скалата, докато заточваше бръснача. — Ти си равнинец, добри ми приятелю. Не е правилно да носиш _хумака’ абан_. Да беше опитал, щях здравата да те опердаша.
	— Според мене, ти каза, че боят ти е под достойнството.
	— Допускат се няколко важни изключения. Сега спри да приказваш, ако не искаш да се простиш с някоя устна.
	Скалата първо подстрига брадата, после я насапуниса и се залови да бръсне, като почна от лявата буза. Каладин никога досега не беше оставял друг да го бръсне; когато отиде на война, беше толкова млад, че едва му трябваше бръснене, а после, като поотрасна, се научи да се справя сам.
	Скалата пипаше умело и Каладин не усети никакво драскане и порязване. След няколко минути рогоядецът отстъпи назад. Каладин вдигна пръсти и докосна гладка и чувствителна кожа. Лицето му се стори хладно и студено на допир. Върна го назад и го превърна — малко — в предишния човек.
	Странно как можеше да се отрази едно бръснене. _Трябваше да го направя преди седмици._
	Дъждът премина в ръмеж и извести последните издихания на бурята. Каладин се изправи, водата отнесе нападалите по гърдите му косъмчета.
	Гладколикият Дуни, последният на опашката, седна. Той почти нямаше нужда от бръснене.
	— Приляга ти така — обади се някой. Каладин се обърна и видя Сигзил, облегнат на стената, точно под надвисналия покрив. — Лицето ти има силни черти. Открити и твърди, горда брадичка. Моите сънародници биха го определили като лице на водач.
	— Не съм светлоок — отговори Каладин и плю настрани.
	— Толкова ги мразиш.
	— Мразя техните лъжи. Мразя това, че навремето вярвах в тяхната чест.
	— А би ли ги свалил? — с любопитство рече Сигзил. — Би ли управлявал на тяхно място?
	— Не.
	Това като че изненада Сигзил. Най-сетне се появи и Сил, която беше привършила с лудуването в бурните ветрове. Винаги леко се притесняваше дали тя няма да си тръгне с тях и да го изостави.
	— Не жадуваш ли да отмъстиш на онези, които са се отнесли така с тебе? — попита Сигзил.
	— О, бих бил щастлив да ги накажа. Но нямам желание нито да заема мястото им, нито да се присъединя към тях.
	— Аз пък тутакси бих се присъединил към тях — обади се Моаш и приближи към събеседниците. Беше скръстил ръце пред жилавите си мускулести гърди. — Ако бях началник, нещата щяха да се променят. Светлооките щяха да се бъхтят в мините и по полето. Щяха да носят мостовете и да умират от стрелите на паршендите.
	— Няма да стане — каза Каладин. — Обаче няма да те виня, ако опиташ.
	Сигзил кимна умислено.
	— Някой от вас да е чувал за страната Бабатарнам?
	— Не — отговори Каладин и хвърли поглед към лагера. Войниците вече се бяха размърдали. Не един и двама също се къпеха. — Но името е смешно.
	Сигзил изсумтя.
	— Аз лично винаги съм смятал Алеткар за смешно име. Предполагам, зависи от това къде си отраснал.
	— Е, какво за Бабаб… — попита Моаш.
	— Бабатарнам. Бях там веднъж с моя господар. Имат много особени дървета. Цялото растение — стволът и всичко — ляга на земята, когато дойде буря, все едно е на панти. Докато бяхме там, три пъти ме хвърляха в затвора. Бабатите са много придирчиви към това как говори човек. Господарят ми беше доста недоволен от сумата пари, която се наложи да плаща, за да ме освободи. Разбира се, мисля, че те се възползваха от всеки сгоден случай да арестуват един чужденец, понеже знаеха, че джобовете на господаря ми са дълбоки. — Сигзил се усмихна тъжно. — Веднъж _беше_ по моя вина. Тамошните жени, разбирате ли, имат тези шарки от вените плитко под кожата. Някои посетители намират това за изнервящо, но според мен е красиво. Почти неустоимо…
	Каладин се свъси. Не видя ли нещо такова в съня си?
	— Споменах бабатите, понеже те има много странна система за управление. Вижте сега, властта се дава на старите. Колкото по-стар си, толкова повече власт притежаваш. Всеки има възможност да управлява, ако живее достатъчно дълго. Кралят се нарича Древнейшият.
	— Звучи честно — рече Моаш и приседна до Сигзил под покрива. — По-добре, отколкото това кой да управлява да зависи от цвета на очите.
	— Ах, да. Бабатите са твърде справедливи. Сега на власт е династията Монавака.
	— Как можеш да имаш династия, ако избираш управляващите според възрастта? — попита Каладин.
	— Много лесно. Като убиваш всеки, който стане достатъчно стар, за да оспори положението ти.
	Каладин усети хлад.
	— _Правят_ това?
	— Да, за съжаление. В Бабатарнам се шири недоволство. Когато отидохме там, беше опасно. Монаваките се грижат усърдно за това членовете на _тяхното_ семейство да живеят най-дълго; от петдесет години никой освен Монавака не е ставал Древнейши. Всички останали или са убити, или са прогонени, или са паднали на бойното поле.
	— Това е ужасно — рече Каладин.
	— Съмнявам се, че са много хората, които не биха се съгласили с тебе. Но аз неслучайно споменавам тези ужаси. Разбирате ли, моят опит показва, че където и да отидеш, ще намериш някой, който злоупотребява с властта. — Сигзил вдигна рамене. — Цветът на очите не е толкова странен метод в сравнение с много от нещата, които съм виждал. Ако ти, Моаш, можеш да свалиш светлооките и да заемеш тяхното място, съмнявам се, че светът ще стане много по-различен. Злоупотребата ще продължи. Просто ще засяга други хора.
	Каладин кимна бавно, ала Моаш тръсна глава.
	— Не. Аз бих променил света, Сигзил. И възнамерявам да го сторя.
	— А как по-точно ще направиш това? — попита развеселен Каладин.
	— Дойдох в тази война, за да се сдобия с Вълшебен меч. Още смятам някак да постигна това. — Моаш се изчерви и се извърна.
	— Дойде с предположението, че ще те направят копиеносец, нали? — попита Каладин.
	Моаш се поколеба, сетне кимна.
	— Някои от хората, които постъпиха заедно с мен, наистина станаха войници, ала повечето свършихме в мостовите отряди — той погледна Каладин и лицето му помръкна. — Тоя твой план по-добре да проработи, лордче. Последният път, когато избягах, ме биха. Казаха ми, че ако опитам пак, ще се сдобия с робско клеймо.
	— Не съм обещавал, че ще проработи, Моаш. Ако имаш по-добра идея, сподели я, давай.
	Моаш се позабави.
	— Е, в случай, че наистина ни обучиш с копието, както обеща, то тогава, предполагам, няма да ми пука.
	Каладин се озърна и предпазливо провери дали Газ или някой от другите мостове не е наблизо.
	— Замълчи — промърмори Каладин. — Не говори за това извън пропастта.
	Дъждът почти спря; скоро и облаците щяха да се разпръснат.
	Моаш го изгледа гневно, но си замълча.
	— Ти не мислиш, че наистина биха ти позволили да имаш Вълшебен меч, нали? — попита Сигзил.
	— Всеки човек може да го спечели. Роб или свободен. Светлоок или тъмноок. Такъв е законът.
	— Ако приемем, че го спазват — рече Каладин с въздишка.
	— Все някак ще го направя — повтори Моаш. Той погледна встрани и видя как Скалата затваря бръснача и отрива дъждовната вода от голата си глава.
	Рогоядецът отиде при тях.
	— Чувал съм това място, за което разказа, Сигзил — рече той. — Бабатарнам. Братовчедът на братовчеда на братовчед ми едно време ходи там. Много вкусни охлюви се въдят при тях.
	— Голямо разстояние за рогоядец — отбеляза Сигзил.
	— Почти същото като за азиш — отговори Скалата. — Всъщност, много по-голямо, понеже имаш такива малки крачета!
	Сигзил се начумери.
	— Виждал съм преди такива като тебе — продължи Скалата.
	— Какви? — попита Сигзил. — Азиши ли? Ние не сме такава рядкост.
	— Не, не от твоята раса. От твоя тип. Как ги наричаха? Посещават разни места по света и разказват на другите какво са видели? Странопевец. Да, това е правилното име, нали?
	Сигзил застина. После внезапно се изправи и с твърда крачка се отдалечи от казармата, без да погледне назад.
	— Сега пък защо се държи така? — попита Скалата. — Аз не се срамувам, че съм готвач. Защо той се срамува, че е странопевец?
	— Странопевец ли? — полюбопитства Каладин.
	Скалата сви рамене.
	— Не знам много. Странни хора. Казват, че трябва да идат във всяко кралство и да обясняват на тамошните хора за другите кралства. Нещо като разказвачи на приказки, само че се имат за много по-горни.
	— Сигурно е някакъв господар у тях — рече Моаш. — Я как приказва. Чудя се как така се е озовал при нас, кремлингите.
	— Ей — обади се Дуни и дойде при тях. — Какво сте направили на Сигзил? Обеща да ми разкаже за моята родина.
	— Каква родина бе? Ти си от Алеткар — каза Моаш на младежа.
	— Сигзил каза, че тия мои виолетови очи не са от Алеткар. Мисли, че би трябвало да имам веденска кръв.
	— Не са ти виолетови очите — отвърна Моаш.
	— Виолетови са си — каза Дуни. — Вижда се на ярка светлина. Само са много тъмни.
	— Ха! — намеси се Скалата. — Ако си от Веденар, значи сме братовчеди! Планините са близо до Веденар. Понякога тамошните хора имат прилична червена коса като нас!
	— Радвай се, че някой не е решил, че очите ти са червени, Дуни — рече Каладин. — Моаш, Скала, вървете да съберете групите си и предайте на Тефт и Белязания. Искам хората да промажат елеците и сандалите си против влагата.
	Мъжете въздъхнаха, но направиха каквото им се каза. Армията ги снабдяваше със смазка. Мостовите бяха лесно заменими, обаче свястната свинска кожа и металът за катарамите бяха скъпи.
	Докато хората се събираха за работа, слънцето проби облаците. Топлината беше приятна за мократа от дъжда кожа на Каладин. Имаше нещо живително в студа на бурята, последван от слънцето. Ситните скални пъпки по сградата се отваряха и жадно поглъщаха влажния въздух. Трябваше да се изчистят. Скалните пъпки разяждаха камъка на постройките и правеха дупчици и пукнатинки.
	Тези тук бяха наситено червени. Днес беше чачел, третият ден от седмицата. На робските тържища щяха да изкарат нова стока. Ще рече, нови мостови. Отрядът на Каладин се намираше в сериозна опасност. Йейк беше ударен със стрела в предмишницата при последния пробег, а Делп беше поразен в шията. Каладин не можа да направи нищо за него. След тази загуба и с ранения Йейк в отряда имаше само двадесет и осем работоспособни мъже.
	Както очакваше, след като хората му прекараха близо час в обичайните си сутрешни занимания — оправяне на екипировката, промазване на моста, търчане на Лопен и Дабид да донесат тенджерата със сутрешната каша в двора — Каладин съгледа войници. След тях към дърводелския двор се тътреха в редица мърляви мъже. Каладин махна на Тефт и двамата отидоха да пресрещнат Газ.
	— Преди да ми се развикаш — подхвана сержантът, когато Каладин се приближи, — разбери, че не мога да променя нищо тук.
	— Ти си сержант на мостовете — отговори Каладин. Тефт пристъпи до него. Той не се беше обръснал, но почна да поддържа късата си сива брада спретнато подрязана.
	— Аха — рече Газ, — обаче сега аз не разпределям хората. Сиятелната Хашал иска лично да прави това. От името на съпруга си, разбира се.
	Каладин скръцна със зъби. Тя щеше да лиши Мост Четири от хора.
	— Значи не получаваме нищо.
	— Не казах _това_ — отговори Газ и запрати черна храчка настрани. — Даде ви един.
	_Все е нещо_, помисли Каладин. В новата група имаше поне сто човека.
	— Кой е? Дано е достатъчно висок да носи моста.
	— О, достатъчно висок е — рече сержантът и махна на неколцина роби да се поместят. — И е добър работник. — Мъжете се потътриха настрани и зад тях се видя един човек. Беше малко по-нисък от средното, но достатъчно висок за носене на мост.
	Но кожата му беше с черна и червена шарка.
	— _Парш?_ — попита Каладин. До него Тефт тихо изруга.
	— Защо не? Те са отлични роби. Никога не отговарят.
	— Но ние сме във _война_ с тях! — възкликна Тефт.
	— Ние сме във война с едно чудновато племе. Онези там на Пустите равнини са съвсем различни от хората, дето работят за нас.
	Това поне беше вярно. Във военния лагер имаше много парши и — въпреки шарките по кожата — приликите между тях и паршендските воини бяха малко. Например, никой от паршите нямаше онези подобни на броня черупки, израсли върху кожата. Каладин огледа набития плешив мъж. Паршът се беше втренчил в земята; беше само по набедреник. В него имаше нещо _яко_. Пръстите му бяха по-дебели от човешките, ръцете му — по-масивни, бедрата му по-широки.
	— Питомен е — каза Газ. — Няма защо да се тревожиш.
	— Мислех, че паршите са прекалено ценни, та да ги ползват за мостовете — отговори Каладин.
	— Това е просто един експеримент — уточни Газ. — Сиятелната Хашал държи да знае с какви възможности разполага. Напоследък стана трудно да се намират достатъчно мостови и паршите биха помогнали да се попълнят празните места.
	— Това е глупост, Газ — намеси се Тефт. — Не ме интересува дали е „питомен“ или не. Да искате от него да носи моста срещу съплеменниците си е чиста идиотщина. Ами ако ни предаде?
	Газ сви рамене.
	— Ще видим дали това ще стане.
	— Но…
	— Остави, Тефт — рече Каладин. — Ти, парш, ела с мен. — Обърна се и заслиза по хълма. Паршът покорно го последва. Тефт изруга и също тръгна.
	— Какъв номер се мъчат да ни извъртят според теб? — попита той.
	— Предполагам, че е каквото Газ каза. Пробват дали могат да се доверят на паршите да носят мост. Може би той ще изпълнява каквото му се нареди. Или пък ще откаже да бяга с моста. Или ще опита да ни убие. Каквото и да стане, тя печели.
	— В името на диханието на Келек — прокле Тефт. — Положението ни е по-мрачно от стомаха на рогоядец. Тя ще ни изтреби, Каладин.
	— Знам. — Той погледна парша през рамо. Беше малко по-висок от другите, лицето му беше малко по-широко, но на Каладин всички парши му се виждаха еднакви.
	Когато Каладин се върна, мъжете от Мост Четири се бяха строили. Гледаха приближаващия парш изненадано и невярващо. Каладин спря пред тях, Тефт застана до него, а паршът беше отзад. Каладин изтръпваше от това той да стои зад гърба му. Небрежно се помести встрани. Паршът просто си стоеше, свел поглед, с отпуснати рамене.
	Каладин погледна хората. Те бяха отгатнали какво става и се настройваха враждебно.
	_Отче на Бурята_, рече си Каладин. _В този свят има нещо по-долно от мостовия. Това е паршът-мостови._ Паршите може и да бяха по-скъпи от повечето роби, но така беше и с чулите. Всъщност сравнението беше уместно, понеже караха паршите да работят като добитък.
	Като видя как реагират мъжете от отряда, Каладин съжали създанието. И затова се ядоса на себе си. _Винаги_ ли трябваше да реагира така? Този парш беше опасен, разсейваше хората, не можеха да разчитат на него.
	Слабост.
	_Превръщай слабостта в предимство винаги, когато можеш._ Така казваше един мъж, който се грижеше единствено за собствената си кожа.
	_Проклятие_, помисли Каладин. _Какъв глупак съм. Кръгъл тъп идиот. Не е същото. Изобщо не е същото._
	— Парш, имаш ли име? — попита той.
	Паршът поклати глава. Те рядко говореха. Можеха, но трябваше да ги подтикнеш.
	— Е, трябва все някак да се обръщаме към теб — продължи Каладин. — Какво ще кажеш за името Шен?
	Мъжът сви рамене.
	— Добре тогава. — Каладин се обърна към отряда. — Това е Шен. Сега той е един от нас.
	— Един парш? — попита изтегнатият край казармата Лопен. — Не ми харесва той, ганчо. Виж само как ме зяпа.
	— Ще ни убие, докато спим — додаде Моаш.
	— Не, това е _добре_ — рече Белязаният. — Може просто да го сложим да тича отпред. Ще отнесе стрелата вместо някой от нас.
	Сил кацна на рамото на Каладин и сведе поглед към парша. Очите й бяха тъжни.
	_Ако свалите светлооките и поемете властта, ще продължават да се случват злини. Просто ще се случват на други хора._
	Но това е един _парш_.
	_Прави каквото можеш, за да оцелееш…_
	— Не — отсече Каладин. — Шен вече е един от _нас_. Не ме интересува какъв е бил преди. Както не ме интересува какъв е бил всеки друг от вас. Ние сме Мост Четири. Той също.
	— Ама… — подзе Белязаният.
	— _Не_ — повтори Каладин. — Няма да се отнасяме с него така, както светлооките се отнасят с нас, Белязан. Там е цялата работа. Скала, намери му елек и сандали.
	Мостовите се разотидоха. Остана само Тефт.
	— Какво за… нашите планове? — попита той тихо.
	— Продължаваме — отговори Каладин.
	Това явно притесняваше Тефт.
	— Какво ще направи той, Тефт? Ще ни издаде ли? Не съм чувал някой парш да каже повече от една дума наведнъж. Съмнявам се, че може да действа като шпионин.
	— Не знам — измърмори Тефт. — Обаче те никога не са ми харесвали. Като че ли са способни да разговарят помежду си, без да издадат и звук. Не ми харесва как изглеждат.
	— Тефт — отговори Каладин прямо, — ако отхвърляхме мостовите заради вида им, трябваше да те изритаме още преди седмици заради физиономията.
	Тефт изръмжа. После се усмихна.
	— Какво? — попита Каладин.
	— Нищо. Просто… за миг ми напомни за едни по-добри дни. Преди тази буря да се стовари върху мен. Разбираш какви са шансовете ни, нали? Да се освободим с бой, да избягаме от човек като Садеас?
	Каладин сериозно кимна.
	— Хубаво — рече Тефт. — Е, понеже не си склонен да го направиш, аз ще държа под око нашето приятелче „Шен“. След като му попреча да забие нож в гърба ти, ще можеш да ми поблагодариш.
	— Не мисля, че трябва да се тревожим.
	— Ти си млад. Аз съм стар.
	— И допускаш, че това те прави по-мъдър?
	— Проклятие, не. Това доказва единствено, че имам повече опит в това да оставам жив. Ще го наблюдавам. Ти трябва да обучаваш останалите от тая жалка пасмина да… — Той млъкна и се озърна. — Да не се препъват в собствените си крака в мига, когато някой ги заплаши. Разбрано?
	Каладин кимна. Звучеше като нещо, което някой от старите му сержанти би казал. Тефт държеше да не говори за миналото си, но той никога не изглеждаше така смазан, както повечето от останалите.
	— Добре — отговори Каладин, — имай грижата да си оправят екипировката.
	— Ти какво ще правиш.
	— Ще вървя и ще мисля.

	* * *

	Час по-късно Каладин още бродеше из военния лагер на Садеас. Скоро трябваше да се върне в дърводелския двор; хората му отново трябваше да слязат в пропастите и получиха само няколко свободни часа да се погрижат за екипировката си.
	Когато беше момче, не можеше да разбере защо баща му често излизаше да се разходи, за да помисли. Колкото повече остаряваше, толкова по-често откриваше, че подражава на бащините привички. Ходенето, движението правеше нещо с ума му. Непрестанното минаване край палатките, редуването на цветовете, суетящите се хора — това му създаваше усещането за промяна и караше мислите му също да поискат да се движат.
	_Не се презастраховай, когато правиш облози с живота, Каладин_, винаги казваше Дурк. _Не залагай един чип, когато джобът ти е пълен с марки. Или заложи всичко, или стани и си тръгни._
	Сил танцуваше пред него, скачаше от рамо на рамо из претъпканата улица. От време на време се настаняваше на главата на някой, който вървеше в обратната посока, и седеше там с кръстосани крака, докато човекът се размине с Каладин. Всичките му сфери бяха на масата. Решил беше да помогне на мостовите. Но нещо не му даваше мира, една тревожност, която не можеше да обясни.
	— Виждаш ми се угрижен — каза Сил и кацна на рамото му. Имаше кепе и жакет освен обичайната си рокля, като че подражаваше на бакалите наоколо. Подминаха аптеката. Каладин едва си направи труда да погледне нататък. Нямаше сок от кратункова билка за продан. Скоро запасите му щяха да се изчерпят.
	Казал беше на хората си, че ще ги обучи да се бият, ала това щеше да отнеме време. А когато се обучеха, как щяха да изнесат копията от пропастите, за да ги ползват при бягството? Трудно щеше да е да ги промъкнат, предвид това как ги претърсваха. Можеха просто да започнат боя при самото претърсване, но това щеше да вдигне целия лагер под тревога.
	Проблеми, проблеми. Колкото повече разсъждаваше, толкова по-неизпълнима му се виждаше задачата.
	Направи път на група войници в тъмнозелени куртки. Кафевите им очи показваха, че са обикновени граждани, но белите възли на раменете сочеха, че са офицери. Взводни командири и сержанти.
	— Каладин? — обади се Сил.
	— Измъкването на мостовите е най-тежката задача, пред която съм се изправял. Много по-трудна от опитите ми за бягство като роб. Пък и всички тези опити се провалиха. Не спирам да се питам дали не се готвя за ново бедствие.
	— Този път ще е различно, Каладин — отговори Сил. — Чувствам го.
	— Прозвуча ми като нещо, което Тиен би казал. Неговата смърт доказва, че думите не променят нещата, Сил. И преди да попиташ, не потъвам отново в отчаяние. Но _не мога_ да пренебрегна нещата, които ми се случиха. Започна с Тиен. Оттогава, всеки път, когато целенасочено избера хора, които да защитавам, те накрая умират. Всеки път. Това е достатъчно да ме накара да се запитам дали самият Всемогъщ не ме мрази.
	Тя се намуси.
	— Мисля, че проявяваш глупост. Освен това, ако не друго, той би мразил хората, които са умрели, не теб. _Ти_ си останал жив.
	— Предполагам, че е голяма самовлюбеност да изкарвам, че всичко това е заради мен. Но, Сил, аз оцелявам всеки път, когато почти никой друг не оцелява. Отново и отново. Старият отряд копиеносци, първият мостови отряд, множеството роби, на които опитах да помогна да избягат. Има модел. Все по-трудно ми е да не му обръщам внимание.
	— Може би Всемогъщият те пази — отговори Сил.
	Каладин спря насред улицата; един войник изруга и го бутна настрани. Нещо в целия разговор не беше както трябва. Каладин се премести до някакво буре за вода между яките каменни стени на две продавници.
	— Сил, ти спомена Всемогъщия.
	— Ти първи го спомена.
	— Засега остави това. Вярваш ли във Всемогъщия? Знаеш ли дали наистина съществува?
	Сил вирна глава.
	— Не знам. Хм. Е, аз не знам много неща. Но би трябвало да знам това. Може би?
	Изглеждаше много объркана.
	— Не съм сигурен дали вярвам — каза Каладин, докато гледаше към улицата. — Майка ми вярваше, а баща ми винаги говореше с благоговение за Вестителите. Смятам, че и той вярваше, но може би просто заради лечителските традиции, за които се твърди, че са дошли от Вестителите. Ардентите не обръщат внимание на мостовите. Когато бях в армията на Амарам, те посещаваха войниците, но не съм виждал нито един от тях в дърводелския двор. Не съм мислил много за това. Вярата май не помогна на ни един войник.
	— Значи, ако не вярваш, няма причина да смяташ, че Всемогъщият те мрази.
	— Но ако — продължи Каладин — _няма_ Всемогъщ, може би има нещо друго. Не знам. Много от познатите ми войници бяха суеверни. Говореха за неща като Старата магия и Нощната пазителка, които можели да докарат лош късмет на човек. Присмивах им се. Но докога мога да отхвърлям тази възможност? Ами ако всички провали могат да се обяснят с нещо подобно?
	Сил изглеждаше притеснена. Кепето и жакетът й се превърнаха в мъгла, а тя се обгърна с ръце, сякаш думите му я смразиха.
	_Злото властва…_
	— Сил — запита той намръщено, замислен за странния си сън. — Чувала ли си някога за нещо, наречено Зло? Нямам предвид чувството, а… някаква личност или нещо, наречено така.
	Тя внезапно изсъска. Звукът беше див и тревожен. Отлетя със свистене от рамото му като ивица светлина и се настани под стряхата на съседната сграда. Той примигна.
	— Сил? — Викът му привлече вниманието на две минаващи перачки. Духчето не се върна. Каладин кръстоса ръце. Тази дума я прогони. Защо?
	Порой шумни ругатни прекъсна мисълта му. Каладин се обърна и видя как някакъв мъж изскача от гиздавата каменна сграда оттатък улицата и бута пред себе си полугола жена. Очите на мъжа бяха сини. Тъмнозелената му куртка, преметната през ръката, имаше червени възли на рамото. Светлоок офицер, не твърде високопоставен. Може би седми дан.
	Недооблечената жена падна на земята. Придържаше разкопчаната предница на роклята към гърдите си и плачеше. Дългата й черна коса не беше вдигната, а я придържаха две червени панделки. Роклята й бе като на светлооките жени, но и двата ръкава бяха къси и скритата ръка се виждаше. Куртизанка.
	Офицерът продължи да ругае, докато навличаше куртката си. Не я закопча. Приближи до жената и я ритна в корема. Никой от минувачите не спря; повечето хора бързаха по пътя си със сведени глави.
	Каладин изръмжа, изскочи на улицата и си проправи път през група войници. После спря. От тълпата излязоха трима мъже в синьо и целенасочено застанаха между падналата на земята жена и офицера в зелено. Само един от тримата беше светлоок, ако се съди по възлите на дрехата му. Златни. Наистина високопоставен мъж, втори или трети дан. Явно не бяха от армията на Садеас, не и с такива добре изгладени дрехи.
	Офицерът на Садеас се поколеба. Синият офицер положи ръка на ефеса на меча си. Двамата други държаха отлични алебарди с лъскави полукръгли остриета.
	Групичка войници в зелено излязоха от тълпата и се заеха да обкръжават сините. Атмосферата стана напрегната и Каладин забеляза, че улицата — оживена допреди малко — бързо се опразва. Той остана практически сам, единственият, който гледаше тримата мъже в синьо, вече обкръжени от седмина в зелено. Жената все още беше на земята и подсмърчаше. Примъкна се по-близо до облечения в синьо офицер.
	Мъжът, който я беше изритал — грубиян с дебели вежди и чорлава черна коса — започна да закопчава дясната страна на куртката си.
	— Не ви е тук мястото, приятели. Изглежда сте се заблудили и сте влезли в неправилния лагер.
	— Имаме законна работа тук — отговори синият офицер. Имаше светла златиста коса, изпъстрена с алетско черно, и хубаво лице. Протегна ръка напред, като че искаше да я подаде на човека на Садеас. — Хайде стига — рече той дружелюбно, — какъвто и да е Вашият проблем с тази жена, сигурен съм, че може да се разреши без гняв или насилие.
	Каладин се върна под стряхата, където Сил се беше скрила.
	— Тя е блудница — заяви офицерът на Садеас.
	— Мога да забележа — отговори мъжът в синьо. Остана с протегната ръка.
	Офицерът в зелено плю върху нея.
	— Разбирам — рече русият мъж. Той отдръпна ръката си, във въздуха се видяха усукващи се ивици мъгла, а когато вдигна ръце в отбранителна поза, мъглата се събра в тях. Появи се грамаден меч, колкото човешки ръст.
	От него покапа вода, кондензирана по студеното бляскаво острие. Беше красив, дълъг и извит, острието му — усукано като змиорка и извито на върха. По гърба имаше фини зъбци, подобни на кристал.
	Офицерът на Садеас с олюляване се отдръпна и падна пребледнял. Войниците в зелено се пръснаха. Офицерът ги наруга — по-злобна псувня Каладин не беше чувал — но никой не се върна да помогне. Метна последен гневен поглед и се запрепъва обратно по стълбите.
	Вратата се затръшна и улицата остана странно тиха. Останаха само Каладин, войниците в синьо и куртизанката. Броненосецът хвърли един поглед на Каладин, но явно не видя заплаха. Заби Меча си в камъните; Острието потъна с лекота и остана с ефеса към небето.
	После младият Броненосец подаде ръка на падналата куртизанка.
	— Просто от любопитство — какво му направи?
	Жената колебливо пое подадената ръка и остави офицерът да я изправи.
	— Отказа да си плати. Заяви, че при неговата репутация за мен било удоволствие. — Тя се намръщи. — Ритна ме за първи път, когато изкоментирах „репутацията“ му. Тя явно се отнасяше до нещо различно от онова, с което той мислеше, че е известен.
	Сиятелният господар се ухили.
	— Предлагам отсега нататък да настояваш _първо_ да ти плащат. Ще те придружим до границата. Съветвам те да не се връщаш в лагера на Садеас известно време.
	Жената кимна и притисна предницата на роклята към гърдите си. Скритата й ръка още беше гола. Тънка, с жълтеникава кожа и дълги деликатни пръсти. Каладин се улови, че зяпа и се изчервява. Тя се приближи към Сиятелния господар, а другарите му наблюдаваха улицата в двете посоки с готови алебарди. Дори с разбъркана коса и размазан грим бе много хубава.
	— Благодаря, Сиятелни господарю. Вероятно бих могла да Ви заинтригувам? Няма да искам заплащане.
	Младият господар попривдигна вежда.
	— Изкушаващо, обаче баща ми ще ме убие. Прихванало го е нещо за старите маниери.
	— Жалко — отвърна жената, отдръпна се от него и неловко покри гърдите си, докато пъхаше ръка в ръкава. Извади ръкавица за скритата ръка. — Баща Ви значи е доста превзет?
	— Може и така да се каже — отговори господарят и се обърна към Каладин. — Ей, момче.
	_Момче ли?_ Та господарчето не изглеждаше с повече от няколко години по-възрастно от Каладин.
	— Бягай да отнесеш съобщение на Сиятелния господар Рерал Макорам — рече Броненосецът и хвърли нещо на улицата. Сфера. Проблесна на слънчевата светлина, преди Каладин да я улови. — Той е от Шести батальон. Предай, че Адолин Колин няма да успее за днешната среща. Ще му изпратя вест за нова среща.
	Каладин погледна сферата. Изумруден чип. Повече от заплатата му за две седмици. Вдигна поглед; младият господар и хората му вече се оттегляха, следвани от куртизанката.
	— Ти се завтече да й помогнеш — чу се глас. Сил се спусна и кацна на рамото му. — Много благородно от твоя страна.
	— Онези отидоха първи — отговори Каладин. _А единият беше светлоок, не по-малко. Какво го засягаше това?_
	— Все пак опита да помогнеш.
	— Глупаво беше. Какво щях да направя? Да преборя светлоок? Така половината войници от лагера щяха да ми се нахвърлят, а уличницата щяха да я набият още, задето е предизвикала свадата. Моите усилия щяха да причинят смъртта й.
	Каладин се умълча. Тези думи много приличаха на нещата, които говореше по-рано.
	Не можеше да престане да мисли, че е прокълнат, или има лош късмет, или каквото и да е. Суеверието не беше помогнало никому. Но той трябваше да признае, че повторението _е_ обезпокоително. Ако действаше като досега, как би могъл да очаква различен резултат? Трябваше да опита нещо ново. Някаква промяна. А за това трябваше повече мислене.
	Каладин тръгна да се връща в дърводелския двор.
	— Няма ли да изпълниш заръката на Сиятелния господар? — попита Сил. Нямаше следи от внезапната й уплаха; явно искаше да се престори, че това не се е случило.
	— При такова отношение към мен? — тросна се Каладин.
	— Не беше чак толкова зле.
	— Няма да им се кланям. Вече не търча да изпълнявам прищевките им, само защото _очакват_ това от мен. Ако толкова се вълнуваше от съобщението, щеше да изчака да се увери, че приемам.
	— Ти взе неговата сфера.
	— Спечелена с пот от тъмнооките, които работят за него.
	Сил позамълча.
	— Плаша се от това колко мрачен ставаш, когато говориш за тях. Когато мислиш за светлооките, не си ти.
	Каладин не отговори, просто продължи да върви. Нищо не дължеше на Сиятелния господар, пък и имаше заповед да се върне в дърводелския двор.
	Но господарят _наистина_ защити жената.
	_Не_, твърдо си рече Каладин. _Само искаше да постави офицера на Садеас в неудобно положение. Всеки знае, че между лагерите има напрежение._
	Само това си позволи да помисли по въпроса.


>>	47
>>	Благословиите на Бурята
>>	{img:pytjat_na_kralete_t1_4.png}

#	Една година по-рано
	Каладин завъртя парчето скала между пръстите си и повърхността на късчетата кварц вътре улови светлината. Беше се опрял с едно стъпало на някакъв голям камък, копието му лежеше до него.
	Скалата улови светлината и я заусуква в различни цветове в зависимост от ъгъла, под който я обръщаше. Красивите дребни кристалчета бляскаха. Приличаха на приказните градове, построени от скъпоценни камъни.
	Около него армията на Амарам се готвеше за битка. Шест хиляди мъже точеха копията си или завързваха кожените брони. Бойното поле не беше далеч и понеже не очакваха буря, войниците нощуваха в палатките.
	Бяха, изминали близо четири години, откак Каладин постъпи в армията на Амарам през онази дъждовна нощ. Четири години. И цяла вечност.
	Войниците тичаха насам-нататък. Някои вдигаха ръка и подвикваха на Каладин за поздрав. Той им кимваше в отговор. Прибра парченцето скала в джоба, скръсти ръце и зачака. Знамето на Амарам вече се вееше. Тъмночервено поле с неговия герб — тъмнозелена двойка глифи във формата на белогръб с вдигнати бивни. _Мерем_ и _как_, чест и решителност. Флагът плющеше пред изгряващото слънце, утринният хлад отстъпваше на жегата на деня.
	Каладин се обърна и погледна на изток. Към дома, където никога нямаше да се върне. Реши това преди месеци. Службата му щеше да завърши след няколко седмици, но той щеше отново да се запише. Не би могъл да застане пред родителите си, след като не спази обещанието да защитава Тиен.
	Един масивен тъмноок войник приближи в тръс към него. На гърба му бе привързана брадва, на раменете му имаше бели възли. Необичайното оръжие беше привилегия на взводния командир. Гаре имаше мощни ръчища и гъста черна брада, макар да беше загубил голяма част от своя скалп от дясната страна на главата му. Следваха го двама от сержантите му, Налем и Корабет.
	— Каладин — подхвана Гаре. — В името на Отеца, човече! Защо ме тормозиш? И то в ден на сражение!
	— Добре знам какво предстои, Гаре — отговори Каладин, все още със скръстени ръце. Няколко роти вече се събираха и се строяваха. Далет щеше да се погрижи взводът на Каладин да е на място. Отпред, както бяха решили. Противникът им — един светлоок на име Халав — обичаше далечните залпове. Вече няколко пъти се бяха сражавали с неговите хора. Един от тези случаи беше прогорен в паметта и в душата на Каладин.
	Той постъпи в армията на Амарам с очакването да защитава алетските граници — и ги защитаваше. Срещу други алети. По-дребни господари, които се мъчеха да откъснат парчета от земите на върховния принц Садеас. От време на време Амарам опитваше да отнеме територии от други върховни принцове. Твърдеше, че те всъщност принадлежат на Садеас, а другите са ги откраднали преди години. Каладин не знаеше как да разбира това. Амарам беше единственият от светлооките, комуто той вярваше. Но, изглежда, и те вършеха същите неща като армиите, срещу които воюваха.
	— Каладин? — обади се нетърпеливо Гаре.
	— Имаш нещо, което искам — отговори Каладин. — Новобранец, пристигнал едва вчера. Галан казва, че името му е Сен.
	Гаре се начумери.
	— И очакваш да играя тази игра с теб _сега_? Говори с мен след сражението. Ако момчето оцелее, може да ти го дам. — Врътна се и тръгна, а приятелчетата му го последваха.
	Каладин се изправи и взе копието си. Движението му накара Гаре да спре.
	— Няма да е проблем за теб — тихо рече Каладин. — Само прати момчето в моя взвод. Приеми си заплащането. Мълчи си. — Измъкна кесия със сфери.
	— Може да не искам да го продавам — отговори Гаре и се обърна.
	— Не го продаваш. Прехвърляш го при мен.
	Гаре огледа кесията.
	— Добре де, може пък да не ми харесва как всички правят каквото _ти_ им кажеш. Не ме интересува колко си добър с копието. Моят взвод си е мой.
	— Няма да ти давам повече, Гаре — каза Каладин и пусна кесията на земята. Сферите вътре изтракаха. — И двамата знаем, че момчето е безполезно за теб. Необучено, зле въоръжено, твърде малко за добър войник. Прати го при мен.
	Каладин се обърна и тръгна. След малко чу потракване — Гаре взе кесията.
	— Не можем да се сърдим на човека, задето опитва.
	Каладин продължи да върви.
	— Какво въобще означават тези новобранци за тебе? — провикна се Гаре подире му. — Половината ти взвод е от хора, които са прекалено дребни, та да се сражават както трябва! Почти ме караш да си мисля, че _искаш_ да те убият!
	Каладин не му обръщаше внимание. Мина през лагера, като махаше в отговор на войниците, които го поздравяваха. Повечето му правеха път или защото го познаваха и го уважаваха, или защото знаеха каква слава му се носи. Най-младият взводен командир в армията, само след четири години опит и вече начело. За да се издигне повече, един тъмноок трябваше да замине за Пустите равнини.
	В лагера цареше бъркотия — войниците бързаха да направят последните си приготовления. Нови и нови роти се строяваха. Каладин можеше да забележи и противниците, които се строяваха на възвишението на запад от равнината.
	Врагът. Така ги наричаха. Ала когато възникнеше _истински_ граничен спор с ведените или решийците, същите тези хора щяха да застанат до войниците на Амарам и да се сражават заедно. Все едно Нощната пазителка си играеше с тях на някаква забранена хазартна игра и понякога разполагаше върху дъската хората като съюзници, а на другия ден ги караше да се избиват като противници.
	Но копиеносецът нямаше защо да разсъждава за това. Така му казваха. Неведнъж. Предполагаше, че би трябвало да се вслушва, и разбираше, че задължението му е да направи най-доброто, за да опази живота на взвода си. Победата беше на второ място.
	_Не можеш да убиваш, за да защитиш…_
	Лесно намери пункта на военните лекари; долови миризмите на противовъзпалителните мазила и на запалените малки огньове. Те му напомниха за младостта, която сега му се струваше много, много далечна. Нима наистина бе планирал да стане лекар? Какво беше станало с неговите родители? А с Рошоне?
	Днес това беше безсмислено. Прати на родителите си вест по писарите на Амарам, сбита бележка, която му струва надниците за цяла седмица. Те знаеха, че се е провалил, и знаеха, че няма намерение да се върне. Нямаше отговор.
	Вен беше главният лекар, висок и дълголик мъж с приличен на луковица нос. Наглеждаше чираците си, които сгъваха превръзки. Каладин веднъж се беше позамислил дали да не се нарани, за да постъпи на служба при тях; всичките чираци имаха някакъв недъг, който ги правеше негодни за бой. Не беше способен да го стори. Самонараняването му се виждаше страхливо. Пък и лечителството беше част от стария му живот. По някакъв начин той вече не го заслужаваше.
	Каладин дръпна кесия със сфери от колана си, за да я хвърли на Вен. Кесията обаче не щеше да се откачи. Каладин изруга, препъна се, взе да тегли кесията. Изведнъж тя се освободи и така той пак залитна. Една прозрачна бяла фигурка се стрелна надалеч и се завъртя безгрижно.
	— Проклето вятърно духче — рече той. Вятърните духчета се срещаха много често из тези скалисти равнини.
	Мина край шатрата и хвърли кесията на Вен. Високият мъж ловко я улови и парите изчезнаха в някакъв джоб на широката му бяла роба. Подкупът подсигуряваше това, че хората на Каладин първи щяха да получат лекарска помощ на бойното поле. При положение, че няма светлооки, които да се нуждаят от внимание.
	Време беше да влезе в строя. Забърза, започна да подтичва с копието в ръка. Никой не му създаваше главоболия, задето носи панталони под кожената си пола на копиеносец. Правеше това, за да могат хората му да го разпознават в гръб. Всъщност напоследък никой не му създаваше главоболия за нищо. Това все още му се струваше странно, след като толкова много се беше борил за всичко през първите години в армията.
	Продължаваше да не се чувства на място. Репутацията му го открояваше, ала какво да направи? Така поне хората му не понасяха подигравки. След няколко години, през които се справяше с бедите една подир друга, сега най-сетне можеше да спре и да _помисли_.
	Не беше сигурен, че това му харесва. В последно време мисленето беше опасно. Много отдавна не беше взимал онова парченце скала и не се беше замислял за Тиен и за дома.
	Отправи се към предните редици и завари хората си точно там, където им беше казал да отидат.
	— Далет — провикна се той и отърча при грамадния копиеносец, който беше негов сержант. — Скоро ще имаме ново попълнение. Ти трябва да… — той прекъсна. Един младеж, може би четиринадесетгодишен, стоеше до Далет. В бронята на копиеносец изглеждаше дребничък.
	Внезапно проблесна спомен. Друг юноша, с познато лице, хванал копие, от което му бяха казали, че няма да се нуждае. Две обещания, нарушени наведнъж.
	— Току-що се добра дотук, сър — отвърна Далет. — Тъкмо го подготвям.
	Каладин се отърси от спомена. Тиен беше мъртъв. Но, _Отче на Бурята_, новото момче изглеждаше досущ като него.
	— Отлично — каза Каладин и се насили да не гледа Сен. — Платих добри пари да махна това момче от взвода на Гаре. Този човек е толкова некадърен, че със същия успех можеше да се сражава и на страната на противника.
	Далет изръмжа нещо в знак на съгласие. Хората му знаеха какво да правят със Сен.
	_Добре_, помисли Каладин и огледа бойното поле в търсене на подходящо място, където взводът му да се задържи. _Хайде да започваме._
	Беше чувал за войниците, които се сражаваха на Пустите равнини. _Истинските_ войници. Ако се проявиш като обещаващ боец при тези погранични спорове, пращат те там. Предполагаше се, че на Равнините е по-безопасно — много повече войници, но по-малко битки. Затова Каладин искаше да отведе своя взвод час по-скоро.
	Обсъди положението с Далет и избраха позиция. Най-сетне тръбите прозвучаха.
	Взводът на Каладин тръгна.

	* * *

	— Къде е момчето? — попита Каладин, докато измъкваше копието си от гърдите на войник в кафяво. Онзи падна на земята и изстена. — Далет!
	Грамадният сержант се биеше. Не можеше да се обърне и да отговори.
	Каладин изруга и заразглежда хаотичното бойно поле. Копията удряха щитове, плът, кожа; мъжете викаха и крещяха. По земята гъмжаха духчета на болката, прилични на оранжеви ръчички или сухожилия, които се протягаха сред кръвта на ранените.
	Всички от взвода на Каладин бяха налице, ранените им се намираха на защитено място в средата. Всички без Тиен.
	_Сен_, рече си Каладин. _Името му е Сен._
	Каладин зърна нещо зелено сред кафевите униформи на противника. Един уплашен глас някак проряза шумотевицата. Това беше той.
	Каладин се хвърли натам и наруши строя, с което накара сражаващия се до него Ларн да викне изненадано. Каладин се приведе и мина под едно противниково копие, втурна се по камъните, прескачайки трупове.
	Сен беше повален на земята, над него — вдигнато копие. Вражеският войник стовари оръжието си.
	_Не._
	Каладин блокира удара, отклони копието, плъзна се и спря пред Сен. Тук имаше шестима копиеносци в кафяво. Каладин диво се завъртя сред тях и ги атакува. Копието му като че ли се движеше само. Подкоси краката на един от мъжете, свали друг с хвърляне на ножа.
	Беше като вода по склона на хълм — течаща, непрестанно в движение. Остриетата на копията проблясваха около него, дръжките им свистяха от бързината. Никой не го удари. Никой не можеше да го спре. Не и когато се чувстваше така. Когато енергията му идваше от това, че защитава падналите, силата — от това, че брани един от своите хора.
	Каладин рязко прибра копието си под мишница и приклекна. От челото му струеше пот. Ветрецът го разхлаждаше. Странно. Преди нямаше вятър. А сега сякаш го обгръщаше.
	И шестимата вражески копиеносци бяха убити или ранени. Каладин вдиша, издиша и се зае да прегледа раната на Сен. Пусна копието и коленичи. Раната не беше особено тежка, но вероятно причиняваше на момчето силни болки.
	Измъкна превръзка и същевременно набързо огледа бойното поле. Недалеч един от противниковите войници се размърда, но човекът беше толкова зле ранен, че не представляваше заплаха. Далет и останалите от отряда на Каладин прочистваха района от изостанали врагове. По-нататък някакъв противников светлоок събираше малка групичка войници за контраатака. Имаше пълна броня. Не Вълшебна броня, разбира се, а сребриста стомана. Богат човек, както личеше от коня му.
	Само след един удар на сърцето Каладин пак превързваше крака на Сен, макар че с крайчеца на окото си следеше ранения вражески войник.
	— Каладин, сър! — възкликна Сен, сочейки войника, който се размърда. Отче на Бурята! Мигар момчето едва сега го забеляза? Дали някога и неговият собствен усет за битката е бил толкова притъпен като този на Сен?
	Далет прогони войника. Останалите от взвода оформиха пръстен около Каладин, Далет и Сен. Каладин свърши с раната, изправи се и взе копието.
	Далет му подаде ножовете.
	— Разтревожихте ме, сър. Да побегнете така.
	— Знаех, че ще ме последваш — отвърна Каладин. — Вдигнете червеното знаме. Син, Коратер, връщате се с момчето. Далет, дръж се тук. Линията на Амарам се издава в тази посока. Скоро ще бъдем в безопасност.
	— А Вие, сър? — попита Далет.
	Недалеч от тях светлоокият така и не бе успял да събере достатъчно войници. Беше уязвим. Приличаше на камък, довлечен от вече пресъхнал поток.
	— Броненосец — каза Сен.
	Далет изсумтя.
	— Не, слава на Отеца на Бурята. Само офицер от светлооките. Броненосците са твърде ценни, та да се похабяват за дребен пограничен спор.
	Каладин стисна зъби и загледа светлоокия воин. За колко ли могъщ се мислеше той, възседнал скъпия кон, неуязвим за копията с великолепната си броня и високия ръст на животното. Замахна с боздугана и уби хората наоколо.
	Тези сражения се предизвикваха от господари като него, алчни дребни светлооки, които се мъчеха да крадат земи, когато по-високопоставените бяха далеч и воюваха срещу паршендите. Такива като него даваха далеч по-малко жертви от копиеносците и така животът под командването на подобните нему се обезцени.
	Все по-често през последните няколко години за Каладин всеки от тези дребни светлооки представляваше Рошоне. Само Амарам оставаше встрани. Амарам, който се държа така добре с бащата на Каладин и обеща да пази Тиен. Амарам, който винаги говореше с уважение, дори и с низшите копиеносци.
	Беше като Далинар и Садеас. Не като тази сган.
	Разбира се, Амарам не успя да опази Тиен. Но и Каладин не успя.
	— Сър? — рече Далет неуверено.
	— Втори и Трети отряд в клещи — каза Каладин студено. — Ще смъкнем един Сиятелен господар от трона му.
	— Сигурен ли сте, че е разумно, сър? — обади се Далет. — Имаме ранени.
	Каладин се обърна към него.
	— Това е един от офицерите на Халав. Той трябва да е.
	— Не знаете това, сър.
	— Както и да е, този е водач на батальон. Ако убием толкова високопоставен офицер, почти сигурно ще имаме място в следващата група за Пустите равнини. Вземаме го. Представи си, Далет. Истински войници. Лагер с дисциплина и свестни светлооки. Място, където нашият начин за водене на бой ще _има_ значение.
	Далет въздъхна, но кимна. Каладин махна и дойдоха два отряда, нетърпеливи също като него. Дали те самите ненавиждаха вечно препиращите се светлооки или бяха усвоили ненавистта на Каладин?
	Оказа се изненадващо лесно този господар да бъде свален от седлото. Проблемът на светлооките — почти на всички — беше, че подценяваха тъмнооките. Може би точно този имаше основание. Колцина ли беше убил през годините?
	Трети отряд въвлече в схватка почетната гвардия на светлоокия. Втори отряд се зае да отклони вниманието му. Той не видя приближаването на Каладин от другата страна. Лицето му беше незащитено и той падна, поразен с нож в окото. Още беше жив — затрополи с викове по земята. Каладин стовари копието си в лицето на падналия мъж и удари три пъти. Конят на светлоокия се отдалечи в галоп.
	Почетните гвардейци изпаднаха в паника и се втурнаха към своите. Каладин даде заповед на двата отряда — тропна с копието по щита в сигнал „удържай позиция“. Хората се разположиха ветрилообразно. Нисичкият Тоорим, когото Каладин беше избавил от друг взвод, отиде да провери дали светлоокият е мъртъв. Всъщност тайничко претършува за пари.
	Ограбването на убитите беше строго забранено, но Каладин прецени, че ако Амарам иска плячката, преспокойно може и сам да убива противниците. Уважаваше го повече от други светлооки, всъщност повече от _всички_ светлооки. Но подкупите не бяха евтини.
	Тоорим се приближи и рече:
	— Нищо, сър. Или не е носил никакви сфери, или ги е скрил под гръдната броня.
	Каладин кимна отсечено и продължи да оглежда бойното поле. Войските на Амарам се възстановяваха; скоро щяха да спечелят сражението. Всъщност тъкмо в този миг Амарам най-вероятно оглавяваше директен щурм. По правило той се включваше към края на боя.
	Каладин отри чело. Трябваше да прати някой да доведе капитана им, Норби, за да докаже убийството на светлоокия. Първо обаче му трябваха лекарите за…
	— Сър! — внезапно се обади Тоорим.
	Каладин отново погледна към линията на противника.
	— Отче на Бурята! — възкликна Тоорим. — _Сър!_
	Тоорим не гледаше към врага. Каладин се обърна към своята войска. Там сред войниците препускаше на кон с цвета на самата смърт нещо невъзможно.
	Мъжът носеше блестяща златна броня. _Съвършена_ златна броня. Тъкмо такава броня се стремяха да имитират всички останали. Всяка плочица прилягаше отлично; не се виждаха връзки или кожа. В тази броня ездачът изглеждаше огромен, могъщ. Като бог. Носеше великолепен меч, който изглеждаше прекалено голям за използване. Мечът беше украсен с гравюри, формата му напомняше на лумнал пламък.
	— Отче на Бурята… — промълви Каладин.
	Броненосецът излезе от редиците на амарамовата армия. Досега препускаше сред тях и посичаше войниците по пътя си. В един кратък миг умът на Каладин отказваше да приеме, че това създание — това прекрасно _божество_ — може да е враг. Илюзията се подхранваше от обстоятелството, че Броненосецът излезе от тяхната страна.
	Объркването на Каладин трая до мига, когато Броненосецът прегази Сен, сне Меча и отряза главата на Далет с едно-единствено леко движение.
	— Не! — изкрещя Каладин. — _Не!_
	Тялото на Далет рухна на земята, очите му сякаш пламнаха и от тях се вдигна дим. Броненосецът посече Син и стъпка Линдел, преди да продължи нататък. Извърши всичко това така привично, както една жена би забърсала петно от масата.
	— _НЕ!_ — ревна Каладин и се втурна към падналите мъже от своя взвод. В това сражение не беше загубил нито един човек! Щеше да опази всички!
	Рухна на колене до Далет и изтърва копието си. Не се долавяше пулс, а изгорелите му очи… Беше мъртъв. Мъката заплашваше да погълне Каладин.
	_Не!_, обади се онази част от ума му, която беше обучена от Лирин. _Спаси онези, които можеш!_
	Обърна се към Сен. Конят беше стъпил на гърдите на момчето — гръдната кост беше пукната, ребрата потрошени. Момчето се задъхваше, гледаше право нагоре, бореше се за въздух. Каладин измъкна превръзка. Спря и я погледна. С превръзка? Да оправи смазания гръден кош?
	Сен спря да хрипти. Сгърчи се веднъж. Очите му още бяха отворени.
	— Той гледа! — прошепна момчето със свистене. — Черният свирач в нощта. Държи ни на дланта си… свири мелодия, недоловима за човеците!
	Очите му се обърнаха. Спря да диша.
	Лицето на Линдел беше смазано. Очите на Син димяха; той също не дишаше. Каладин ужасен коленичи в кръвта на Сен. Тоорим и двата отряда се събраха около него и изглеждаха не по-малко потресени.
	_Не е възможно. Аз… аз…_
	Викове.
	Каладин вдигна поглед. Зелено-червеното знаме на Амарам се вееше право на юг. Броненосецът беше посякъл хората на Каладин на път за това знаме. Пред него копиеносците с викове се пръснаха в безредно бягство.
	Врящ гняв изпълни Каладин.
	— Сър? — продума Тоорим.
	Каладин взе копието и се изправи. Коленете му бяха покрити с кръвта на Сен. Хората му го наблюдаваха объркано и тревожно. Стояха твърдо насред хаоса; доколкото Каладин можеше да прецени, единствени те не бягаха. Броненосецът беше превърнал войниците в каша.
	Каладин вдигна копието и побягна. Хората му нададоха боен вик, строиха се зад него и се понесоха през скалистата равнина. Копиеносци с униформи в двата цвята се препъваха и им правеха път, изпущайки оръжията и щитовете си.
	Каладин набра скорост, краката му пулсираха, отрядът едва поддържаше темпото. Пред тях — точно пред Броненосеца — група зелени се разпадна и побягна. Почетната гвардия на Амарам. Пред лицето на Броненосеца, те изоставиха задължението си. Амарам остана сам. Конят му заотстъпва. Носеше сребриста плочеста броня, която изглеждаше толкова _проста_ пред онази на Броненосеца.
	Взводът на Каладин се носеше срещу потока на войската като клин, който се движи в погрешната посока. Те бяха _единствените_, които тичаха в погрешната посока. При минаването им някои от бягащите войници поспираха, но никой не ги последва.
	Броненосецът мина край Амарам. С един удар на Меча преряза шията на коня му. Очите на животното изгоряха в двете дълбоки ямки и то падна, гърчейки се. Амарам остана на седлото.
	Броненосецът описа с коня си тесен кръг, после светкавично се метна от гърба му. Стъпи на земята с хрущене и спря.
	Каладин удвои скоростта си. Дали тичаше, за да отмъсти, или се мъчеше да защити своя върховен маршал? Единственият светлоок, който беше проявявал някаква човещина? Имаше ли значение?
	Амарам се бъхтеше в грубата си броня, трупът на коня притискаше крака му.
	Броненосецът вдигна Меча си с две ръце, за да го довърши.
	Каладин го приближи откъм гърба и с вик замахна с дръжката на копието си, като вложи в удара ускорение и сила. Дръжката се строши в крака на Броненосеца и се посипаха трески.
	Откатът събори Каладин на земята; ръцете му трепереха, стискаха строшеното копие. Броненосецът се олюля и сведе Меча си. Обърна защитеното си от шлема лице към Каладин. Позата му издаваше върховна изненада.
	След миг пристигнаха останалите двадесет мъже от взвода на Каладин и нападнаха яростно. Каладин стана с мъка и се втурна да вземе копието на убит войник. Измъкна един от ножовете си от ножницата, захвърли строшеното копие, грабна новото и се обърна. Хората му нападаха така, както ги беше обучил. Атакуваха от три страни и удряха с копията по свръзките в Бронята. Броненосецът се огледа с вид на човек, заобиколен от джафкащи кутрета. Нито един удар явно не проби бронята. Той поклати глава.
	После нападна.
	Мечът се развъртя в помитащи смъртоносни удари и посече десет копиеносци.
	Каладин се скова от ужас, когато Тоорим, Асис, Хамел и седмина други паднаха с горящи очи. Броните и оръжията им бяха прерязани. Останалите с препъване отстъпваха потресени.
	Броненосецът пак замахна и уби Ракша, Навар и още четирима. Каладин зина. Неговите хора — неговите приятели — мъртви, просто така. Последните четирима опитаха да се измъкнат. Хаб се препъна в трупа на Тоорим, падна и изтърва копието си.
	Броненосецът не им обърна внимание и пристъпи към прикования на място Амарам.
	_Не_, помисли Каладин. _Не, не, НЕ!_ Нещо го тласна напред, противно на всяка логика и разум. Отчаян, измъчен, _разгневен_.
	В падинката, където се биеха, нямаше никой друг. Разумните копиеносци бяха избягали. Четиримата останали от отряда му се бяха добрали до възвишението недалеч, но не бягаха. Викаха го.
	— Каладин! — крещеше Рееш. — Каладин, не!
	В отговор Каладин извика. Броненосецът го чу, извъртя се — немислимо бързо — и замахна. Каладин се приведе да избегне удара и стовари дръжката на копието си в коляното му.
	Копието отскочи. Каладин изруга и се хвърли назад, точно когато Мечът разсече въздуха пред него. Каладин отскочи и се стрелна напред. Умело удари врата на противника. Бронята там отклони удара. Копието само одраска боята.
	Броненосецът се обърна към него, хванал Меча с две ръце. Каладин бързо се отмести извън обсега на това невероятно оръжие. Амарам най-сетне се беше измъкнал и се отдалечаваше пълзешком, единият крак се влачеше подире му — от усукването личеше, че е счупен на няколко места.
	Каладин се подхлъзна, спря, завъртя се и загледа Броненосеца. Това същество не беше бог. Представляваше най-низкото у светлооките. Възможността да убиват хора като Каладин безнаказано.
	Всяка броня имаше слабо място. Всеки човек — също. Каладин помисли, че е зърнал очите на противника зад шлема. Визьорът беше достатъчен тъкмо за кама, но хвърлянето трябваше да е съвършено. Каладин трябваше да застане близо. Смъртоносно близо.
	Той отново се втурна напред. Броненосецът замахна с Меча със същия широк замах, с който беше погубил толкова много от хората на Каладин. Каладин се хвърли надолу, плъзна се на колене и се изви назад. Мечът проблесна над него и сряза горната част на копието му. Парчето отхвърча и се запревърта.
	Каладин се напрегна, метна се отново на крака, замахна рязко и запрати ножа към очите, които го наблюдаваха иззад непроницаемата броня. Камата удари наличника съвсем леко встрани от нужния ъгъл, отскочи от страните на визьора и рикошира.
	Броненосецът изруга и отново замахна с огромния Меч към Каладин.
	Каладин стъпи на крака, ускорението още го тласкаше напред. Нещо проблесна във въздуха до него. Падаше към земята.
	Острието на копието. Каладин изрева предизвикателно, завъртя се и улови острието в полет. То падаше с върха надолу и Каладин го улови за останалите няколко пръста от дръжката. Палецът му легна на дървото, острата част се подаде под дланта му. Броненосецът отново замахна, когато Каладин спря, простря ръката си настрани и _стовари_ острието на копието право във визьора.
	Всичко замря.
	Каладин стоеше с протегната ръка. Броненосецът беше точно вдясно от него. Амарам беше изпълзял до половината на плитката падинка. Копиеносците на Каладин стояха в края и зяпаха. Той дишаше тежко и още стискаше дръжката. Ръката му беше пред лицето на Броненосеца.
	Оня падна назад с проскърцване на Бронята и се сгромоляса на земята. Мечът му се заби косо в камъните.
	Каладин се отдалечи с олюляване. Чувстваше се изцеден. Вцепенен. Изтръпнал. Хората му бързо приближиха, спряха като един и се вторачиха в падналия мъж. Гледаха изумено, даже с някакво обожание.
	— Мъртъв ли е? — попита тихо Алабет.
	— Мъртъв е — чу се глас.
	Каладин се обърна. Амарам все така лежеше на земята, но беше смъкнал шлема си. Тъмните му коса и брада лъщяха от пот.
	— Ако беше още жив, Мечът му щеше да изчезне. Бронята пада от него. Мъртъв е. В името на кръвта на праотците ми… ти уби Броненосец!
	Странно, но Каладин не беше изненадан. Само изтощен. Огледа телата на мъжете, които бяха негови най-скъпи другари.
	— Вземи го, Каладин — рече Кореб.
	Каладин се обърна и хвърли поглед към Меча, който стърчеше с ефеса към небето.
	— Вземи го — повтори Кореб. — Твой е. Отче на Бурята, Каладин. Ти си _Броненосец_!
	Каладин замаяно пристъпи напред, протегна ръка към оръжието. Спря току над него.
	Всичко беше _лошо_.
	Вземеше ли Меча, ставаше един от тях. Даже и очите му щяха да се променят, ако се вярва на приказките. Мечът блестеше в светлината, неопетнен от извършените убийства, ала за миг Каладин го видя червен. Изцапан с кръвта на Далет. Кръвта на Тоорим. Кръвта на мъжете, които бяха живи само допреди няколко мига.
	Той беше съкровище. Хората заменяха кралства срещу Мечове. Малцината тъмнооки, които бяха спечелили такива, живееха вечно в песните и приказките.
	Но от самата мисъл да го докосне му призля. Мечът въплъщаваше всичко, което той вече ненавиждаше у светлооките, и току-що беше погубил мъжете, които той обичаше силно. Взря се в отражението си в безмилостния метал, сне ръка и се отдалечи.
	— Твой е, Кореб — рече Каладин. — Давам ти го.
	— _Какво?_ — обади се Кореб иззад гърба му.
	Почетната гвардия на Амарам най-сетне се завърна. Мъжете предпазливо се изправиха над падинката. Изглеждаха посрамени.
	— Какво правиш? — поиска да узнае Амарам, когато Каладин мина край него. — Какво… Няма ли да вземеш Меча?
	— Не го искам — отвърна тихо Каладин. — Давам го на моите хора.
	Той се отдалечи. Беше изтощен. Вече не изпитваше нищо. По лицето му се стичаха сълзи, докато се изкачваше от падината и си проправяше път през почетната гвардия.
	Отправи се към лагера сам.


>>	48
>>	Ягода
>>	{img:pytjat_na_kralete_t1_3.png}

E>
	„Отнемат светлината, където и да се промъкнат. Обгоряла кожа.“
@	Кормшен, страница 104
E$

	Шалан седеше спокойно, облегната на стерилно, застлано с бели чаршафи легло в една от многото болници на Карбрант. Ръката й бе спретнато и стегнато увита в превръзка; пред себе си държеше скицника. Сестрите неохотно й позволиха да рисува, при условие да не се „претоварва“.
	Ръката я болеше; бе се порязала по-дълбоко от очакваното. Беше се надявала да симулира раняване от счупването на каната; не се беше замислила достатъчно колко много би могло да изглежда като опит за самоубийство. Въпреки уверенията, че просто е паднала от леглото, виждаше, че сестрите и ардентите не ги приемат. Не можеше да ги обвинява.
	Последиците я караха да се чувства неловко, но поне никой не смяташе, че може да е Превръщала, за да създаде кръвта. Неудобството си струваше липсата на подозрения.
	Продължи да скицира. Намираше се в широка, подобна на коридор стая в една болница в Карбрант, с много легла покрай стените. Освен очевидните усложнения, двата дена в болницата преминаха прилично. Бе имала доста време да мисли за онзи изключително странен следобед, когато видя призраци, превърна стъклото в кръв и един ардент й предложи да напусне ардентията, за да бъде с нея.
	Бе направила няколко рисунки на болничната стая. Създанията се таяха в скиците й, все в далечните ъгли на помещението. Присъствието им й пречеше да спи, но постепенно свикваше с тях.
	Въздухът миришеше на сапун и масло от ралица; къпеха я редовно и миеха ръката с антисептик, за да отпъждат духчетата на загниването. Около половината от леглата бяха заети от болни жени; платнени паравани на колелца с дървени рамки можеха да бъдат подредени около леглото, за да осигурят уединение. Шалан носеше проста бяла дреха, която се развързваше отпред и имаше дълъг ляв ръкав, с връзки, за да пази скритата й ръка.
	Бе прехвърлила кесията си в болничната дреха и я бе закопчала в левия ръкав. Никой не надзърна вътре. При миенето я откопчаваха и я връчваха на Шалан без приказки, въпреки необичайната й тежест. В кесиите на жените не бъркаше никой. Въпреки това не оставяше своята кесия.
	В болницата се грижеха за всичките й потребности, но не можеше да я напусне. Напомняше й времето у дома, в именията на баща й. Това все повече я ужасяваше, точно колкото и главите-символи. Бе вкусила независимостта и не искаше да се връща към онова, което е била. Повивана, глезена, показвана.
	Ала бе малко вероятно да може да се върне към ученето с Ясна. Мнимият й опит да се самоубие й даваше отлична причина да се върне вкъщи. Трябваше да отиде. Да остане и само да изпрати Превръщателя би било егоистично предвид възможността да си тръгне, без да предизвика подозрения. Освен това бе употребила Превръщателя. Можеше да използва дългия път до дома, за да разбере как го бе направила и да е готова да помогне на семейството си, щом се прибере.
	Въздъхна и довърши рисунката си с няколко щриха. Беше изображение на посетеното от нея странно място. Далечният хоризонт с яркото и все пак студено слънце. Горе към него се кълбяха облаци, безкрайният океан долу, слънцето изглеждаше като в края на дълъг тунел. Над океана се носеха стотици пламъци, море от светлини над морето от стъклени мъниста.
	Тя отгърна картината и погледна рисунката отдолу. Бе изобразена тя, свита в леглото, заобиколена от странните създания. Не _смееше_ да каже на Ясна какво е видяла, за да не се разкрие, че е Превръщала и че следователно е извършила кражба.
	Следващата картина я изобразяваше просната на пода сред кръвта. Вдигна поглед от скицника. Облечена в бяло жена ардент седеше до стената и се преструваше, че шие, но всъщност я наблюдаваше в случай, че тя отново реши да се нарани. Шалан сви устни в тънка черта.
	_Добро прикритие_, каза си тя. _Действа отлично. Спри да се притесняваш толкова._
	Върна се на последната си рисунка за деня — една от главите-символи. Без лице, без очи, само странният назъбен знак с връхчета като изрязан кристал. Трябваше да имат нещо общо с Превръщането. Нали?
	_Аз посетих друго място_, помисли Шалан. _Струва ми се… струва ми се, че говорих с духа на чашата…_ Нима една _чаша_ наистина имаше душа? Щом отвори кесията, за да провери Превръщателя, откри, че сферата, дадена й от Кабсал, е спряла да свети. Смътно си спомняше усещане за светлина и красота, една бушуваща в нея буря.
	Бе взела светлината от сферата и я бе дала на чашата — на _духа_ на чашата — като подкуп, за да превърне. Така ли ставаше Превръщането? Или тя просто опитваше да направи някаква връзка?
	Шалан свали скицника, когато в стаята влязоха посетители и започнаха да се движат между пациентите. Повечето от жените седнаха напрегнато, щом видяха крал Таравангян с оранжевата му дреха и благия старчески вид. Той се спираше пред всяко легло, за да поговори. Бе чувала, че посещавал болницата често, поне веднъж седмично.
	Най-накрая той стигна до леглото на Шалан. Усмихна й се и седна, след като един от многото му придружители постави тапицирана табуретка за него.
	— И младата Шалан Давар. Бях ужасно натъжен да чуя за злополуката Ви. Извинявам се, че не дойдох по-рано. Задържаха ме държавни дела.
	— Напротив, Ваше величество.
	— Не, не — отвърна той. — Но така трябва да бъде. Мнозина се оплакват, че прекарвам твърде много от времето си тук.
	Шалан се усмихна. Такива оплаквания никога не бяха гласовити. Заетите с политиката в двора земевладелци и глави на знатни домове бяха щастливи с крал, който прекарва толкова много от времето си извън двореца, без да се занимава с интригите им.
	— Тази болница е чудесна, Ваше Величество — продължи тя. — Не мога да повярвам колко добре се грижат за всеки.
	Той се усмихна широко.
	— Големият ми триумф. Светлооки, тъмнооки, не отпращат никого — било просяк, уличница или някой моряк отдалеч. Знаете, че всичко се издържа от Паланеума. Всъщност, дори и най-неясното и безполезно сведение помага за лекуването на болните.
	— Радвам се, че съм тук.
	— Съмнявам се, дете мое. Болница като тази може би е единственото нещо, в което човек може да налее толкова много пари и да е доволен, ако то въобще не се използва. Трагедия е, че се налага да бъдете моя гостенка.
	— Имах предвид, че бих предпочела да боледувам тук, а не някъде другаде. Макар да предполагам, че звучи малко като да кажеш, че е по-добре да се задавиш с вино, отколкото с помия.
	— Толкова сте приятна — засмя се той, а очите му омекнаха. — Трябва да се подчиня на знанието на хирурзите и сестрите си. Според тях все още сте изложена на опасност. Трябва да мислим за здравето Ви.
	— Престоят ми тук ми дава здраве за сметка на цялостната ми форма, Ваше Величество.
	Таравангян поклати глава.
	— Не бива да се допуска да претърпите друга злополука.
	— Аз… аз разбирам. Но съм твърда, че се чувствам много по-добре. Случката бе причинена от преработване. След като си починах, за мен няма повече опасност.
	— Това е добре — отвърна той. — Но се налага да Ви задържим за още няколко дни.
	— Да, Ваше Величество. Бих ли могла поне да приемам посетители? — Досега персоналът на болницата настояваше да не я безпокоят.
	— Добре… Ще помисля доколко би Ви помогнало. Ще говоря с ардентите и ще предложа да Ви разрешат няколко посещения. — Видимо се поколеба. — Щом се поправите, може би за Вас ще е най-добре да прекратите обучението си.
	Тя постави на лицето си гримаса, за да не личи, че й призлява от преструвката й.
	— Много ми е неприятно да го направя, Ваше Величество. Но моето семейство ми липсваше твърде много напоследък. Може би ще трябва да се върна при тях.
	— Отлична идея. Сигурен съм, че ардентите ще Ви пуснат по-охотно, ако знаят, че се завръщате у дома си.
	Усмихна се любезно и постави ръка върху рамото й.
	— Този свят понякога е буря. Но помнете, слънцето винаги изгрява отново.
	— Благодаря Ви, Ваше Величество.
	Кралят се отдалечи, посети други пациенти и после заговори спокойно с ардентите. Не бяха минали и пет минути и Ясна влезе през вратата с обичайната си изправена походка. Бе облякла красива тъмносиня рокля със златна бродерия. Лъскавата й черна коса бе сплетена и поддържана от шест тънки златни игли; бузите й бяха румени, а устните — кървавочервени от червилото. В бялата стая изпъкваше като цвете на голо каменно поле.
	Скритите от широките поли на копринената й рокля нозе я понесоха към Шалан; под мишницата си стискаше дебела книга. Един ардент й донесе столче и тя седна, точно където преди малко бе седял кралят.
	Ясна погледна Шалан със спокойно и безчувствено лице.
	— Казаха ми, че моето наставничество е взискателно и изискващо, даже сурово. Това е една от причините често да отказвам да взема повереници.
	— Извинявам се за слабостта си, Сиятелна — отвърна Шалан със сведен поглед.
	Ясна изглеждаше недоволна.
	— Нямах намерение да намеквам за Ваша грешка, дете. Опитвах обратното. За съжаление… не съм привикнала да се държа така.
	— Да се извинявате?
	— Да.
	— Е, виждате — продължи Шалан, — за да станете умела в извиненията, най-напред трябва да правите грешки. Там е проблемът Ви, Ясна. Вие сте страхотна в правенето на грешки.
	Изражението на жената омекна.
	— Кралят спомена, че ще се завръщате при семейството си.
	— Какво? Кога?
	— Когато ме посрещна в коридора и най-накрая ми разреши да Ви посетя.
	— Звучите така, сякаш сте чакали отвън.
	Ясна не отговори.
	— А проучванията Ви!
	— Мога да ги правя и в чакалнята на болницата.
	Поколеба се.
	— През последните няколко дни ми бе малко трудно да се съсредоточа.
	— Ясна! Това е почти _човешко_ от Ваша страна!
	По-голямата жена я погледна неодобрително; Шалан потръпна и веднага съжали за думите си.
	— Съжалявам. Не се учих добре, нали?
	— Или може би просто практикувате изкуството на извинението. Тъй че няма да се усещате несигурна в случай на необходимост, както е с мен.
	— Колко умно от моя страна.
	— Наистина.
	— Мога ли да спра? — попита Шалан. — Май практикувах напълно достатъчно.
	— Струва ми се — отговори Ясна, — че извинението е изкуство, в което можем да следваме повече от един учител. Не ме вземайте за образец в това отношение. Гордостта често минава за безпогрешност.
	Наклони се напред.
	— Съжалявам, Шалан Давар. Като ви претоварих, може и да съм навредила на света и да съм му отнела един от големите учени на новото поколение.
	Шалан се изчерви и се почувства още по-глупава и виновна. Очите й се спряха на ръката на учителката й. Ясна носеше черна ръкавица, която скриваше фалшивия Превръщател. Ученичката й стисна със свободната си ръка кесията с истинския. Ако Ясна разбереше…
	Ясна извади книгата изпод ръката си и я постави на леглото до Шалан.
	— Това е за Вас.
	Шалан я взе. Отвори я на заглавната страница, но тя бе празна. Празна бе и следващата, и всички останали. Намръщи се и погледна Ясна.
	— Нарича се _Книгата с безкрайните страници_ — рече тя.
	— Хм, уверена съм, че не е безкрайна, Сиятелна.
	Шалан прелисти до последната страница и я повдигна.
	Ясна се усмихна.
	— Това е метафора, Шалан. Много отдавна един скъп на сърцето ми човек предприе много добър опит да ме спечели за воринизма. Това бе неговият метод.
	Шалан вирна глава.
	— Търсите истината — продължи Ясна, — но и се държите за вярата си. В това има нещо много достойно за уважение. Намерете Светилището на Увереността. То е едно от най-малките и наръчникът им е тази книга.
	— Книга с празни страници?
	— Точно така. Те почитат Всемогъщия, но се придържат към вярването, че отговорите винаги са повече. Книгата не може да бъде запълнена, тъй като винаги има нещо, което да бъде научено. В това светилище не наказват за въпроси, дори и за такива, които поставят под съмнение основите на воринизма. — Принцесата поклати глава. — Не мога да си обясня действията им. Би трябвало да можете да ги откриете във Веденар, при все че в Карбрант няма от тях.
	— Аз… — Шалан замлъкна, виждайки ръката на Ясна да почива върху книгата. Явно бе ценна за нея. — Не мислех, че ще намеря арденти, които са склонни да поставят под въпрос собствените си вярвания.
	Ясна повдигна вежда.
	— Шалан, във всяка религия ще откриете мъдри хора, а във всеки народ — добри. Тези, които _наистина_ търсят мъдростта, ще признаят достойнствата на опонентите си и ще се поучат от ония, които са им посочили грешката им. Всички останали — еретици, воринисти, исперисти или маакианци — са еднакво тесногръди.
	Свали ръката си от книгата и се надигна, за да стане.
	— Той греши — внезапно произнесе Шалан, осъзнала нещо.
	Ясна се обърна към нея.
	— Кабсал — каза ученичката й и се изчерви. — Твърди, че проучвате Пустоносните, понеже искате да докажете, че воринизмът е лъжлив.
	Ясна изсумтя презрително.
	— Не бих отдала четири години от живота си на подобно безсмислено занятие. Да опиташ да докажеш нещо отрицателно е идиотизъм. Нека воринистите вярват в каквото желаят — мъдрите сред тях ще намерят добрина и утеха във вярата си; глупаците ще си останат такива без значение в какво вярват.
	Шалан се намръщи. В този случай защо Ясна изучаваше Пустоносните?
	— А. Говорим за бурята, а тя вече вилнее — обърна се Ясна към входа на стаята.
	Шалан с изненада установи, че току-що бе дошъл Кабсал, облечен в обичайните си сиви дрехи. Спореше деликатно със сестрата, която сочеше към кошницата в ръката му. Най-накрая жената вдигна ръце, оттегли се и го остави да се приближи с триумфална стъпка.
	— Най-после! — обърна се той към Шалан. — Старият Мунгам може да бъде истински тиранин.
	— Мунгам? — попита Шалан.
	— Ардентът, който отговаря за болницата — поясни Кабсал. — Трябваше да ме пуснат веднага. Все пак зная какво Ви трябва, за да се поправите!
	Извади бурканче сладко и се усмихна широко.
	Ясна остана на табуретката и наблюдаваше Кабсал през кревата.
	— Бих предположила — изрече тя сухо — че ще дадете на Шалан отдих, като имаме предвид, че ухажванията Ви я доведоха до отчаяние.
	Кабсал пламна. Погледна Шалан и тя можа да види молбата в очите му.
	— Не бяхте вие, Кабсал — произнесе тя. — Просто… просто не бях готова за живота далеч от семейното ми имение. Все още не разбирам какво е станало с мен. Никога досега не съм правила нещо такова.
	Той се усмихна и придърпа столче за себе си.
	— Мисля — отвърна ардентът, — че липсата на цветове на такива места държи хората болни толкова дълго. И липсата на прилична храна.
	Той намигна и обърна бурканчето към Шалан. То бе тъмночервено.
	— Ягоди.
	— За пръв път чувам за такова растение — каза Шалан.
	— То е изключително рядко — намеси се Ясна и се пресегна за бурканчето. — Като повечето растения от Шиновар не може да расте другаде.
	Кабсал изненадано погледна как Ясна отвори капака и топна пръст в буркана. Замисли се, после доближи до носа си малко от сладкото, за да го помирише.
	— Бях останал с впечатлението, че не харесвате сладко, Сиятелна Ясна — продължи той.
	— Не харесвам — отвърна тя. — Просто бях любопитна за миризмата. Чувала бях, че ягодите са много специфични.
	Врътна обратно капачето и избърса пръста си в платнената си кърпичка.
	— Донесох и хляб — каза Кабсал. Извади малко пухкаво хлебче.
	— Мило е от Ваша страна, че не ме обвинявате, Шалан, но виждам, че вниманието ми е било твърде настойчиво. Все пак си казах, че бих могъл да донеса това и…
	— И какво? — попита Ясна. — Да си опростите греха? „Съжалявам, че Ви докарах до самоубийство. Ето Ви малко хляб.“
	Той се изчерви и сведе поглед.
	— Ще си взема, разбира се — Шалан хвърли ядосан поглед към Ясна. — Тя също. Много мило от Ваша страна, Кабсал.
	Взе хляба, отчупи парче за Кабсал, едно за себе си и едно за Ясна.
	— Не — отсече Ясна. — Благодаря.
	— Ясна — каза Шалан — няма ли поне да опитате малко?
	Дразнеше я, че и двете се справяха толкова зле.
	По-възрастната жена въздъхна.
	— Ох, добре.
	Взе хляба и го задържа, докато Шалан и Кабсал ядяха. Хлябът бе влажен и вкусен, при все че Ясна направи физиономия, когато лапна парчето си и го задъвка.
	— Наистина трябва да опитате сладкото — обърна се Кабсал към Шалан. — Ягодите са трудни за намиране. Трябваше доста да се поразровя за тях.
	— Без съмнение, подкупвайки търговците с парите на краля — додаде Ясна.
	Кабсал въздъхна.
	— Сиятелна Ясна, разбирам, че не съм Ви симпатичен. Но аз се старая твърде много да бъда приятен. Не можете ли поне да се _преструвате_ по подобен начин?
	Ясна погледна Шалан и вероятно си припомни предположението на Кабсал, че целта на проучванията й била разрушаването на воринската вяра. Не се извини, но и не отвърна.
	_Това поне е добре_, помисли си Шалан.
	— Сладкото, Шалан — обади се Кабсал и й подаде филия хляб за него.
	— О, да.
	Тя отвори капака на бурканчето със свободната си ръка, докато го държеше между коленете си.
	— Струва ми се, че пропуснахте кораба си — продължи Кабсал.
	— Да.
	— Какво значи това? — намеси се Ясна.
	Шалан се сви.
	— Смятах да напусна, Сиятелна. Съжалявам. Трябваше да Ви кажа.
	Ясна се отпусна.
	— Предполагам, че трябваше да се очаква, имайки предвид всичко останало.
	— Сладкото? — обади се отново Кабсал.
	Шалан се смръщи. Бе особено настойчив за това сладко. Взе буркана, помириса го и се дръпна.
	— Мирише ужасно! И това е сладко?
	Миришеше на оцет и тиня.
	— Какво? — произнесе стреснато Кабсал. Взе бурканчето, помириса го, после се извърна с изражение на погнуса.
	— Май сте взел калпав буркан — каза Ясна. — Не се предполага да мирише така?
	— Въобще не — отговори й той. Показа колебание, после топна пръст в буркана и напъха голяма хапка в устата си.
	— Кабсал! — каза му Шалан. — Та това е отблъскващо!
	Той се закашля, но се насили и го преглътна.
	— Не е чак толкова зле. Трябва да го опитате.
	— _Какво?_
	— Наистина — продължи той и го протегна към нея. — Тоест, исках това да бъде специално за Вас. А пък то излезе съвсем противно.
	— _Няма_ да опитам това, Кабсал.
	Той се спря, сякаш преценяваше как да я накара да го изяде. Защо се държеше толкова странно? Вдигна ръка към главата си, изправи се и неуверено отстъпи от леглото.
	После се втурна вън от стаята. Измина само половината разстояние и рухна на пода; тялото му се плъзна леко по едноцветния камък.
	— Кабсал! — промълви Шалан, скочи от кревата и се затича към него само по бялата си дреха. Той трепереше. И… и…
	И тя трепереше. Стаята се въртеше. Изведнъж се почувства много изморена. Опита да застане права, но й се зави свят и падна. Едвам усети как се удря в пода.
	Някой бе коленичил над нея и ругаеше.
	Ясна. Гласът й звучеше отдалечено.
	— Отровена е. Трябва ми гранат. Донесете ми един гранат!
	_В кесията ми има един_, помисли си Шалан. Заопипва го и успя да развърже ръкава на скритата си ръка. _Защо… защо й трябва…_
	_Не, не мога да й покажа това. Превръщателят!_
	Умът й бе твърде замъглен.
	— Шалан — продължи притесненият и много внимателен глас на Ясна. — Ще Превърна кръвта ти, за да я пречистя. Ще е опасно. _Изключително_ опасно. Не съм добра с плътта и кръвта. Дарбата ми не е там.
	_Трябва й. За да ме спаси._ Едвам бръкна вътре и извади кесията с дясната си ръка.
	— Ти… не можеш…
	— Мълчи, дете. Къде е този гранат!
	— Не можеш да Превръщаш — слабо изрече Шалан и развърза кесията си. Обърна я и смътно видя един размазан златен предмет да се хлъзва на пода заедно с граната, който Кабсал й бе дал.
	Отче на Бурята! Защо стаята се въртеше толкова?
	Ясна ахна. Някъде далеч.
	Все по-слабо…
	Нещо стана. Шалан бе прогорена от струя топлина, нещо _вътре_ в кожата й, като че я бяха хвърлили в кипящ котел. Изпищя, изви гръб, мускулите й се свиха.
	Всичко почерня.


>>
	{img:pytjat_na_kralete_t2_shalan_5.jpg|#Из скицника на Шалан: скални пъпки}


>>	49
>>	Да те е грижа
>>	{img:pytjat_na_kralete_t1_2.png}

E>
	„Сияен / по родно място / да възвести иде / иде да възвести /родното място / на Сияйните.“
@	Макар да не съм открита привърженичка на поетичната форма кетек като средство за предаване на сведения, този кетек на Аллан често се цитира във връзка с Уритиру. Вярвам, че някой е объркал дома на Сияйните и родното им място.
E$

	Обраслите със зеленикавосив мъх стени на пропастта надвисваха от две страни над Каладин. Пламъците на факлата му танцуваха, светлината се отразяваше от хлъзгавите, мокри от дъжда камъни. Влажният въздух беше хладен, а бурята беше оставила подире си големи и малки локви. Каладин мина край една дълбока локва, от която стърчаха тънички лакътна и лъчева кост. Той не погледна дали и скелетът е тук.
	_Потоци вода_, размишляваше Каладин, заслушан в стържещите стъпки на мостовите. _Тази вода трябва да отива някъде, иначе щяхме да прехвърляме канали, а не пропасти._
	Каладин не знаеше да вярва ли на съня си, но беше поразпитал наоколо и се оказа, че наистина източният дял на Пустите равнини е по-открит от западния. Платата бяха износени. Ако мостовите успееха да се доберат до там, можеха и да избягат на изток.
	Може би. В района се въдеха многобройни пропастни чудовища, а по периметъра патрулираха алетски съгледвачи. Натъкнеше ли се на тях, отрядът на Каладин щеше трудно да обясни какво прави там — въоръжени мъже, при това повечето с робски клейма.
	Сил вървеше край стената, приблизително на височината на главата му. Земните духчета не я притегляха надолу, както притегляха всичко друго. Крачеше със сключени зад гърба ръце, дългата й до коленете поличка се вееше от недоловим вятър.
	Да избягат на изток. Изглеждаше невероятно. Върховните принцове се потрудиха много с проучванията в тази посока, докато търсеха път към центъра на Равнините. Безуспешно. Някои от групите бяха изтребени от пропастните чудовища. Други се озоваха заловени долу по време на буря въпреки предпазните мерки. Не беше възможно бурите да се предскажат с пълна точност.
	А някои групи съгледвачи бяха избегнали подобна участ. Ползваха огромни сгъваеми стълби, за да излизат на платата при буря. Ала при това загубиха много хора, понеже горе нямаше добри убежища. Те не можеха да мъкнат фургони или други някакви заслони из пропастите. Каладин беше чувал, че повече грижи създават паршендските патрули. Те бяха намерили и убили десетки съгледвачи.
	— Каладин? — обади се Тефт и забързано преджапа през локва, в която се носеха парченца от черупка на кремлинг. — Добре ли си?
	— Отлично.
	— Виждаш ми се обременен с мисли.
	— По-скоро обременен със закуска — отговори Каладин. — Тая сутрин кашата беше прекалено гъста.
	Тефт се усмихна.
	— Не подозирах, че си толкова речовит.
	— И по-речовит бях. Наследство от майка ми. Рядко човек можеше да й каже нещо, без тя да го извърти и да му го върне.
	Тефт кимна. Някое време вървяха мълчаливо, мостовите зад тях се смееха на разказа на Дуни за първото момиче, което целунал.
	— Синко — продума Тефт, — напоследък да си изпитвал нещо странно?
	— Странно ли? По кой начин странно?
	— Не знам. Просто… странно. — Той се прокашля. — Нали разбираш, странен прилив на сила? Усещането, че… хммм, че си лек?
	— Усещането, че съм _какъв_?
	— Лек. Е, може би нещо като главата ти да е лека. Замаяна. Такива неща. Проклятие, момче, само проверявам дали още не си болен. Доста тежко те беше очукала бурята.
	— Добре съм. Всъщност, удивително добре.
	— Странно, а?
	Наистина _беше_ странно. Подхранваше натрапчивата му тревога, че е подложен на някакво свръхестествено проклятие, от онези, които се смята, че сполитат търсачите на Старата магия. Приказваше се за зли хора, които получили безсмъртие и после били изтезавани отново и отново — като Екстес, комуто откъсвали ръцете всеки ден, понеже принесъл сина си в жертва на Пустоносните, за да узнае деня на своята смърт. Това беше само приказка, но и приказките идеха отнякъде.
	Каладин оживяваше, когато всички други умираха. Дали това не беше работа на разни духчета от Преизподнята, които си играеха с него — като вятърните духчета, но много по-нечестиво? Караха го да мисли, че е способен да стори нещо и после убиваха всички, на които той опитваше да помогне? Предполагаше се, че има хиляди видове духчета, много от които невидими и неизвестни на хората. Сил го следваше. Възможно ли беше и някое зло духче да прави същото?
	Твърде обезпокоителна мисъл.
	_Суеверията са празна работа_, упорито си рече той. _Ако мислиш много за тях, ще свършиш като Дурк и ще настояваш да носиш късметлийските си ботуши във всяка битка._
	Стигнаха до едно място, където пропастта се разделяше около извисяващото се нагоре плато. Каладин се обърна към хората си.
	— Това място не е по-лошо от кое да е друго.
	Мостовите спряха и се скупчиха. Можа да прочете очакването и вълнението в очите им.
	И той се беше чувствал така навремето, преди да опознае болката и тежестта на упражненията. Странно, Каладин сега изпитваше едновременно повече страхопочитание _и_ повече разочарование от копието, отколкото като юноша. Обичаше съсредоточеността, усещането за сигурност в боя. Но това не спаси хората, които го бяха следвали.
	— Сега би трябвало да ви кажа каква нещастна групичка сте — рече Каладин на мостовите. — Виждал съм, че винаги се прави така. Сержантът казва на новобранците, че са жалки. Подчертава слабостта им, може да влезе в двубой с някои от тях и да ги просне по гръб на земята, за да ги научи на скромност. Аз самият съм го правил няколко пъти, когато обучавах нови копиеносци.
	Каладин поклати глава.
	— Днес няма да започнем така. Вие, хора, нямате нужда някой да ви поставя на мястото ви. Вие не мечтаете за слава. Вие мечтаете за оцеляване. Най-вече, вие _не сте_ някакви печални неподготвени новобранци, като онези, с които повечето сержанти си имат работа. Вие сте твърди. Виждал съм ви да тичате с моста в продължение на дълги мили. Вие сте смели. Виждал съм ви как се хвърляте право срещу стрелците с лък. Вие сте решителни. В противен случай нямаше да сте с мен тук и сега.
	Каладин се приближи към стената на пропастта и измъкна захвърлено копие от камара довлечен от водата чакъл. Когато го взе обаче, забеляза, че острието му е счупено. За малко да го изхвърли, после премисли.
	За него беше опасно да държи копие. Копието го караше да иска да се бие и можеше да го подведе да си въобрази, че е предишният човек — Благословеният от Бурята Каладин, увереният взводен командир. А той вече не беше такъв.
	Струваше му се, че колчем хване оръжие, хората около него умират — приятелите и враговете. И тъй, засега прецени, че е добре да държи това дърво; просто тояга. Нищо повече. Тояга, която може да се ползва за обучение.
	Друг път можеше да се справи с връщането към копието.
	— Хубаво е, че вече сте подготвени. Защото не разполагаме с шестте седмици, които ми се даваха за обучаване на нови групи новобранци. До шест седмици Садеас ще ни погуби до един. Намерението ми е да видя как всички вие сте на сигурно място и пиете мътна бира в някоя кръчма, докато изтекат тези шест седмици.
	Неколцина от мостовите нададоха някакво подобие на радостен възглас при това.
	— Трябва да сме бързи. Трябва да ви притискам. Това е единствената ми възможност. — Каладин погледна дръжката. — Първото нещо, което трябва да научите, е, че не е лошо да те е грижа.
	Тридесет и тримата мостови бяха строени по двама. Всички бяха пожелали да дойдат. Дори и Лейтен, който беше толкова тежко ранен. Нямаха хора, които не могат да ходят, макар че Дабид продължаваше да зяпа в нищото. Скалата стоеше със скръстени ръце и явно нямаше намерение да се учи. Паршът Шен беше отзад и гледаше в земята. Каладин не смяташе да му дава копие.
	Някои изглеждаха объркани от думите на Каладин за чувствата. Тефт само вдигна вежда, а Моаш се прозя.
	— Какво искаш да кажеш? — попита Дрей. Той беше рус, висок и мускулест, с дълги крайници. Говореше с лек акцент; родом беше от някакво място далеч на запад, Рианал.
	— Много войници — отговори Каладин и прокара палец по дървото, усещайки структурата му — мислят, че човек се бие най-добре, когато е безчувствен и студен. А аз мисля, че това са разни домъкнати от бурята боклуци. Да, трябва да сте съсредоточени. Да, чувствата може да са опасни. Но ако не ви е грижа за нищо, какви сте вие? Животни, движени само от желанието да убиват. Чувствата ни са това, което ни прави човеци. Ние _трябва_ да имаме причина да се бием. Затова казвам, че не е лошо да те е грижа. Ще говорим за овладяването на страха и гнева, но запомнете това като моя първи урок.
	Неколцина кимнаха в знак на съгласие. Повечето още бяха объркани. Каладин си спомняше как и той беше на тяхно място, как се чудеше защо Тукс хаби време да говори за чувства. Мислеше, че разбира чувствата — желанието му да се обучи да борави с копието беше _породено_ от чувства. Мъст. Омраза. Жажда за сила, за да поиска възмездие за Варт и войниците от неговия взвод.
	Вдигна поглед и опита да спре спомените. Не, мостовите не разбираха думите му, но може би щяха да си ги припомнят по-късно, както стана с него.
	— Вторият урок — продължи той и удари с обезглавеното копие някакъв камък, а звукът отекна в пропастта — е по-практичен. Преди да научите как да се биете, трябва да се научите как да стоите.
	Той пусна копието. Мостовите го наблюдаваха разочаровано.
	Каладин зае основната стойка на копиеносеца — разкрачен, но не твърде, стъпалата леко настрани, коленете поприсвити.
	— Белязан, искам да опиташ да ме бутнеш назад.
	— Защо?
	— Опитай да ме извадиш от равновесие. Да ме принудиш да се олюлея.
	Белязаният вдигна рамене и отиде. Помъчи се да бутне Каладин назад, но той с бързо движение на китката лесно отблъсна ръцете му. Белязаният изруга и пак опита, а Каладин го улови за ръката, бутна го назад и го спъна.
	— Дрей, ела да му помагаш. Моаш, ела и ти. Опитайте да ме извадите от равновесие.
	Двамата се присъединиха към Белязания. Каладин отклоняваше атаките, стоеше твърдо между мостовите и нагаждаше позата си, за да отблъсне всеки опит. Сграбчи ръката на Дрей и го дръпна напред, като едва не го събори. Застана на пътя на нападащия с рамо Белязан, отблъсна тежестта му и го хвърли назад. Когато Моаш го улови, той се оттегли и го накара да загуби равновесие.
	Каладин остана съвършено непоклатим, извиваше се между тримата, изместваше центъра на тежестта си чрез присвиване на коленете и местене на стъпалата.
	— Битката започва с краката — говореше Каладин, докато отбиваше нападенията. — Не ме интересува колко бързо и точно удряте. Ако противникът може да ви препъне или да ви накара да се олюлеете, губите. Губите ли, умирате.
	Няколко мостови взеха да подражават на стойката на Каладин и поприклекнаха. Белязаният, Дрей и Моаш най-сетне решиха да пробват да го атакуват заедно. Каладин вдигна ръка.
	— Вие тримата се справяте добре — рече той и ги върна при другите. Те неохотно престанаха да нападат.
	— Ще ви разделя по двойки. Днес цял ден ще работим върху позициите. Вероятно всеки ден тази седмица. Как да поддържате позиция, как колената ви да не блокират, когато сте застрашени, как да удържате центъра на тежестта. Ще отнеме време. Но ви обещавам, че ако започнем тук, много по-бързо ще се научите да сте смъртоносни. Дори и в началото да ви се стори, че просто си стоите на едно място.
	Мъжете кимнаха.
	— Тефт — нареди Каладин, — раздели ги по двойки по ръст и тегло, после ги научи на основната стойка с копие напред.
	— Слушам! — излая Тефт. И застина, осъзнавайки, че се е издал. Бързината, с която отговори, показа ясно, че е бил войник. Тефт погледна Каладин в очите и видя, че той знае. Възрастният мъж се начумери, ала Каладин му отвърна с усмивка. Под негово командване имаше ветеран и това правеше нещата много по-лесни.
	Тефт не се престори, че не знае как се прави, и с лекота влезе в ролята на сержант, раздели хората по двойки, коригира стойките им. _Не е чудно, че никога не сваля ризата_, помисли Каладин. _Сигурно под нея е целият в белези._
	Докато Тефт инструктираше мъжете, Каладин посочи Скалата и го подкани да се приближи.
	— Да? — рече въпросително Скалата. Гърдите му бяха толкова широки, че елекът едва се затваряше.
	— По-рано ти каза нещо. Че да се биеш ти е под достойнството?
	— Вярно. Не съм четвърти син.
	— Това пък какво общо има?
	— Първият син и вторият син са нужни за правенето на храна — отвърна Скалата и поучително вдигна пръст. — Най-важното. Без храна никой не живее, нали? Третият син е занаятчия. Това съм аз. Служа с гордост. Само четвъртият син може да стане войник. Войниците не са толкова необходими, колкото храната или занаятите. Разбираш ли?
	— Професията се определя от реда на раждането?
	— Да — гордо отвърна Скалата. — Най-добрият начин. Из Планините винаги има храна. Не всяко семейство има четирима синове. Затова и не винаги трябва войник. Аз не мога да се бия. Що за човек би правил това пред _Ули’ теканаки_?
	Каладин хвърли поглед на Сил. Тя сви рамене. Явно не се вълнуваше какво прави или не прави Скалата.
	— Добре — рече Каладин. — Тогава има нещо друго, което искам да направиш. Върви да вземеш Лопен, Дабид… — Той се поколеба. — И Шен. Вземи и него.
	Скалата така и направи. Лопен беше в строя и разучаваше позициите, обаче Дабид — както обикновено — стоеше настрани и гледаше в неопределена посока. Каквото и да му имаше, то беше много по-тежко от обикновен шок от битката. Шен беше до него, несигурен, сякаш все едно не знае къде му е мястото.
	Скалата измъкна Лопен от строя, грабна Дабид и Шен и се върна при Каладин.
	— Ганчо — подхвана Лопен и небрежно отдаде чест. — Май от мене ще излезе калпав копиеносец с тая една ръка.
	— Няма нищо — отговори Каладин. — Има нещо друго, което е нужно да направите. Ще видим зор с Газ и новия ни капитан или поне с жена му, ако не носим плячка.
	— Ние тримата не можем да свършим работа за тридесет, Каладин — рече Скалата и се почеса по брадичката. — Не е възможно.
	— Може би не, но повечето ни време тук долу отива за откриване на трупове, които не са обрани. Мисля, че можем да работим много по-бързо. Имаме _нужда_ да работим много по-бързо, ако искаме да се обучаваме с копията. За щастие, имаме едно предимство.
	Той протегна длан и Сил кацна на нея. Бяха говорили по-рано и тя се съгласи с плана. Каладин не забеляза духчето да прави нещо особено, но Лопен рязко пое дъх. Сил направи така, че той да я види.
	— Ах… — възкликна Скалата и се поклони с уважение. — Както при събирането на билките.
	— Мътните ме взели — рече Лопен. — Скала, не каза, че е толкова хубаво!
	Сил се усмихна широко.
	— Дръж се почтително — скастри го Скалата. — Не ти се полага да говориш така за нея, дребни човече!
	В отряда, разбира се, знаеха за Сил. Каладин не говореше за нея, но го бяха виждали да си приказва с въздуха и Скалата им обясни.
	— Лопен — каза Каладин. — Сил може да се придвижва много по-бързо от мостовите. Ще открива места, където да събирате. Вие четиримата ще можете бързо да проверявате вещите.
	— Опасно — заключи Скалата. — Ами ако се натъкнем на чудовище, когато сме сами?
	— За съжаление, не можем да се връщаме с празни ръце. _Последното_, което искаме, е Хашал да реши да прати Газ долу да ни наглежда.
	Лопен изсумтя.
	— Той никога не би го направил, ганчо. Тук долу, работата е много.
	— И е опасно — додаде Скалата.
	— Всички така разправят — отговори Каладин. — Обаче не съм виждал нещо повече от драскотините по стените.
	— Те са тук — каза Скалата. — Не е само легенда. Точно преди ти да дойдеш, половин отряд загина. Изядени. Повечето зверове ходят из централните плата, но някои стигат чак до тук.
	— Е, противно ми е да ви излагам на опасност, но ако не опитаме това, ще ни отстранят от работата в пропастите и ще ни сложат да чистим нужници.
	— Добре, ганчо. Ще го направя.
	— И аз — рече Скалата. — Когато _али’ и’ камура_ ни пази, може би ще е безопасно.
	— Намерението ми е в крайна сметка да ви науча да се биете — каза Каладин. Когато Скалата се начумери, той бързо добави — Искам да кажа, тебе, Лопен. Това, че си еднорък, не значи, че си ненужен. Ще бъдеш в неизгодно положение, но има неща, на които мога да те науча, за да се справиш с това. Точно сега един събирач на имущество е по-важен за нас от допълнителен копиеносец.
	— Струва ми се, че ще стане бързо. — Лопен даде знак на Дабид и двамата отидоха да вземат торби. Скалата понечи да тръгне след тях, но Каладин го улови за ръката.
	— Не съм се отказал от търсенето на по-лесен начин да се измъкнем оттук — рече му той. — Ако не се върнем, Газ и останалите вероятно просто ще решат, че ни е нападнало пропастно чудовище. Ако има начин да се доберем до другата страна…
	Скалата го погледна скептично.
	— Мнозина са търсили това.
	— Източният край е отворен.
	— Да — отвърна през смях рогоядецът. — И когато успееш да стигнеш толкова далече, без чудовището да те изяде или да се удавиш при наводненията, ще те нарека моя _калук’ и’ ики_.
	Каладин вдигна вежда.
	— Само жена може да е _калук’ и’ ики_ — рече Скалата, като че ли това обясняваше шегата.
	— Съпруга?
	Скалата се разсмя още по-гръмко.
	— Не, не. Празноглави равнинци. Ха!
	— Прекрасно. Виж сега, провери дали не можеш да запомниш пропастите, може би да направиш някаква карта. Предполагам, че повечето хора, които слизат тук, се придържат към установени маршрути. Това означава, че е много по-вероятно да открием вещи из страничните коридори; там ще пращам и Сил.
	— Из страничните коридори ли? — попита Скалата, все още развеселен. — Човек може да почне да се чуди дали не _искаш_ да бъда изяден. Ха, при това от звяра с голяма черупка. Ти трябва да ядеш тях, а не те — тебе.
	— Аз…
	— Не, не. Добър план. Само се шегувах. Мога да съм предпазлив, а и ще е добре да го направя, понеже нямам желание да се бия.
	— Благодаря ти. Може би ще се натъкнеш на място, откъдето да излезем.
	— Ще го направя — отговори Скалата и кимна. — Но не можем просто да излезем горе. Армията има многобройни съгледвачи из Равнините. Нали така разбират кога идват чудовищата да правят какавиди, а? Ще ни видят. А ние няма да можем да се прехвърляме през пропастите без мост.
	Това, за жалост, беше добър аргумент. Ако се изкачат горе, ще бъдат забелязани. Ако се изкачат на някое от централните плата, няма да има къде да идат. Ако излязат някъде по-близо до паршендите, то техните съгледвачи ще ги открият. Всичко това — ако _могат_ да излязат от пропастите. Някои от тях бяха по четиридесет-петдесет стъпки в дълбочина, ала повечето бяха доста над сто стъпки.
	Сил литна пред Скалата и групата му, а Каладин се върна при останалите мостови, за да помогне на Тефт да поправя позициите им. Трудна работа; първият ден винаги беше труден. Мостовите бяха отпуснати и неуверени.
	Ала в същото време те показваха забележителна решителност. Каладин не беше работил с хора, които да се оплакват толкова малко. Мостовите не искаха почивка. Не го гледаха гадно, когато ги товареше повече. Мръщеха се само на своите слабости, ядосваха се, че не учат по-бързо.
	И успяха. Само след няколко часа по-надарените — начело с Моаш — започнаха да се превръщат в бойци. Стойката им стана по-твърда, по-уверена. Би трябвало да се чувстват изтощени и изнервени, но те бяха просто още по-решителни.
	Каладин отстъпи и загледа как Моаш заема позиция, след като Тефт го бутна. Това беше упражнение за възстановяване на позицията — Моаш оставяше Тефт да го бутне, после се връщаше в изходно положение. Отново и отново. Целта беше човек да се научи да възстановява позицията си, без да се замисля. В нормални условия Каладин би започнал с тези упражнения на втория или на третия ден. Но тук Моаш още на втория час възприемаше. Двама други — Дрей и Белязаният — се учеха почти толкова бързо.
	Каладин се облегна на камъните. По тях се стичаше студена вода, а до главата му едно къдроцветно растение плахо отвори ветрилообразните си листа. Листата бяха две, широки и оранжеви, с бодли по края и се разтваряха като юмруци.
	_Дали е заради опита им като мостови?_, питаше се Каладин. _Или е заради страстта им?_ Той им беше дал възможност да отвърнат. Такава възможност променя хората.
	Докато гледаше колко са решителни и способни в нещо, на което току-що са научени, Каладин разбра нещо. Тези мъже — отхвърлени от армията, принуждавани да работят почти до смърт, после получили допълнителна храна благодарение на неговия внимателен план — бяха най-здравите и най-податливи на обучение новобранци, които беше получавал през живота си.
	В желанието си да ги смаже, Садеас ги беше подготвил да надминат себе си.


>>	50
>>	Прах на мъчението
>>	{img:pytjat_na_kralete_t1_3.png}

E>
	„Пламък и въглен. Толкова ужасна кожа. Очи като черни ями.“
@	Този цитат от Ивиада може би не се нуждае от препратка, но ако имам нужда да го открия бързо, то е от стих 482.
E$

	Шалан се събуди в някаква бяла стаичка.
	Понадигна се и седна. Чувстваше се учудващо здрава. Ярките слънчеви лъчи осветяваха белите сенки на прозирните пердета и струяха в стаята. Шалан се свъси и тръсна замаяната си глава. Чувстваше, че би трябвало да е обгоряла цялата и кожата й да се лющи. Но това беше само спомен. Оставаше порезната рана на ръката, ала инак беше съвсем добре.
	Шумолене. Извърна се и видя как през преддверието бърза една сестра; жената явно я беше видяла да сяда и сега отиваше да каже някому.
	_В болницата съм_, помисли Шалан. _Преместена съм в отделна стая._
	Някакъв войник надзърна и я огледа. Очевидно стаята беше охранявана.
	— Какво стана? — извика му тя. — Бях отровена, нали? — Тя внезапно се разтревожи. — Кабсал! Той добре ли е?
	Стражът просто се върна на пост. Шалан почна да се измъква от леглото, но войникът отново надникна и я изгледа свирепо. Без да иска, тя изпищя, придърпа чаршафа и се облегна отново. Все още беше с болнично облекло, доста подобно на халат за баня.
	Колко време беше прекарала в безсъзнание? Защо беше…
	_Превръщателят!_, осъзна тя. _Върнах го на Ясна._
	Шалан рядко се беше чувствала по-зле, отколкото през следващия половин час. От време на време стражникът й хвърляше по някой поглед, а тя се чувстваше замаяна. Какво се беше случило?
	Най-сетне в другия край на преддверието си появи Ясна. Беше облечена в друга рокля — черна, със светлосива украса. Тя се понесе към стаята като стрела и само с една дума на минаване освободи войника. Мъжът бързо се отдалечи; ботушите му вдигаха повече шум по каменния под от чехлите на Ясна.
	Ясна влезе. Макар да не отправи никакви обвинения, погледът й беше толкова враждебен, че на Шалан й се прииска да пропълзи под завивките и да се скрие. Не. Прииска й се да пропълзи под леглото, да се зарови в пода, та да има камък между нея и тези очи.
	Ограничи се до това да сведе засрамено поглед.
	— Мъдро постъпихте, като върнахте Превръщателя — рече Ясна с леден глас. — Той ви спаси живота. _Аз_ Ви спасих живота.
	— Благодаря — прошепна Шалан.
	— С кого работите? Кое светилище ви подкупи да откраднете фабриала?
	— Никое, Ваше Сиятелство. Откраднах го по своя воля.
	— Не си правите услуга, като ги защитавате. В края на краищата _ще_ ми кажете истината.
	— Това е истината — каза Шалан, вдигна поглед и усети смътно желание да се противопостави. — Преди всичко затова станах Ваша повереница. За да открадна Превръщателя.
	— Да, но за кого?
	— За _мен_. Толкова ли е трудно да повярвате, че мога да действам самостоятелно? Нима съм толкова жалка нещастница, та единственият разумен отговор е допускането, че съм била измамена или манипулирана?
	— Не сте в положение да ми повишавате тон, дете — с равен глас отвърна Ясна. — И имате _пълно_ основание да помните къде Ви е мястото.
	Шалан отново сведе поглед.
	Ясна помълча. Накрая въздъхна и попита:
	— Какво _мислехте_, дете?
	— Баща ми е мъртъв.
	— И?
	— Не го долюбваха, Ваше Сиятелство. Всъщност, _ненавиждаха_ го, а семейството ни е разорено. Братята ми опитват да удържат положението, като действат, сякаш той е още жив. Но… — Смееше ли да каже на Ясна, че баща й е притежавал Превръщател? Това нямаше да оправдае стореното от нея и можеше да въвлече семейството в още по-дълбоки проблеми. — Имахме нужда от нещо. Средство. Начин да спечелим бързо пари или да _направим_ пари.
	Ясна пак се умълча. Когато най-сетне продума, звучеше леко развеселена.
	— И помислихте, че спасението се крие в това да си навлечете гнева не само на цялата ардентия, а и на Алеткар? Давате ли си сметка какво би направил брат ми, ако узнае за това?
	Шалан погледна встрани. Чувстваше се едновременно глупава и засрамена.
	Ясна въздъхна.
	— Понякога забравям колко сте млада. Мога да разбера колко изкусителна Ви се е струвала кражбата. Въпреки това беше глупаво. Уредих връщането Ви в Я Кевед. Заминавате утре сутринта.
	— Аз… — Това беше повече, отколкото тя заслужаваше. — Благодаря.
	— Вашият приятел, ардентът, е мъртъв.
	Шалан объркано вдигна поглед.
	— Какво се случи?
	— Хлябът беше отровен. С прах на мъчението. Много смъртоносен, наръсен върху хляба, та да изглежда като брашно. Подозирам, че при всяко от посещенията му хлябът е бил обработен по същия начин. Целта му е била да ме накара да опитам парченце.
	— Но аз изядох _много_ хляб!
	— Противоотровата е била в сладкото — отговори Ясна. — Открихме я в няколко от използваните от него бурканчета.
	— Не може да бъде!
	— Започнах разследване. Би трябвало да сторя това незабавно. Никой въобще не си спомня откъде се е появил този „Кабсал“. Макар че той разговаряше с Вас и с мен съвсем свойски за други арденти, те го познаваха съвсем бегло.
	— Значи той…
	— Той си играеше с Вас, дете. През цялото време Ви използваше, за да се добере до мен. Да ме шпионира. Да ме убие, ако може. — Ясна говореше за това толкова спокойно, толкова безстрастно. — Вярвам, че при последния опит е сложил много прах, много повече от друг път, вероятно с надеждата да вдишам от него. Осъзнавал е, че това може би е последната му възможност. Обаче отровата се обърна срещу него и подейства много по-бързо, отколкото е очаквал.
	Някой едва не я беше убил. Не някой. _Кабсал._ Не е чудно, че той така настояваше тя винаги да вкусва от сладкото!
	— Много съм разочарована от Вас, Шалан. Сега разбирам защо се опитахте да отнемете живота си. Заради вината.
	Тя _не беше_ опитала да се самоубие. Ала какъв смисъл имаше да признае това? Ясна я съжаляваше; най-добре да не й дава основание да спре да го прави. А странните неща, които Шалан видя и преживя? Можеше ли принцесата да ги обясни?
	Шалан погледна Ясна, видя студения гняв, скрит зад спокойната външност, и се уплаши достатъчно, та въпросите за главите-символи и онова странно място, където се озова, да замрат на устните й. Как беше възможно Шалан да се мисли за смела? Тя не беше смела. Беше глупава. Спомни си как гневът на баща й отекваше из къщата. А гневът на Ясна, по-тих и по-оправдан, беше не по-малко страшен.
	— Е, ще трябва да се научите да живеете с чувството за вина. Може и да не успяхте да избягате с моя фабриал, но _успяхте_ да провалите една многообещаваща кариера. Този глупав кроеж ще петни живота Ви още десетилетия. Вече нито една жена няма да Ви вземе за повереница. Вие _захвърлихте всичко това_. — Ясна отвратено поклати глава. — Мразя да греша.
	С тези думи тя се обърна и си тръгна.
	Шалан вдигна ръка. _Трябва да се извиня. Трябва да кажа нещо._
	— Ясна?
	Ясна не я погледна, а стражът не се върна.
	Шалан се сгуши под завивката, стомахът й беше на възел, почувства се толкова зле, че — за миг — й се прииска да беше забила онова парче стъкло малко по-дълбоко. Или Ясна да не беше бързала толкова с Превръщането, което я спаси.
	Беше загубила всичко. Няма фабриал, с който да защити семейството си, няма учение. Няма Кабсал. Всъщност тя никога не го беше поставяла на първо място.
	Сълзите й попиваха в завивките, докато слънчевата светлина навън гаснеше и накрая изчезна. Никой не дойде да я провери.
	Никой не го беше грижа за нея.


>>	51
>>	Сас нан
>>	{img:pytjat_na_kralete_t1_4.png}

#	Една година по-рано
	Каладин седеше тихо в чакалнята в дървената сграда на амарамовия щаб. Тя се състоеше от дванадесет груби помещения, които можеха да се разглобят и да се превозят с чулове. Каладин се намираше до един прозорец с изглед към военния лагер. На мястото, където беше настанен отрядът му, имаше дупка. Виждаше я оттук. Палатките им бяха събрани и раздадени на другите взводове.
	От хората му бяха останали четирима. Четирима от двадесет и осем. А хората го наричаха късметлия. Наричаха го Благословен от Бурята. Беше започнал да вярва в това.
	_Днес убих Броненосец_, появи се мисъл в притъпения му ум. _Като Ланасин Твърдостъпия или Евод Белязващия. Аз. Убих Броненосец._
	И това не го вълнуваше.
	Положи скръстени ръце на прозоречния перваз. Нямаше стъкло и усещаше ветреца. Едно вятърно духче прехвърчаше от палатка на палатка. Помещението зад Каладин беше застлано с дебел червен килим и щитове по стените. Имаше и доста тапицирани столове като този, на който той седеше. Това беше „малката“ чакалня пред щаба. Малка, но много по-голяма от родната му къща в Огнекамък, включително лекарската стая.
	_Убих Броненосец_, помисли отново. _И после се отказах от Меча и Бронята._
	Това действие трябва да беше най-великата глупост, извършена от човек, за всички кралства и за всички времена. Като Броненосец Каладин щеше да е по-важен от Рошоне, по-важен и от Амарам. Можеше да иде на Пустите равнини и да участва в истинска война.
	Без повече погранични караници. Без повече светлооки капитанчета от незначителни родове, огорчени, понеже са оставени тук. Никога повече нямаше да го мъчат пришки от чужди ботуши, нямаше да яде помия с дъх на тиня, нямаше да го главоболят войници, които си търсят повод за сбиване.
	Можеше да стане богат. И се отказа от всичко това, просто така.
	И _все пак_ от самата мисъл да докосне Меча вътрешностите му се преобръщаха. Не искаше богатство, титли, армии, не искаше даже добра храна. Искаше да е в състояние да се върне и да защитава мъжете, които му се бяха доверили. Защо трябваше да гони Броненосеца? Трябваше да избяга. Но не. Настоя да нападне проклетия _Броненосец_.
	_Ти защити своя върховен маршал_, рече си той. _Ти си герой._
	А защо животът на Амарам да струва повече от живота на неговите хора? Каладин служеше на Амарам, защото той беше показал чест. Позволяваше на копиеносците да споделят неговите удобства в щаба по време на буря, при всяка буря — различен взвод. Държеше хората му да са добре нахранени и заплатени. Не се държеше с тях като с кал.
	Ала допускаше подчинените му да правят това. И не спази обещанието си да закриля Тиен.
	_Аз също. Аз също…_
	Каладин беше изпълнен с вина и мъка. Само едно му беше ясно — като петно светлина на стената на тъмна стая — не искаше да има нищо общо с Мечове и Брони. Не искаше дори да ги докосва.
	Вратата шумно се отвори и Каладин се обърна в стола. Влезе Амарам. Висок, слаб, с ъгловато лице и тъмнозелен мундир. Ходеше с патерица. Каладин критично огледа превръзките и шината. _Щях да се справя по-добре._ Освен това би настоявал пациентът да остане на легло.
	Амарам разговаряше с един от своите бурегадатели, мъж на средна възраст с четвъртита брада и наситено черна роба.
	— … защо Тайдакар би поел такъв риск? — питаше тихо Амарам. — Но кой друг би могъл да е? Онези от Призрачната кръв стават все по-дръзки. Ще трябва да открием кой беше този. Знаем ли нещо за него?
	— Беше веден, Сиятелни господарю — отговори гадателят. — Не го познавам. Но ще проуча.
	Амарам кимна и се умълча. След двамата влязоха група светлооки офицери, един от които носеше Меча, положен върху чисто бяло платно. Следваха четиримата от взвода на Каладин: Хаб, Рееш, Алабет и Кореб.
	Каладин стана. Чувстваше се изтощен. Амарам остана при вратата. Влязоха още двама мъже и затвориха. Последните също бяха светлооки, но от по-нископоставените — офицери от личната гвардия на Амарам. Дали не бяха сред групата, която избяга?
	_Умно направиха, че избягаха_, помисли Каладин. _По-умно от мен._
	Амарам се опря на патерицата и огледа Каладин със светложълтите си очи. Разговарял беше със съветниците си в продължение на часове в опит да разбере кой беше Броненосецът.
	— Постъпи храбро днес, войнико — рече Амарам.
	— Аз… — Какво да отговориш на това? _Иска ми се да Ви бях оставил да умрете, господарю._ — Благодаря.
	— Всички останали избягаха, почетната ми гвардия също. — Двамата мъже до вратата засрамено сведоха поглед. — Но ти се впусна в нападение. Защо?
	— Всъщност, не мислех за това, господарю.
	Амарам изглеждаше разочарован от отговора.
	— Името ти е Каладин, нали?
	— Да, Сиятелни господарю. От Огнекамък. Помните ли?
	Амарам се намръщи и го погледна объркано.
	— Вашият братовчед, Рошоне, е градоначалник там. Той прати моя брат в армията, когато Вие дойдохте да набирате хора. Аз… Аз постъпих заедно с брат ми.
	— А, да. Смятам, че те помня. — Не попита за Тиен. — Още не си отговорил на въпроса ми. Защо атакува? Не беше заради Меча. Отказа го.
	— Да, господарю.
	Бурегадателят вдигна вежди, сякаш не можеше да повярва, че Каладин не е взел Меча. Войникът, който го държеше, продължаваше да гледа със страхопочитание.
	— Защо? — настоя Амарам. — Защо го отказа? Трябва да знам.
	— Не го искам, господарю.
	— Да, обаче защо?
	_Защото той ще ме направи един от вас. Защото не мога да гледам това оръжие, без да виждам лицата на онези, които неговият собственик изкла така безцеремонно._
	_Защото… защото…_
	— Наистина не мога да отговоря, господарю — въздъхна Каладин.
	Бурегадателят се приближи към мангала, клатейки глава. Протегна ръце да ги постопли.
	— Вижте — продължи Каладин, — Мечът и Бронята са мои. Е, казах си да ги дам на Кореб. Сред моите войници той е с най-висок чин и е най-добрият боец. — Останалите щяха да разберат. Пък и Кореб щеше да се погрижи за тях, щом стане светлоок.
	Амарам погледна Кореб, после кимна на адютантите си. Единият затвори капаците на прозореца. Другите извадиха мечовете си и се приближиха към хората от взвода на Каладин.
	Каладин извика и скочи напред, но двама от офицерите бяха близо до него. Единият го удари с юмрук в корема, веднага щом тръгна. Каладин беше толкова изненадан, че ударът го остави без дъх.
	_Не._
	Той преодоля болката и се обърна да замахне към офицера. Очите на мъжа зяпнаха от почуда, когато юмрукът на Каладин се стовари върху му и го отхвърли назад. Няколко от другите офицери се скупчиха върху Каладин. Той нямаше оръжие и беше така уморен от битката, че едва стоеше на крака. Повалиха го на земята с удари в ребрата и в гърба. Той рухна от болка, но можа да види как войниците нападат неговите хора.
	Рееш беше посечен първи. Каладин изстена, протегна ръка, с мъка се надигна на колене.
	_Това не може да се случи. Моля ви, не!_
	Хаб и Алабет бяха измъкнали ножове, но бързо паднаха — един войник изкорми Хаб, двама съсякоха Алабет. Ножът на Алабет тупна на земята, сетне падна едната му ръка и накрая тялото.
	Кореб се държа най-дълго, отстъпваше с протегнати ръце напред. Не викаше. Като че разбираше. Каладин се просълзи. Войниците го стиснаха изотзад, за да не помогне.
	Кореб падна на колене и взе да моли. Един от хората на Амарам го улови за врата и умело отряза главата му. Всичко свърши за секунди.
	— Мръсник! — викна Каладин, задъхан от болката. — Проклет мръсник! — Усети, че хлипа, че продължава безполезно да се бори с четиримата, които го държаха. Кръвта на убитите копиеносци проникваше в дъските.
	Бяха мъртви. Всички бяха мъртви. Отче на Бурята! Мъртви!
	Амарам пристъпи напред с мрачно лице. Отпусна се на едно коляно пред Каладин.
	— Съжалявам.
	— Мръсник! — ревна Каладин с цяло гърло.
	— Не можех да поема риска те да разкажат какво са видели. Така трябва да бъде, войнико. За доброто на армията. На войниците ще се каже, че твоят взвод е помагал на Броненосеца. Разбираш ли, хората трябва да повярват, че _аз_ съм го убил.
	— Вземате Бронята и Меча за себе си!
	— Обучен съм да боравя с меч — отговори Амарам, — и съм привикнал да нося броня. Ще служа на Алеткар най-добре, ако нося Меча и Бронята.
	— Можехте да ги поискате от мен! Бурята да Ви отнесе дано!
	— А когато новината обиколи лагера? — печално попита Амарам. — Че ти си убил Броненосеца, обаче аз съм получил оръжията му? Никой не би повярвал, че си ги дал доброволно. Освен това, синко, ти нямаше да ми позволиш да ги задържа. — Амарам поклати глава. — Щеше да промениш решението си. След ден-два щеше да пожелаеш богатство и слава — другите щяха да ти повлияят. Щеше да _поискаш_ да ти върна Бронята и Меча. Отне ми часове да взема решението. Но Рестарес е прав — така трябва да се направи. За доброто на Алеткар.
	— Не е заради Алеткар! Заради Вас е! Проклятие, очакваше се да сте по-добър от другите! — Сълзите покапаха от брадичката на Каладин.
	Внезапно Амарам доби виновно изражение, сякаш знаеше, че Каладин казва истината. Извърна се и махна на бурегадателя. Той се отдръпна от мангала и взе нещо, което досега грееше на въглените. Инструмент за жигосване.
	— Всичко ли е преструвка? — попита Каладин. — Честният Сиятелен господар, който се грижи за хората си? Лъжа? Всичко?
	— Това _е_ за моите хора — отговори Амарам. Взе Меча от подложката и го задържа в ръка. Камъкът на ефеса проблесна в бяло. — Не можеш дори да започнеш да разбираш отговорността, която нося, войнико. — Гласът на Амарам беше позагубил малко от спокойния и разумен тон. Звучеше отбранително. — Не мога да се тревожа за живота на неколцина тъмнооки копиеносци, когато решението ми може да спаси хиляди.
	Бурегадателят пристъпи към Каладин и приготви желязото. Глифите, изсечени наобратно, гласяха _сас нан_. Робско клеймо.
	— Ти дойде за мен — рече Амарам и закуцука към вратата, заобикаляйки трупа на Рееш. — Ти ми спаси живота и затова аз ще пощадя твоя. Ако петима мъже разказват една и съща история, ще им повярват. Но на един роб никой няма да обърне внимание. Във военния лагер ще кажем, че не си опитал да помогнеш на другарите си, но не си опитал и да ги спреш. Избягал си и си бил заловен от моята почетна гвардия.
	Амарам се позабави на прага и опря тъпото на откраднатия Меч на рамото си. В очите му все още личеше вина, но той решително я прикри.
	— Отстранен си като дезертьор, получаваш робско клеймо. Но не си убит по моя милост.
	Отвори вратата и излезе.
	Нажеженото желязо запечата участта на Каладин върху кожата му. Той нададе последен дрезгав вик.


>	Интерлюдии
>	Баксил ∗ Геранид ∗ Сет

>>	I-7
>>	Баксил
>>	{img:pytjat_na_kralete_t1_5.png}

	Баксил забърза по разкошния коридор в двореца, стиснал тежката торба с инструменти. Подобен на стъпки звук се разнесе зад гърба му и той подскочи и се обърна. Не видя нищо. Коридорът беше празен, със златист килим на пода, огледала по стените и сложни мозайки по сводестия таван.
	— Ще _престанеш_ ли? — обади се Ав, който крачеше до него. — Винаги щом подскочиш, едва не те халосвам от изненада.
	— Не мога да се удържа — отговори Баксил. — Не трябваше ли да свършим работата през нощта?
	— Господарката знае какво прави — рече Ав. Също като Баксил, и той беше емули, тъмнокож и тъмнокос. Но по-високият мъж беше далеч по-уверен. Крачеше из коридорите, все едно имат покана да са тук. Якият му меч висеше в ножница на рамото.
	_Дано Главният Кадасикс даде Ав никога да не вади оръжието. Благодарен съм_, помисли си Баксил.
	Господарката им вървеше пред тях. Само те тримата бяха в коридора. Тя не беше емули, даже не приличаше на макабаки, макар да имаше тъмна кожа и дълга красива черна коса. Очите й бяха шински, но беше висока и слаба като алетските жени. Ав смяташе, че е от смесен произход. Или така казваше, когато дръзнеха да разговарят за такива неща. Господарката имаше добър слух. Странно добър.
	Тя спря при отклонението на друг коридор. Баксил се улови, че пак наднича през рамо. Ав го сръчка с лакът, но той не можеше да се сдържи и да не се озърта. Да, господарката твърдеше, че слугите ще са прекалено заети с приготвянето на новото крило за гости, но все пак това беше домът на самия Ашно от Сагес. Един от най-богатите и най-свети хора в цял Емул. Той имаше стотици слуги. Ами ако някой поемеше по този коридор?
	Двамата мъже настигнаха господарката си. Баксил се насили да гледа напред, но сега се улови, че зяпа господарката. Опасно си беше да служиш на толкова красива жена. С тази черна коса, свободно пусната и дълга чак до кръста. Никога не носеше прилична роба, нито дори рокля или пола. Все панталони, обикновено тънки и тесни, а на хълбока й висеше тънкоостра сабя. Очите й бяха толкова светловиолетови, че изглеждаха чак бели.
	Тя беше изумителна. Прекрасна, упояваща, покоряваща.
	Ав пак го ръгна в ребрата. Баксил скокна и изгледа ядно братовчед си, който се почесваше по корема.
	— Баксил — продума господарката. — Инструментите ми.
	Той отвори торбата и извади нагънат колан за инструменти. Инструментите потракваха, докато господарката се препасваше, без да го погледне. После тръгна по коридора вляво.
	Баксил я наблюдаваше с неудобство. Там се намираше Свещената зала, помещението, където богатите хора излагаха изображението на своя Кадасикс и му отдаваха почит. Господарката се насочи към първото произведение на изкуството. Изображение на Епан, Повелителката на сънищата. Беше прекрасно — варак върху черно платно.
	Господарката извади нож и сряза рисунката по дължина. Баксил се сви, но нищо не каза. Почти беше свикнал с небрежния начин, по който тя унищожаваше произведенията на изкуството, макар да се изумяваше. Господарката обаче им плащаше много добре.
	Ав се облегна на стената и взе да си човърка зъбите с нокът. Баксил се опита да подражава на отпуснатата му стойка. Просторният коридор беше осветен от топазени чипове в красиви лампи, но братовчедите не посегнаха да ги вземат. Господарката не одобряваше кражбите.
	— Мислех си да потърся Старата магия — рече Баксил, донякъде за да не се свива, когато господарката се зае да изтръгне очите на някакъв красив бюст.
	Ав изсумтя.
	— Защо?
	— Не знам. Да правя нещо със себе си. Никога не съм я търсил, нали разбираш, а казват, че всеки получава една възможност. Да измоли дар от Нощната пазителка. Ти използва ли твоята?
	— Тц. Не ми харесва да се мъкна чак до Долината. Освен това, брат ми ходи там. Върна се с две изтръпнали ръце. Така и не можа да усети нещо с тях.
	— Какъв беше неговият дар? — попита Баксил, докато господарката загръщаше една ваза с кърпа и после тихо я разби на парченца на пода.
	— Не знам. Не каза. Беше смутен. Сигурно е поискал нещо глупаво, нещо като хубава прическа. — Ав се подсмихна.
	— Мислех си да поискам нещо, от което да стана по-полезен — рече Баксил. — Да поискам смелост, нали разбираш.
	— Ако искаш — отговори Ав. — Струва ми се, че има и по-добри начини от Старата магия. Никога не знаеш какво проклятие ще си навлечеш.
	— Бих могъл да представя молбата си безпогрешно — каза Баксил.
	— Не работи така. Това не е игра, каквото и да се разправя в приказките. Нощната пазителка не те лъже и не изкривява думите ти. Ти искаш дар. Тя ти дарява онова, което _тя_ мисли, че заслужаваш, и после ти дава и едно проклятие, което да върви с дара. Понякога двете са свързани, друг път не са.
	— А ти си познавач? — попита Баксил. Господарката режеше друга картина. — Мислех, че каза, че никога не си ходил.
	— Не съм. Защото баща ми ходи, и майка ми, и всеки един от братята ми. Малцина получиха каквото искаха. Повечето съжаляваха за проклятията си, с изключение на баща ми. Той получи един топ хубав плат; продаде го и ни спаси от глад, когато пропадна реколтата преди няколко десетилетия.
	— И какво беше неговото проклятие? — полюбопитства Баксил.
	— Оттогава виждаше света с главата надолу.
	— Наистина?
	— Аха. Всичко обърнато. Хората ходят по таваните, а небето е под него. Казваше, че свикнал доста бързо, и не го смяташе за истинско проклятие до края на дните си.
	От самата мисъл за проклятието на Баксил му призля. Сведе очи към торбата с инструменти. Ако не беше такъв страхливец, дали би могъл да убеди господарката да види в него нещо повече от як наемник?
	_Да даде Главният Кадасикс, много ще е хубаво да знам какво точно да правя. Благодаря_, помисли Баксил.
	Господарката се върна с леко разрошени коси. Протегна ръка.
	— Увития чук, Баксил. Има една статуя в цял ръст.
	Той измъкна чука от торбата и го подаде.
	— Дали пък не трябва да си взема Меч — разсеяно рече господарката и опря инструмента на рамото си. — Но това ще улесни нещата прекалено много.
	— Не бих имал нищо против, ако е прекалено лесно, господарке — забеляза Баксил.
	Тя изсумтя и се върна. Скоро започна да пердаши по една статуя в другия край. Отчупи двете й ръце. Баксил потръпна.
	— Някой _ще_ чуе това.
	— Аха. Може би затова тя остави статуята накрая — рече Ав.
	Ударите поне бяха поприглушени от плата. Те трябва да бяха единствените крадци, които влизаха в богаташките къщи, без да вземат нищо.
	— Защо тя прави това, Ав? — улови се да пита Баксил.
	— Не знам. Може би трябва да попиташ нея.
	— Не ми ли каза, че никога не трябва да правя това!
	— Зависи — отвърна Ав. — Доколко си привързан към крайниците си?
	— Доста.
	— Е, ако някога ти се прище това да се промени, почни да задаваш на господарката досадни въпроси. А дотогава си трай.
	Баксил не каза нищо повече. _Старата магия_, рече си той. _Тя би {s}могла{/s} да ме промени. Ще ида да я търся._
	Като си познаваше късмета обаче, нямаше да може да я намери. Въздъхна и пак се облегна на стената, а откъм господарката се носеха приглушени удари.


>>	I-8
>>	Геранид
>>	{img:pytjat_na_kralete_t1_5.png}

	— Мисля да си сменя Призванието — рече Ашир.
	Геранид кимна разсеяно и продължи да работи по уравненията. Тясната каменна стая миришеше натрапчиво на подправки. Ашир отново експериментираше. С лютив прах и някакъв странен шински плод, който вече беше карамелизирал. Нещо такова. Геранид чуваше как съска в неговия тиган с фабриал.
	— Уморих се от готвенето — продължи Ашир. Гласът му беше тих и благ. Обичаше го заради това. Отчасти, защото той обичаше да говори — а ако някой трябва да ти говори, докато опитваш да мислиш, то нека има тих и благ глас.
	— Вече ми липсва някогашната _страст_ — не спираше Ашир. — Пък и каква полза от един готвач в Царството на духа?
	— Вестителите имат нужда от храна — отнесено рече Геранид, зачерта един ред на дъската за писане и надраска нови числа под него.
	— Наистина ли? Никога не съм бил убеден в това. О, чел съм разни разсъждения, но не ми се струват разумни. Храна трябва в Царството на телесното, но духът съществува в съвършено различно състояние.
	— Идеално състояние — отвърна Геранид. — Значи би могъл да твориш идеални храни.
	— Хмм… И какво забавно ще има в това? Никакви експерименти.
	— Мога да мина без експериментите — рече тя и се приведе да огледа огнището, където две духчета танцуваха на пламъците. — Ако това значи никога повече да не вкуся нещо като зелената ти супа от миналия месец.
	— Ах — издума той с копнеж. — Това е то, нали? Напълно отвратителна, при това приготвена изцяло от вкусни съставки. — Явно смяташе супата за лична победа. — Чудя се дали в Царството на познанието се хранят. Дали храната там се изживява като храна? Трябва да попрочета, да видя дали някой е ял, докато е бил в Морето на сенките.
	Геранид отговори нечленоразделно, извади пергела и се доближи още до огъня, за да измери духчетата. Свъси се и вписа поредната бележка.
	— Ето, любов моя — рече Ашир, приклекна край нея и й поднесе една купичка. — Опитай това. Мисля, че ще ти хареса.
	Тя огледа съдържанието на купичката. Парченца хляб, покрити с червен сос. Мъжка храна, но понеже и двамата бяха арденти, нямаше значение.
	Отвън идеше тихият звук от плискането на вълните. Намираха се на едно островче от архипелага Реши. Формално бяха изпратени тук, за да се грижат за духовните потребности на воринските посетители. Наистина при тях с тази цел понякога идваха пътници. Идваха даже някои решийци. А всъщност това беше начин да се оттеглят и да се съсредоточат върху експериментите си. Геранид върху проучванията на духчетата. Ашир върху химическото готварство, доколкото му позволяваше да изяжда резултатите.
	Пълничкият мъж се усмихна дружелюбно. Главата му беше обръсната, сивата брада — спретнато подрязана в четвъртита форма. И двамата се придържаха към правилата на сана си, въпреки отшелничеството. Човек не завършва книгата на отдадения си на вярата живот с немарлива последна глава.
	— Не е зелено — забеляза Геранид и взе купата. — Това е добър знак.
	— Хммм — промърмори той, приведе се напред и намести очилата си, за да разгледа записките й. — Да. Наистина този шински зеленчук се карамелизира по един очарователен начин. Толкова съм доволен, че Гом ми го донесе. Ще трябва да прегледаш бележките ми. Мисля, че числата ми са правилни, но може и да греша. — Той не беше толкова силен в математиката, колкото в теорията. Съвсем удобно, при Геранид беше точно обратното.
	Тя взе лъжица и опита храната. Нямаше ръкав на скритата ръка — още едно предимство на това да си ардент. Всъщност, беше съвсем вкусно.
	— Ти _опита_ ли това, Ашир?
	— Не — отговори той, все още разглеждайки нейните изчисления. — Ти си смелата, скъпа моя.
	Тя изсумтя.
	— Ужасно е.
	— Да, личи си от начина, по който си взимаш още едно грамадно парче тъкмо в този миг.
	— Да, но на теб ще ти е противно. Не е плод. Риба ли си добавил?
	— Изсуших дребните миноги, които хванах сутринта, и добавих една шепа. Засега не знам каква порода са. Но са вкусни. — Той позамълча и погледна огнището и духчетата. — Геранид, какво е това?
	— Струва ми се, че направих пробив — тихо отговори тя.
	— А числата? — рече Ашир и почука по дъската за писане. — Каза, че са погрешни. И си остават погрешни.
	— Да — съгласи се тя и изгледа с присвити очи огнените духчета. — Но мога да предвидя кога ще са погрешни и кога — не.
	Той се свъси.
	— Духчетата се променят, когато ги измервам, Ашир. Преди да ги премеря, те танцуват и се променят по размери, яркост и форма. Но когато вписвам бележка, те веднага застиват в моментното си състояние. После остават така, доколкото мога да преценя.
	— Какво означава това? — попита той.
	— Надявам се ти да можеш да ми кажеш. Аз имам числата. Ти имаш въображението, скъпи.
	Ашир се почеса по брадата, облегна се и взе купа и паница. Беше поръсил порцията си със сухи плодове. Геранид беше почти убедена, че той е станал ардент заради вкуса си към сладкото.
	— Какво става, ако изтриеш числата? — попита Ашир.
	— Духчетата отново почват да се променят. Височина, форма, яркост.
	Ашир си гребна от кашата.
	— Иди в другата стая — рече той.
	— Какво?
	— Просто го направи. Вземи си дъската за писане.
	Геранид въздъхна и стана. Ставите й изпукаха. _Толкова_ ли беше остаряла? В името на Звездната светлина, доста време прекараха на този остров. Отиде в другата стая, където беше и леглото им.
	— Сега какво? — провикна се тя.
	— Ще измеря духчетата с твоя пергел — отговори той. — Ще направя три поредни измервания. Запиши само едно от числата, които ще ти дам. Не ми казвай кое е то.
	— Добре — подвикна Геранид. Прозорецът беше отворен и тя погледна към притъмняващата гладка водна повърхност. Решийското море не беше плитко като Чистото езеро, но през повечето време беше доста топло, осеяно с тропически островчета и тук-там — с чудовища.
	— Три инча и седем десети — викна Ашир.
	Тя не записа числото.
	— Два инча и осем десети.
	Геранид пропусна и това число, но взе кредата и се приготви да запише — възможно най-тихо — следващото.
	— Два инча и три десети… Еха!
	— Какво? — попита Геранид.
	— Спря да си променя размера. Предполагам, че записа третото число?
	Геранид сбърчи чело и се върна в малката дневна. Тиганът на Ашир стоеше на ниска масичка вдясно. По решийски маниер, нямаше столове, само възглавници, и цялата мебелировка беше плоска и дълга.
	Приближи се към огнището. Едното духче танцуваше над дънера, формата му се менеше, височината му трепкаше като пламъците. Другото беше доста по-стабилно. Височината му вече беше постоянна, макар че формата леко се менеше.
	Духчето изглеждаше някак _заключено_. Приличаше на човече, докато играеше над огъня. Геранид изтри написаното. Духчето веднага почна да пулсира и да се мени неравномерно.
	— Еха! — повтори Ашир. — Все едно някак знае, че е измерено. Сякаш самото _определяне_ на формата му го хваща в капан. Напиши едно число.
	— Какво число?
	— Какво да е. Но като за размер на огнено духче.
	Геранид написа. Нищо не стана.
	— Трябва _наистина_ да го измериш — рече Ашир и тихичко потропа с лъжицата по паницата. — Не да се престориш.
	— Чудя се за точността на инструмента — подхвърли Геранид. — Ако използвам не толкова прецизен инструмент, ще даде ли това на духчето повече гъвкавост? Или има някакъв праг, някаква степен на точност, отвъд която то се чувства заловено? — тя приседна и се почувства леко обезсърчена. — Нужно е да го изследвам допълнително. Да проверя яркостта му, после да я съпоставя с изведеното от мен уравнение за яркостта на огнените духчета в сравнение с пламъците, които ги привличат да танцуват.
	Ашир направи гримаса.
	— Това, мила моя, много ми прилича на математика.
	— Наистина.
	— Тогава ще ти приготвя закуска, която да те занимава, докато твориш нови чудеса на пресмятанията и гения. — Той се усмихна, целуна я по челото и продължи с по-тих глас. — Ти току-що откри нещо прекрасно. Засега не знам какво означава, но то спокойно може да промени разбирането ни за духчетата. И може би дори за фабриалите.
	Тя се усмихна и се върна към изчисленията. За пръв път нямаше нищо против бърборенето на Ашир за съставките в новата формула на някаква захаросана сладост, за която беше _сигурен_, че ще й хареса.


>>	I-9
>>	Смъртта носи бяло
>>	{img:pytjat_na_kralete_t1_1.png}

	Сет, син на сина на Валано, Неверен от Шиновар, се завъртя между двамата гвардейци, докато очите им изгаряха. И двамата кротко паднаха на пода.
	С три бързи удара прекара Остромеча си през пантите и резето на голямата порта. После пое дълбоко дъх и изтегли Светлината на Бурята от кесията със скъпоценни камъни на кръста си. Светна с обновена сила и ритна вратата с мощта на подтикнатия си от Светлината крак.
	Пантите не я държаха повече, тя падна в залата, стовари се на пода и се плъзна по камъка. Голямата зала за угощения бе препълнена с хора, камините пращяха и чиниите потракваха. Тежката порта спря и залата утихна.
	_Съжалявам_, помисли си той. После се втурна и започна клането.
	Последва хаос. Писъци, крясъци, паника. Сет скокна върху най-близката маса и се завъртя, като посичаше всички наоколо. Докато вършеше това, слушаше звуците на умиращите. Не затваряше ушите си за писъците. Не отбягваше болезнените стенания. Заслуша се във всяко от тях.
	И се намрази.
	Напредна, скачаше от маса на маса и размахваше Остромеча си — бог от горяща Светлина на Бурята и смърт.
	— Телохранители! — изкрещя светлоокият мъж в края на залата. — Къде са телохранителите ми!
	Масивен в кръста и раменете, човекът имаше квадратна кафява брада и изпъкнал нос. Крал Ханаванар от Я Кевед. Не бе Мечоносец, макар че според някои слухове държал Остромеч на тайно място.
	Около Сет се измъкваха мъже и жени и се препъваха един в друг. Той се хвърли сред тях, а бялата му дреха се надипли. Уби един мъж, който изтегляше меча си — но и три жени, които просто искаха да избягат. Очите изгаряха и телата се строполяваха.
	Сет се протегна зад гърба си, зареди масата, от която бе скочил, и я Оттласна към отсрещната стена с Основно Оттласкване — онова, което променяше положението на долната посока. Голямата дървена маса падна на страната си, стовари се върху хората и предизвика още писъци и още болка.
	Сет откри, че плаче. Заповедите му бяха прости. Убивай. Убивай, както никога досега. Нека невинните пищят, проснати в краката ти, а светлооките да плачат. Направи го, облечен в бяло, та всички да узнаят кой си. Сет не възрази. Не му бе позволено. Нали бе Неверен.
	И направи исканото от господарите му.
	Трима светлооки се окопитиха достатъчно, за да го атакуват, и Сет вдигна Остромеча си за поздрав. Докато нападаха, нададоха бойни викове. Той мълчеше. С леко движение на китката отряза острието на меча на първия. Парчето метал се завъртя във въздуха, докато Сет пристъпи между другите двама, а Острието му просвистя през вратовете им. И двамата паднаха едновременно, а очите им изсъхнаха. Сет удари първия от мъжете отзад и промуши Острието през гърба и гърдите му.
	Човекът падна напред с пробита риза, но с незасегната кожа. Щом се строполи на пода, отрязаното острие на меча му иззвънтя върху камъните до него.
	Друга група настъпи срещу Сет отстрани, той взе Светлина с ръка и я хвърли с Пълно Оттласкване по пода в краката им. Това Оттласкване задържаше предмети; щом мъжете го настъпиха, обувките им направо залепнаха на пода. Те се препънаха, и ръцете и телата им се Оттласнаха към пода. Сет мрачно ги прекрачи и замахна.
	Кралят се отдалечаваше, сякаш искаше да обиколи залата и да избяга. Сет зареди плота на една маса с Пълно Оттласкване, а след това я изпълни цялата с Основно Оттласкване и я насочи към портала. Масата хвръкна във въздуха и се заби пред входа; заредената с Пълното Оттласкване страна я залепи за стената. Хората опитваха да я отместят, но така само се скупчиха, а Сет ги нападна със свистящ Остромеч.
	Толкова много смърт. Защо? Каква цел постигаше това?
	Когато нападна Алеткар преди шест години, си мислеше, че онова бе клане. Не знаеше какво е истинско клане. Стигна вратата и се видя застанал над телата на тридесетина души, с чувства, уловени в бурята от Светлина вътре в него. Изведнъж намрази Светлината на Бурята, толкова, колкото мразеше себе си. Колкото прокълнатия си Меч.
	И… и краля. Сет се завъртя към човека. Вън от всякаква логика, неговият объркан и разбит ум обвиняваше този мъж. Защо бе обявил празненство тази нощ? Защо не се бе оттеглил рано? Защо бе поканил толкова много хора?
	Сет се понесе към краля. Подмина мъртвите, проснати в неестествени пози по пода; изгорелите им очи го обвиняваха безмълвно. Кралят се сниши зад високата си маса.
	Тя се поклащаше и се местеше по странен начин.
	Нещо не беше наред.
	Сет инстинктивно се Оттласна на тавана. От неговата гледна точка стаята се обърна и подът стана таван. Две фигури изхвръкнаха изпод масата на краля. Двама мъже в Броня, които размахваха Остромечове.
	Сет се завъртя във въздуха, избягна маховете им, после се Оттласна обратно на пода и кацна на масата на краля, точно когато той призова Остромеча си. Значи слуховете бяха верни.
	Кралят удари, но Сет скочи назад и се приземи зад Броненосците. Можеше да чуе донасящите се отвън стъпки. Погледна към хората, които нахлуваха в залата. Те носеха особени ромбовидни щитове. Получерупки. Сет бе чул за новите фабриали, способни да спрат Остромеч.
	— Мислиш, че не знаех, че идваш? — изкрещя кралят към него. — След като уби трима от Върховните ми принцове? Готови сме за теб, убиецо.
	После извади нещо изпод масата. Още един от щитовете-Получерупки. Бяха направени от метал, със закрепен от вътрешната им страна скъпоценен камък.
	— Ти си глупак — отвърна Сет, докато от устата му се процеждаше Светлина.
	— Защо? — попита кралят. — Мислиш, че трябваше да избягам ли?
	— Не — отговори му Сет и посрещна погледа му. — Понеже ми постави капан по време на празник. И сега мога да те обвинявам за смъртта им.
	Войниците се придвижваха ветрилообразно през залата, докато двамата Броненосци във всеоръжие пристъпваха към него с извадени мечове. Кралят се усмихна.
	— Тъй да бъде — каза Сет, вдиша дълбоко и изтегли Светлината от многото скъпоценни ядра, прибрани в кесиите на пояса му. Тя започна да бушува в него, като буря в гърдите му, да гори и да крещи. Вдиша повече от всеки друг път и я задържа, докато вече едвам му се удаваше да я спира да не го разкъса на парчета.
	Това в неговите очи сълзи ли бяха? Дано скрият престъпленията му. Откопча колана си, отпусна и него, и тежките сфери.
	После остави Остромеча си.
	Противниците му замръзнаха от изненада, щом Острието му се превърна в мъгла. Кой би оставил Остромеча си посред битка? Напълно неразумно.
	А Сет го извърши.
	_Ти си произведение на изкуството, Сет, сине на Нетуро. Божество._
	Време бе да разбере дали е така.
	Войниците и Броненосците атакуваха. Няколко удара на сърцето, преди да го достигнат, и Сет се завъртя, а в жилите му вилнееше течна буря. Отбягна първите удари на мечовете и се понесе право в средата на войниците. С толкова много Светлина в себе си бе лесно да зарежда предметите: Светлината искаше да излезе и изпъваше кожата му. В такова състояние Остромечът само би го разконцентрирал. Самият Сет бе истинското оръжие.
	Хвана ръката на един от войниците. За миг го зареди и го Оттласна нагоре. Мъжът извика, докато падаше във въздуха, а Сет избягна още един удар с меч. Докосна с нечовешка бързина крака на нападателя. С поглед и мигване Оттласна и него към тавана.
	Войниците ругаеха, удряйки към него, а тежките им Получерупки изведнъж станаха пречка, докато Сет се движеше между тях, грациозен като небесна змиорка, докосваше ръце, крака, рамене, изпращаше дузина, после две дузини хора във всички посоки. Повечето политаха нагоре, но той засили част от тях към приближаващите Броненосци, които извикаха, когато гърчещите се тела се удариха в тях.
	При идването на взвод войници отскочи назад, Оттласна се към отсрещната стена и се завъртя из въздуха. Ориентацията на стаята се промени и той се приземи на стената, която сега бе долу за него. Затича се по нея към краля, който чакаше зад Броненосците си.
	— Убийте го — каза той. — Бурята да ви отнесе всичките! Какво правите? Убийте го!
	Сет отскокна от стената, Оттласна се надолу, докато се преобръщаше, и кацна на едно коляно на масата. Сребърните прибори и чиниите тракнаха, щом взе един нож за хранене и го зареди веднъж, два пъти, три пъти. Използва тройно Основно Оттласкване, насочи го срещу краля, метна го и се Оттласна назад.
	Измъкна се, когато един от Броненосците удари и разсече масата на две. Ножът на Сет падна много по-бързо, отколкото трябваше, и литна към краля. Той едва вдигна щита си навреме и се опули, щом ножът иззвънтя в метала.
	_Проклятие_, помисли си Сет и се Оттласна нагоре с четвърт от Основното Оттласкване. То не го издърпа нагоре, а го направи много по-лек. Четвърт от тежестта му бе изтеглена нагоре, вместо надолу. На практика, той стана наполовина по-лек от обикновеното.
	Извъртя се и бялата му дреха изплющя елегантно, докато се приземяваше насред войниците. Онези от тях, които бе Оттласнал по-рано, започнаха да падат от високия таван, понеже Светлината им свършваше. Дъжд от потрошени тела, които едно след друго се удряха в пода.
	Сет отново се нахвърли върху войниците. Някои падаха, докато той запращаше останалите нагоре. Скъпите им щитове тракаха върху камъните, изпуснати от мъртви или схванати пръсти. Войниците опитваха да го достигнат, но Сет танцуваше между тях и прилагаше древното бойно изкуство каммар, в което се използваха само ръцете. Било е замислено като по-малко смъртоносна форма на боя, състояща се в хващането на неприятелите и в използването на тежестта им срещу тях самите, за да бъдат обездвижени.
	Беше незаменимо, когато искаш да докоснеш и заредиш някого.
	Той бе бурята. Той бе разрушението. По неговата воля мъжете се завъртаха във въздуха, падаха и умираха. Описа широка окръжност, докосна една маса и я Оттласна нагоре с половин Основно Оттласкване. С половината й тежест изтеглена нагоре, а другата половина — надолу, масата стана безтегловна. Сет я напръска с Основно Оттласкване и я изрита към войниците; те залепнаха за нея, а дрехите и кожата им се закачиха за дървото.
	Във въздуха до него изсвистя Остромеч и Сет издиша леко; докато се отдръпна от траекторията му, от устните му излезе Светлина на Бурята. Двамата Броненосци атакуваха, докато телата падаха отгоре, но Сет беше твърде бърз и гъвкав. Броненосците не работеха заедно. Бяха свикнали да господстват на бойното поле или да се дуелират с един противник. Мощните им оръжия ги правеха небрежни.
	Сет затича с леките си крака, прикачен за земята с половината от притеглянето, което държеше останалите хора. Лесно отскокна от друг удар и се Оттласна на тавана, за да се издигне малко повече, преди отново да стане по-тежък с четвъртина Оттласкване. Резултатът беше лесен скок от десет стъпки във въздуха.
	Неуспешният замах удари пода, преряза колана, който той бе пуснал по-рано, и отвори една от големите кесии. Сферите и скъпоценните камъни се пръснаха по пода. Някои бяха заредени. Някои — празни. Сет взе Светлина от онези, които се търкулнаха наблизо.
	Зад Броненосците се приближи кралят с готово оръжие. Трябваше да опита да избяга.
	Двамата Мечоносци замахнаха с огромните си оръжия към Сет. Той избяга от нападението, протегна се и хвана от въздуха един щит, докато той падаше към земята. Войникът, който го бе държал, се удари в пода секунда по-късно.
	Сет подскокна към един от Броненосците — мъж в златни доспехи — отби оръжието му с щита и го подмина. И другият, с червена Броня, замахна. Сет прие удара с щита си, който изпука и едвам се държеше цял. Сет обаче го държеше срещу Меча и се Оттласна зад Броненосеца, като скочи напред.
	Движението го завъртя нагоре и над мъжа. Сет продължи да пада към отсрещната стена, докато втората вълна войници започна да пада на пода. Един от тях се удари в Броненосеца в червено и го спъна.
	Сет докосна стената и стъпи върху камъните. Бе препълнен със Светлина на Бурята. Толкова много сила, толкова живот, толкова ужасна разруха.
	Камъкът. Той бе свещен. Повече не мислеше за това. Как нещо би могло да е свещено за него сега?
	Докато телата се удряха в Броненосците, той коленичи, положи ръката си върху голям камък в стената срещу него и го зареди. Оттласкваше го отново и отново към тях. Веднъж, два пъти, десет пъти, петнадесет пъти. Не спря да излива Светлина в камъка. Той засия ярко. Хоросанът се напука. Камъкът се удряше в камък.
	Червеният Броненосец се обърна, точно когато масивната, заредена скала падна към него с усиленото двадесет пъти обикновено ускорение на падащ камък. Тя се удари в него и счупи Бронята му, разпилявайки стопени парчета във всички посоки. Блокът го хвърли през залата и го запокити към отсрещната стена. Той не мръдна повече.
	Сет вече бе останал почти без Светлина. Оттласна се на една четвърт, за да намали тежестта си, и скокна над пода. Хората около него бяха смазани, с изпочупени крайници, мъртви. По пода се търкаляха сфери и той взе Светлината им. Тя потече и го изпълни, като душите на убитите от него.
	Затича се. Другият Броненосец залитна назад с изправен Меч и стъпи на плота на една разбита маса със счупени крака. Кралят най-накрая разбра, че клопката му се е провалила. Започна да се измъква.
	_Десет удара на сърцето_, помисли Сет. _Върни се при мен, творение на Преизподнята._
	Започна да усеща ударите на сърцето си в ушите. Изкрещя — Светлината излезе от устата му като светещ дим — и скочи на земята, щом Броненосецът замахна. Сет се оттласна към отсрещната стена и се плъзна между краката на противника си. Веднага се Оттласна нагоре.
	Политна във въздуха, щом Броненосецът се нахвърли върху него. Но Сет вече не бе там. Оттласна се надолу и слезе зад Броненосеца, за да кацне върху счупената маса. Наведе се и я зареди. Един човек в Броня можеше и да е защитен от Оттласкванията, но нещата, върху които стъпваше, не бяха.
	Сет Оттласна таблата нагоре с множествено Оттласкване. Тя се наклони във въздуха и събори Броненосеца като войник-играчка. Сет остана върху дървото и го насочи нагоре. Щом то достигна високия таван, той скочи от него и се Оттласна надолу веднъж, два, три пъти.
	Плотът на масата се разби в тавана. Сет полетя с невероятна скорост към Броненосеца, който лежеше замаян по гръб.
	Мечът на Сет се появи в ръцете му, точно когато удряше и пронизваше Бронята с оръжието си. Нагръдната й плоча се пръсна и Острието потъна дълбоко в гърдите на мъжа и в пода под него.
	Сет се изправи и измъкна Меча. Бягащият крал погледна през рамо и извика ужасено. И двамата му Броненосци бяха паднали за секунди. Последните войници нервно влязоха, за да прикрият оттеглянето му.
	Сет бе спрял да плаче. Сякаш не можеше да плаче повече. Усещаше се вцепенен. Умът му… просто не можеше да мисли. Мразеше краля. Ненавиждаше го толкова силно. Направо усещаше болка, толкова силна бе тази необяснима омраза.
	От него изтичаше Светлина; той се Оттласна към краля.
	Спря точно преди краката му да докоснат земята, сякаш плуваше по въздуха. Дрехата му изшумоля. За още живите гвардейци изглеждаше, сякаш се носи по пода.
	Оттласна се надолу под лек наклон и размаха Меча си, когато доближи редовете на войниците. Премина през тях, все едно се спускаше по стръмен склон. Докато се въртеше, грациозен и страшен, събори дузина мъже и взе още Светлина от разпилените по пода сфери.
	Сет достигна вратата, а зад него падаха хора с изгорели очи. Кралят вече бягаше заедно с малка група гвардейци. Обърна се и извика, щом видя Сет, а после вдигна щита си.
	Сет се промъкна между гвардейците, удари щита два пъти, счупи го и принуди краля да отстъпи. Мъжът се спъна и изпусна Меча си. Той се превърна в мъгла.
	Сет подскочи и се Оттласна надолу с двойно Основно Оттласкване. Стовари се върху краля; увеличената му тежест счупи една ръка и прикова човека към земята. Сет замахна с Меча си към изненаданите войници, които изпопадаха, докато краката им ставаха безчувствени.
	Най-накрая Сет издигна Меча над главата си и погледна към краля.
	— Какво си ти? — прошепна той с насълзени от болка очи.
	— Смъртта — отвърна Сет, после проряза с Острието си лицето му и камъка под него.


>	Част четвърта
>	Бурята на просветлението
>	Далинар ∗ Каладин ∗ Адолин ∗ Навани

>>	52
>>	Път към слънцето
>>	{img:pytjat_na_kralete_t1_6.png}

E>
	„Застанал съм над тялото на брат. Плача. Това неговата кръв ли е или моята? Какво сме направили?“
@	Веванев 1173 г., 107 секунди преди смъртта. Обект: веденски моряк без работа.
E$

	— Татко — произнесе Адолин, докато крачеше из дневната на Далинар — това е _безумно_.
	— Това е уместно — сухо му отвърна Далинар. — Понеже — както се оказва — и аз съм безумен.
	— Никога не съм твърдял, че си луд.
	— Всъщност — отбеляза Ренарин — смятам, че го направи.
	Адолин хвърли поглед към брат си. Ренарин стоеше до камината и разглеждаше новия фабриал, поставен там само преди няколко дни. Зареденият рубин, поставен в метален обков, светеше меко и излъчваше приятна топлина. Бе удобно, макар Адолин да не харесваше липсата на пращящ огън.
	Тримата бяха сами в дневната на Далинар и изчакваха идването на бурята за деня. Една седмица бе изминала, откак той съобщи на синовете си, че смята да се оттегли от мястото си на Върховен принц.
	Бащата на Адолин седеше в един от столовете с висока облегалка, с кръстосани ръце и изпълнен с упоритост. Лагерите още не знаеха за решението му — слава на Вестителите — но той възнамеряваше скоро да направи официалното съобщение. Може би на днешното угощение.
	— Добре, чудесно — продължи Адолин. — Може би съм го казал. Но не съм говорил сериозно. Или поне не съм възнамерявал да има такъв ефект върху теб.
	— Обсъждахме това преди една седмица, Адолин — спокойно отвърна Далинар.
	— Да, и ти обеща да премислиш решението си!
	— Направих го. Решимостта ми не се е изчерпала.
	Адолин продължи да се разхожда; Ренарин стоеше прав и го гледаше. _Аз съм глупак_, помисли си Адолин. _{s}Разбира се{/s}, че баща ми ще направи това. Трябваше да го разбера._
	— Виж — каза Адолин, — само защото може би имаш някакви проблеми не означава, че трябва да абдикираш.
	— Адолин, враговете ни ще използват слабостта ми срещу нас. Всъщност ти вярваш, че те _вече_ го правят. Ако не се откажа от титлата си на принц сега, работите могат да станат много по-зле.
	— Но аз не _искам_ да бъда Върховен принц — възрази Адолин. — Поне не още.
	— Да бъдеш водач рядко има нещо общо с онова, което ни се иска, сине. Смятам, че малцина измежду алетските знатни разбират това.
	— И какво ще стане с теб? — запита оскърбено Адолин. Спря и погледна баща си.
	Далинар бе толкова _твърд_, дори и когато седеше тук и съзерцаваше собствената си лудост. Ръцете, сключени пред него, облечен в корава синя униформа, с куртка в синия цвят на рода Колин, с посребрена коса по слепоочията. Ръцете му бяха едри и мазолести, изразът на лицето му — упорит. Далинар вземаше решения и се придържаше към тях, без да се колебае или да спори.
	Луд или не, той бе това, от което се нуждаеше Алеткар. А Адолин — с привързаността си — бе направил нещо, което не бе успял да направи нито един воин на бойното поле: да подкоси краката на Далинар Колин и да го победи.
	_О, Отче на Бурите_, помисли си Адолин. _Йезерезе, Келек и Иши, Вестители във висините. Нека намеря начин да оправя това. Моля ви._
	— Ще се завърна в Алеткар — отговори Далинар. — Въпреки че не ми харесва да оставя армията ни с един Броненосец по-малко. Може би… не, не бих могъл да ги оставя.
	— Не, разбира се! — ужасено изрече Адолин. Броненосец да изостави оръжията си? Почти никога не се случваше, освен ако човекът не бе твърде слаб и болен, за да ги използва.
	Далинар кимна.
	— Дълго време се притеснявам, че родината ни е в опасност, след като всички Броненосци са тук, в Равнините. Е, може пък промяната на ветровете да е нещо добро. Ще се върна в Колинар да помагам на кралицата и да съм полезен, като отблъсвам нахлувания през границата. Може би ще има по-малка вероятност решийците и ведените да ни ударят, ако знаят, че ще имат насреща си напълно въоръжен Броненосец.
	— Възможно е — каза Адолин. — Но могат и да изпратят свой Броненосец да участва в нападенията.
	Изглежда, че това тревожеше баща му. Я Кевед бе единственото друго кралство на Рошар, което притежаваше достатъчно Брони и Мечове, почти колкото и Алеткар. От векове не бе имало открита война между тях. Алеткар бе твърде разединен, а Я Кевед — почти толкова. Но ако двете кралства се сблъскаха с пълните си сили, това щеше да е война, невиждана от дните на Йерокрацията.
	Навън прокънтя далечен гръм и Адолин се обърна рязко към Далинар. Баща му остана в стола си, загледан на запад, не към бурята.
	— Ще продължим разговора по-късно — отсече Далинар. — Сега вие двамата трябва да вържете ръцете ми за стола.
	Адолин се намръщи, но направи каквото му бе наредено без оплаквания.

	* * *

	Далинар примигна и се огледа. Намираше се на парапета на крепост с единична стена. Иззидана от големи блокове тъмночервен камък, тя бе гладка и права. Бе построена напряко на пукнатина в подветрената страна на високо скално образувание, надвиснало над открита каменна равнина, като влажен лист, закачил се в цепката на някой камък.
	_Тези видения изглеждат толкова истински_, помисли Далинар и погледна копието в ръката си, а след това старовремската униформа: платнена пола и кожен жакет. Трудно бе да си припомни, че всъщност е седнал в стола със завързани ръце. Не можеше да усети въжетата или да чуе бурята.
	Замисли се дали да не изчака видението да отмине, без да прави нищо. Ако това не бе действително, защо да взема участие? И все пак не вярваше съвсем — _не можеше_ да повярва съвсем — че това бяха само негови фантазии. Решението му да абдикира в полза на Адолин бе обосновано от съмненията му. Беше ли луд? Или тълкуваше нещата погрешно? Най-малкото, вече не можеше да си вярва. Не знаеше кое е истинско и кое не е. В подобно положение един мъж трябва да се откаже от властта и да си изясни нещата.
	Във всеки случай, усещаше, че се налага да _изживее_ тези видения, а не да ги пренебрегва. Една отчаяна частица вътре в него все още се надяваше да намери решение преди да се наложи да се отрече от властта формално. Не даваше на тази частица да става прекалено влиятелна — човек трябва да върши това, което е правилно. Но Далинар й отстъпваше в следното: отнасяше се към виденията като към истински, докато беше част от тях. Ако в тях имаше тайни, които да бъдат разкрити, щеше да го постигне само като се включи в ставащото.
	Огледа се. Какво му показваха този път и защо? Върхът на копието му бе от добра стомана, въпреки че предпазителят бе бронзов. Един от шестимата мъже до него на стената носеше бронзов нагръдник; други двама имаха зле съшити кожени униформи, късани и зле изкърпени.
	Останалите просто се разтакаваха и само поглеждаха от стената. _Караулна служба_, рече си Далинар, излезе напред и огледа местността. Скалното образувание бе на края на безбрежна равнина — най-доброто разположение за една крепост. Никоя армия нямаше да може да приближи, без да бъде забелязана много преди идването си.
	Въздухът бе достатъчно студен, та в сенчестите ъгли буци лед бяха прилепнали към камъка. Слънчевата светлина не можеше да прогони студа, и времето обясняваше липсата на трева; листата бяха прибрани в дупките си в очакване на облекчението на пролетното време.
	Далинар пристегна по-плътно дрехата си и това накара единия от хората с него да направи същото.
	— Проклето време — измърмори мъжът. — Колко още ще продължи? Вече осем седмици е така.
	Осем седмици? Четиридесет дни зима без прекъсване? Това бе нещо рядко. Въпреки студа, останалите трима войници съвсем не бяха заети със задълженията си. Единият даже дремеше.
	— Бъдете бдителни — сряза ги Далинар.
	Изгледаха го, а задрямалият се събуди с премигване. И тримата изглеждаха смаяни. Единият — висок червенокос човек — го изгледа навъсено.
	— От теб ли чувам това, Лийф?
	Далинар преглътна отговора си. За кого ли го вземаха?
	Студеният въздух превръщаше дъха му в пара, а зад гърба си дочуваше звънтенето на метала, докато хората долу работеха на огнищата и наковалните. Портите на крепостта бяха затворени, а кулите за стрелците бяха заети от хора. Бяха във война, но носенето на караула винаги бе отегчителна работа. Трябваха добре обучени войници, за да остават бдителни часове наред. Може би затова тук имаше толкова много хора; ако качеството на наблюдателите не можеше да бъде гарантирано, количеството щеше да свърши работа.
	Далинар все пак имаше едно предимство. Виденията никога не му показваха мирни епизоди; захвърляха го във времена на конфликт и промяна. Съдбоносни моменти. Ето затова, въпреки многото други очи, той бе първият, който го забеляза.
	— Там! — произнесе той и се наведе над издялания от груб камък зъбер. — Какво е това?
	Червенокосият вдигна длан и засенчи очите си.
	— Нищо. Сянка.
	— Не, движи се — възрази един от останалите. — Прилича на хора. Движат се.
	Сърцето на Далинар затуптя в очакване, докато червенокосият подаваше сигнала за тревога. На парапета изтичаха още стрелци и опънаха лъковете си. На яркочервения двор долу се събраха войници. Всичко бе направено от все същата червена скала и Далинар дочу единия от хората да нарича мястото „Трескавата кула“. Никога не бе чувал за него.
	От донжона излязоха конните патрули. Защо още не бяха изпратили разузнавателни отряди навън?
	— Трябва да е ариергардът — промърмори един от войниците. — Не може да са пробили линията ни. Не и когато Сияйните се сражават…
	Сияйните? Далинар се приближи, за да чуе, но мъжът се начумери и се дръпна. Който и да бе Далинар, другите не му обръщаха особено внимание.
	Явно въпросната крепост бе резервна позиция зад фронтовата линия на някаква война. Следователно или приближаващата армия бе приятелска, или врагът бе пробил и бе изпратил преден отряд, който да обсади укреплението. Хората тук бяха резерв, и вероятно затова бяха оставени с малко коне. Все пак трябваше предварително да са изпратили конни разузнавачи.
	Когато патрулите най-накрая достигнаха крепостта, носеха бели знамена. Далинар погледна останалите войници около себе си и предположенията му се потвърдиха, щом те се отпуснаха. Бялото означаваше приятели. Ала щеше ли да бъде пратен тук, ако всичко бе толкова просто? Ако ставаше само в ума му, щеше ли да създаде някакво просто видение без събития, щом не го бе правило никога преди?
	— Трябва да сме нащрек за капан — каза Далинар. — Някой да разбере какво са видели разузнавачите. Дали само са разпознали знамената, или пък са огледали по-отблизо?
	Останалите войници — заедно с някои от стрелците, които вече изпълваха стената — го изгледаха странно. Далинар тихичко изруга и отново погледна към неясната приближаваща се войска. В тила си усещаше някакъв неспокоен сърбеж. Не обърна внимание на учудените погледи, хвана копието си и се затича по стената, докато достигна стълба. Тя бе построена с извивки и се спущаше направо от високата стена без перила. По-рано бе служил на такива укрепления и бе навикнал да гледа право в стъпалата, за да не му се завие свят.
	Достигна дъното и с копието на рамо се завтече да намери някой началник. Постройките на Трескавата кула бяха квадратни и утилитарни, допрени една до друга покрай скалния отвес на естествената пукнатина. Повечето имаха четвъртити щерни на покривите си. С добри припаси — или, ако имаха късмет, с Превръщател — такава крепост можеше да издържи на обсада с години.
	Не можеше да разчете знаците на чиновете, но разпозна офицера, когато видя човек в кървавочервена дреха, заобиколен от група почетни гвардейци. Той нямаше ризница, само бляскава бронзова нагръдна броня върху кожата си, и разговаряше с единия от патрула. Далинар се забърза.
	Едва тогава видя, че очите на мъжа са тъмнокафеви. Това направо го слиса. Останалите наоколо се отнасяха с мъжа като със Сиятелен господар.
	— … Орденът на Каменните пазители, милорд — обясняваше разузнавачът от седлото си. — И голям брой Бягащи по вятъра. Всички се придвижват пеша.
	— Но защо? — запита тъмноокият офицер. — Защо Сияйните идват насам? Би трябвало да се бият с дяволите на предната линия!
	— Милорд — каза войникът, — заповедта ни бе да се върнем веднага след като сме ги разпознали.
	— Добре, връщайте се и разберете защо са тук! — изрева офицерът; конникът потръпна и препусна.
	Сияйните. Обикновено бяха свързани по един или друг начин с виденията на Далинар. Докато офицерът нареждаше на хората около себе си да приготвят помещения за рицарите, Далинар последва разузнавача към стената. Там мъжете се трупаха по бойниците и гледаха към полето. Като останалите горе, и тези носеха събрани оттук-оттам униформи. Не бяха някаква разпасана сбирщина, но очевидно носеха вече употребявани дрехи.
	Разузнавачът излезе през една вратичка за набези, докато Далинар влизаше под сянката на огромната стена и достигна края на скупчените войници.
	— Какво е това? — попита той.
	— Сияйните — каза един от хората. — Бягат.
	— Сякаш ще атакуват — добави друг. После се ухили, понеже звучеше твърде смешно, ала в гласа му имаше нотка на несигурност.
	_Какво?_, помисли притеснено Далинар.
	— Пуснете ме да мина.
	За негова изненада мъжете му направиха път. Докато минаваше, усети объркването им. Бе дал заповед с властността на принц и светлоок, и те инстинктивно му се бяха подчинили. След като го видяха, станаха неуверени. Какво правеше този прост постови, та да им заповядва?
	Не им остави възможност да го разпитват. Изкачи се на платформата до стената, където правоъгълният бойник гледаше през стената към равнината. Беше твърде малък, за да се провре човек, но достатъчен, за да могат стрелците да си вършат работата. През отвора Далинар видя как наближаващите бойци бяха образували линия. Мъже и жени в блестящи Брони се носеха напред. Разузнавачът забави и погледна прииждащите Броненосци. Движеха се рамо до рамо; нямаше празно място. Като вълна от кристал. Щом се приближиха още, Далинар видя, че Бронята им не е оцветена, но светеше в синьо или кехлибарено на заварките и по глифите, като при другите Сияйни, които бе съзирал във виденията си.
	— Не са извадили мечовете си — каза Далинар. — Това е добър знак.
	Войникът отвън спря коня си. Изглеждаше, че там има двеста Брони. Алеткар притежаваше около двадесет, Я Кевед — приблизително толкова. Ако се добавеха останалите в света, можеше и да се съберат достатъчно, за да се изравнят с двете могъщи ворински кралства. По негова сметка това означаваше, че съществуват по-малко от сто Меча. А тук видя _двеста_ Броненосци, събрани в една армия. Това бе поразяващо.
	Сияйните рицари забавиха ход, преминаха в тръс, а после в раван. Войниците около Далинар притихнаха. Водещите Сияйни рицари спряха неподвижно в редица. Изведнъж от небето започнаха да кацат други. Те докосваха земята със звука на пропукваща се скала, от тях излизаха облачета Светлина на Бурята. Всичките сияеха в синьо.
	Скоро в равнината имаше около триста Сияйни. Започнаха да призовават Остриетата си. Оръжията се появяваха в ръцете им като мъгла, която приема форма и се сгъстява. Всичко ставаше в мълчание. Наличниците им бяха свалени.
	— Ако препускането без Мечове бе добър знак — прошепна един от мъжете до Далинар — какво ли означава това?
	У Далинар започна да се надига подозрение, страхът, че може би знае какво ще му покаже това видение. Съгледвачът, най-накрая уплашен, обърна коня си и пое в галоп към крепостта с крясъци да му отворят вратата. Сякаш малко дърво и камък щяха да са защита срещу стотици Броненосци. Един човек с Броня и Меч бе почти цяла армия, като оставим настрана странните сили, притежавани от тези хора.
	Войниците отвориха вратичката за разузнавача. Далинар изведнъж реши и се затича към отвора. Зад него, офицерът си проправяше път, за да достигне бойницата.
	Далинар достигна отворената врата и се шмугна през нея, точно когато разузнавачът влиташе в двора. Хората в ужас викаха след Далинар. Той не им обърна внимание и се затича по откритото поле. Широката права стена се простря над него, като път към самото слънце. Сияйните рицари все още бяха далеч, макар и да бяха спрели на една стрела разстояние. Омаян от красивите фигури, Далинар се забави и спря на около сто стъпки от тях.
	Един от рицарите излезе крачка пред останалите; бляскавото му наметало бе оцветено в наситено синьо. Мечът му от нагъната стомана имаше сложни гравюри около центъра. За момент го задържа в посока към укреплението.
	След това го заби право с острието в каменната равнина. Далинар примигна. Броненосецът свали шлема си и се видя красива глава с руса коса и бледа кожа, светла като на човек от Шиновар. Той хвърли шлема на земята до меча си. Шлемът се търкулна леко, докато рицарят сви юмруци, с отпуснати покрай тялото ръце. Отвори широко длани и ръкавиците паднаха на скалистата земя.
	Обърна се, а Бронята падаше от тялото му — нагръдникът падна, покритията за краката се плъзнаха. Отдолу носеше измачкана синя униформа. Изу приличните си на ботуши сабатони и продължи да се отдалечава, а Бронята и Мечът му — най-големите съкровища, които можеше да притежава човек — стояха хвърлени на земята и изоставени като боклук.
	Другите започнаха да правят същото. Стотици мъже и жени забиваха Остриетата в камъка и сваляха Броните си. Звукът на удрящия се в камъните метал заприлича на дъжд. После на буря.
	Далинар се усети как тича напред. Вратата зад него се открехна и някои любопитни войници напуснаха крепостта. Далинар достигна Мечовете. Стърчаха от скалата като блестящи сребърни дървета, цяла гора от оръжия. Светеха меко в мрака по начин, по който неговият Меч не бе светил никога, но щом се втурна към тях, светлината започна да избледнява.
	Страшно чувство го порази. Усещане за огромна трагедия, за болка и предателство. Стоеше, без да мръдне, и въздъхна с ръка на гърдите. Какво ставаше? Какво _беше_ това ужасно усещане, този крясък, за който можеше да се закълне, че почти го чува?
	Сияйните. Те се оттегляха от изоставените си оръжия. Сега всички изглеждаха отделни, всеки ходеше сам, въпреки че бяха много. Далинар се впусна след тях, препъваше се в нагръдните брони и другите парчета от доспехи. Най-накрая се измъкна.
	Извика.
	— Чакайте!
	Никой не се обърна.
	Вече можеше да види останалите далеч зад себе си. Тълпа войници без Брони, които чакаха Сияйните да се завърнат. Кои бяха те и защо не бяха дошли по-напред? Далинар настигна Сияйните рицари — те не вървяха много бързо — и хвана един за ръката. Човекът се обърна. Кожата му бе светла, а косата тъмна, като на алет. Очите му бяха съвсем бледосини. Неестествено бледосини — всъщност зениците му бяха почти бели.
	— Моля те — продължи Далинар — кажи ми защо правите това.
	Бившият Броненосец освободи ръката си с рязък жест и продължи да върви. Далинар изруга и се затича посред Броненосците. Бяха от всички раси и народи — с тъмна и светла кожа, някои с бели тайленски вежди, други с набръчканата кожа на селаите. Ходеха с поглед право напред, без да говорят един на друг, с бавни, но решителни стъпки.
	— Някой ще ми каже ли защо? — изрева Далинар. — Това е то, нали? Денят на Измяната, денят, в който сте предали човешкия род. Но защо?
	Никой от тях не проговори. Все едно Далинар го нямаше.
	Хората говореха за предателство, за деня, в който Сияйните рицари обърнали гръб на останалите човеци. С какво се бяха сражавали, и защо бяха спрели? _Бяха споменати два рицарски ордена_, помисли Далинар. _Но ордените са били десет. Какво става с останалите осем?_
	Падна на колене насред морето от величествени фигури.
	— Моля ви. Трябва да знам.
	Съвсем наблизо някои от войниците от крепостта бяха достигнали до Мечовете, но вместо да гонят Сияйните, мъжете предпазливо издърпваха Остриетата. Неколцина офицери изтърчаха от укреплението и се разкрещяха Мечовете да бъдат оставени. Скоро обаче ги надминаха хората, които започнаха да извират от страничните врати и да тичат към оръжията.
	— Те са първите — произнесе един глас.
	Далинар погледна нагоре и видя как един от рицарите се е спрял до него. Беше приличният на алет мъж. Погледна през рамо към събралата се около мечовете тълпа. Мъжете бяха започнали да си крещят един на друг и всеки се боричкаше да вземе Острие.
	— Те са първите — повтори Сияйният и се обърна към Далинар. Той разпозна дълбочината на гласа. Бе гласът, който винаги му говореше в тези видения.
	— Те бяха първите, и те бяха последните.
	— Това ли е Денят на Измяната? — попита Далинар.
	— Тези събития ще останат в историята — продължи Сияйният. — Ще станат позорни. Вие ще наречете с много имена станалото тук.
	— Но защо? — настоя Далинар. — Моля те. Защо изоставиха дълга си?
	Фигурата май го наблюдаваше.
	— Казах, че не мога да ти помогна много. Нощта на Скърбите ще настъпи, и с нея Истинското Опустошение. Вечната Буря.
	— Тогава отговори на въпросите ми!
	— Чети книгата. Обедини ги.
	— Книгата? _Пътят на кралете?_
	Фигурата се обърна, отдалечи се и се присъедини към другите Сияйни, които прекосяваха равнината и отиваха към незнайно място.
	Далинар отново погледна към блъсканицата от войници, устремили се към Мечовете. Много вече бяха запазени. Нямаше достатъчно Мечове за всички и някои започнаха да издигат своите, за да отблъскват приближилите се твърде много. Докато гледаше, разкрещял се офицер с Острие бе нападнат от двама души откъм гърба.
	Излъчващата се от оръжията светлина бе изчезнала напълно.
	Убийството на офицера одързости останалите. Започнаха други сблъсъци; хората нападаха притежателите на Остриета с надеждата да се сдобият с някое. Започнаха да изгарят очи. Крясъци, викове, смърт. Далинар гледаше, докато не се намери в стаята си, вързан за стола. Ренарин и Адолин гледаха напрегнато.
	Далинар примигна и се заслуша в тропота на дъжда от отминаващата буря по покрива.
	— Върнах се — каза той на синовете си. — Можете да се успокоите.
	Адолин развърза въжетата, а Ренарин се изправи и подаде на Далинар чаша оранжево вино.
	Щом освободи Далинар, Адолин отстъпи. Младежът скръсти ръце. Ренарин се завърна; лицето му бе бледо. Изглежда, бе изживял един от моментите си на слабост; и наистина, краката му трепереха. След като Далинар взе чашата, младият мъж седна в един стол и хвана главата си с ръце.
	Далинар отпи от сладкото вино. В предишните си видения бе наблюдавал войни. Бе виждал смърт и чудовища, пропастни зверове и кошмари. Но по някаква причина това видение го разстрои повече от всички останали. Откри, че ръката му трепери, докато вдигаше чашата, за да отпие втори път.
	Адолин все още го гледаше.
	— Толкова ли съм страшен за гледане? — попита Далинар.
	— Безсмислиците, които говориш, са обезпокояващи, татко — поде Ренарин. — Неземни, странни. Изкривени, като наклонена от вятъра дървена постройка.
	— Мяташ се — добави Адолин. — За малко да преобърнеш стола. Трябваше да го държа, докато се успокоиш.
	Далинар се изправи и въздъхна, докато отиваше да напълни чашата си отново.
	— И все още мислите, че не се налага да абдикирам?
	— Тези епизоди могат да бъдат контролирани — отвърна Адолин, макар и да звучеше неспокойно. — Целта ми беше _никога_ да не допусна да абдикираш. Просто не исках да вземаш решения за бъдещето на дома ни, опирайки се на фантазиите. Докато приемаш, че видяното от теб не е реално, можем да продължаваме. Няма причина да напускаш престола си.
	Далинар наля виното. Погледна на изток, към стената, настрани от Адолин и Ренарин.
	— Не смятам, че видяното от мен е недействително.
	— Какво? — запита Адолин. — А аз си мислех, че съм те убедил…
	— Приемам, че на мен не може да се разчита повече — продължи Далинар. — А има възможност и да полудявам. Приемам, че с мен се случва нещо.
	Обърна се.
	— Когато започнах да виждам тези неща, вярвах, че са от Всемогъщия. Убедихте ме, че може и да съм бил твърде прибързан в съжденията си. Нямам достатъчно познания, за да им вярвам. Може и да съм луд. Или те може да са свръхестествени, без да идват от Всемогъщия.
	— Как може да се случи нещо такова? — изрече намръщено Адолин.
	— Старата Магия — внимателно поясни Ренарин от стола си.
	Далинар кимна.
	— Какво? — натъртено произнесе Адолин. — Старата Магия е мит.
	— За съжаление, не е — отвърна Далинар и отпи още веднъж от хладното вино. — Това е факт.
	— Татко — каза Ренарин. — За да си се сблъскал със Старата Магия, ти трябва да си пътувал до Запада и да си я търсил, нали?
	— Да — отговори засрамено Далинар. Празното място в спомените му, там, където някога бе съществувала жена му, никога не е било по-явно от този момент. Опитваше да не му обръща внимание и с основание. Тя бе изчезнала напълно и понякога му бе трудно да си спомни, че _е_ бил женен.
	— Тези видения не съответстват на онова, което съм разбрал за Нощната пазителка — каза Ренарин. — Повечето я смятат за някакъв силен дух. Щом си я потърсил и тя ти е дала наградата и проклятието си, се смята, че те оставя на мира. Кога си я търсил?
	— Преди много години — отговори Далинар.
	— Тогава това вероятно не се дължи на влиянието й — продължи Ренарин.
	— Съгласен съм — отвърна му Далинар.
	— Но какво си поискал? — начумери се Адолин.
	— Проклятието и наградата са си мои, синко. Подробностите не са важни.
	— Но…
	— Съгласен съм с Ренарин — прекъсна го Далинар. — Вероятно не е Нощната пазителка.
	— Добре, отлично. Но защо да го изтъкваш?
	— Защото, Адолин — продължи Далинар на ръба на търпението си — аз _не знам_ какво става с мен. Тези видения изглеждат твърде подробни, за да бъдат дело на ума ми. Но твоите аргументи ме накараха да се замисля. Може да греша. Или _вие_ може да бъркате, и да става дума за Всемогъщия. А може и да е нещо съвсем различно. Не знаем и затова е опасно аз да оставам начело.
	— Е, казаното от мен все още е в сила — упорито продължи Адолин. — Можем да контролираме това.
	— Не, не можем — възрази Далинар. — Само защото досега е ставало единствено по време на бурите не означава, че не може да се случи в други напрегнати моменти. Ами ако някой епизод ме застигне на бойното поле?
	Точно по същата причина не оставяха Ренарин да участва в битките.
	— Ако стане — каза Адолин — ще се оправим с него. — Засега, можем да пренебрегнем…
	Далинар махна с ръка.
	— Да пренебрегнем? Аз _не мога_ да пренебрегна нещо такова. Виденията, книгата, нещата, които чувствам — те променят всяка от чертите ми. Как мога да управлявам, ако не следвам съвестта си? Ако остана Върховен принц, ще умувам върху всяко свое решение. Или решавам да си вярвам, или се оттеглям. Не мога да _понеса_ мисълта за нещо между двете.
	В стаята се възцари тишина.
	— Какво правим тогава? — попита Адолин.
	— Избираме — отговори Далинар — _Аз_ избирам.
	— Оттегляш се или продължаваш да се водиш по фантазиите си — плюна Адолин. — И в двата случая се оставяме те да ни водят.
	— Имаш ли по-добро предложение? — възрази баща му. — Все бързаш да се оплакваш, Адолин, което изглежда ти е навик. Но не виждам да предлагаш добра алтернатива.
	— Предложих — каза Адолин. — Не обръщай внимание на виденията и продължавай напред.
	— Казах _добра_ алтернатива!
	Двамата се гледаха един друг. Далинар се бореше да сдържа гнева си. В много отношения двамата с Адолин си приличаха твърде много. Разбираха се един друг и това им позволяваше да се засягат по болезнените места.
	— Е — намеси се Ренарин — ами ако успеем да докажем дали виденията са истински или не?
	Далинар го зяпна.
	— Какво?
	— Казваш, че сънищата са подробни — наведе се напред със сключени пред него ръце Ренарин. — Какво точно виждаш?
	Далинар се поколеба, после глътна остатъка от виното си. Изведнъж поиска да бе имало от опияняващото виолетово вместо от оранжевото.
	— Виденията често са за Сияйните рицари. В края на всеки епизод някой — смятам, че е един от Вестителите — идва при мен и ми нарежда да обединя Върховните принцове на Алеткар.
	Стаята притихна. Адолин изглеждаше обезпокоен, а Ренарин седеше спокойно.
	— Днес видях Деня на Измяната — продължи Далинар. — Сияйните изоставиха оръжията си и си тръгнаха. Броните и Мечовете… някак избледняха, когато бяха оставени. Изглежда много странна подробност.
	Погледна Адолин.
	— Ако тези видения са фантазии, то тогава съм много по-умен, отколкото някога съм си мислил.
	— Да си спомняш някакви особени неща, които да можем да проверим? — попита Ренарин. — Имена? Места? Събития, които могат да бъдат намерени в историята?
	— Последното видение бе от място, наречено Трескавата кула — каза Далинар.
	— Никога не съм го чувал — отвърна Адолин.
	— Трескавата кула — повтори Далинар. — Във видението ми наблизо се водеше някаква война. Сияйните се сражаваха на предната линия. Изтеглиха се при тази крепост и оставиха оръжията си.
	— Може би ще можем да намерим нещо в историята — изрече Ренарин. — Доказателство, че или тази кула е съществувала, или че Сияйните не са извършили там това, което си видял. Тогава ще знаем, нали? Ще знаем дали сънищата са фантазия или истина.
	Далинар се усети как кимва. Никога не му бе хрумвало да ги проверява, отчасти защото от началото ги бе приел за истински. След като започна да задава въпроси, бе по-склонен да запази съдържанието на виденията скрито и да не говори за него. Но ако знаеше, че наблюдава реални събития… е, това поне изключваше възможността за лудост. Нямаше да оправи всичко, но щеше доста да помогне.
	— Не знам — намеси се Адолин, по-скептичен. — Татко, говориш за времената преди Йерокрацията. Ще можем ли да намерим нещо в историческите книги?
	— Има запазени съчинения от времето на Сияйните — отвърна Ренарин. — Това не е толкова отдавна, като Дните на сянката от Епохите на Вестителите. Можем да попитаме Ясна. Тя не се ли занимава с това като вериститалианец?
	Далинар погледна Адолин.
	— Изглежда си струва да се опита, синко.
	— Може би — отговори той. — Но не можем да вземаме за доказателство съществуването само на едно място. Може да си чул за тази Трескава кула и затова да си я спомняш.
	— Добре — каза Ренарин. — Това може и да е истина. Но ако видяното от татко са само фантазии, то тогава със сигурност ще можем да докажем, че част от тях не е истинска. Невъзможно е всяка подробност, която си представя, да е взета от някой разказ или историческо съчинение. _Някои_ аспекти на фантазията трябва да са напълно нереални.
	Адолин бавно кимна.
	— Аз… прав си, Ренарин. Да, планът е добър.
	— Трябва да вземем някоя от писарите ми — каза Далинар. — За да мога да диктувам видението, докато е още свежо.
	— Да — съгласи се Ренарин. — Колкото повече подробности имаме, толкова по-лесно ще бъде да потвърдим — или да оборим — истинността на виденията.
	Далинар направи гримаса, остави чашата си и отиде до останалите. Седна.
	— Чудесно, но кого ще използваме да записва думите ми?
	— Имаш много писари, татко — каза Ренарин.
	— И всяка от тях е дъщеря или жена на мой офицер — отговори му Далинар. Как да обясни? За него бе достатъчно болезнено да излага слабостта си пред синовете си. Ако сведения за виденията му достигнеха до офицерите, това можеше да отслаби бойния дух. Може би в някакъв момент щеше да разкрие тези неща на хората си, но трябваше да го направи внимателно. А и трябваше най-напред да разбере дали е или не е луд, преди да се обръща към останалите.
	— Да — Адолин кимна в съгласие, въпреки че Ренарин още изглеждаше озадачен. — Разбирам. Но, татко, не можем да си позволим да чакаме завръщането на Ясна. Може да минат месеци.
	— Съгласен — отвърна Далинар. Въздъхна. Имаше и друга възможност.
	— Ренарин, изпрати вестоносец за леля ти Навани.
	Адолин погледна баща си и повдигна вежда.
	— Добра идея, но мислех, че не й се доверяваш.
	— Вярвам, че ще държи на думата си — каза премерено Далинар. — И че ще го пази поверително. Казах й за плановете си да абдикирам и тя не каза никому.
	Навани отлично пазеше тайни. Много по-добре от жените в двора му. Вярваше им донякъде, ала пазенето на такава тайна щеше да изисква човек, изключително взискателен към думите и мислите си.
	Това значеше Навани. Тя вероятно щеше да намери начин да го манипулира със знанието си за това, но поне тайната щеше да бъде опазена от хората му.
	— Давай, Ренарин — каза Далинар.
	Синът му кимна и се изправи. Явно се бе оправил от припадъка си и с уверена крачка потегли към вратата. Щом излезе, Адолин доближи Далинар.
	— Татко, какво ще правиш, ако излезе, че съм прав и че става дума за ума ти?
	— Някаква част от мен желае това да се случи — изрече Далинар, докато гледаше как вратата се затваря след Ренарин. — Страхувам се от лудостта, но тя е нещо познато, нещо, с което можем да се оправим. Ще ти дам княжеската титла, а после ще търся помощ в Карбрант. Но ако тези неща _не_ са фантазии, изправен съм пред друго решение. Да приема ли каквото те ми казват, или не? Може да излезе много по-добре за Алеткар да се окажа луд. Поне ще бъде по-лесно.
	Адолин обмисли това със събрани вежди и стисната челюст.
	— Ами Садеас? Изглежда да привършва разследването си. Какво правим?
	Въпросът бе уместен. Нали най-вече виденията и това, че им вярваше по отношение на Садеас, бе довело Далинар и Адолин до разправията помежду им.
	_Обедини ги._ Това не бе просто заповед от видение. Това бе мечтата на Гавилар. Обединен Алеткар. Нима Далинар бе оставил тази мечта — съчетана с вината от това, че не бе помогнал на брат си — да го подбуди да създаде свръхестествени обяснения за желанието му да наложи волята на брат си?
	Усещаше се несигурен. _Не харесваше_ да е несигурен.
	— Много добре — продължи Далинар. — Давам ти разрешение да се приготвиш за най-лошото, в случай, че Садеас тръгне срещу нас. Подготви офицерите ни и повикай обратно ротите, изпратени да патрулират срещу разбойници. Ако Садеас ме обвини в опит за убийството на Елокар, ще затворим лагера и ще сме в готовност. Нямам намерението да го оставя да ме арестува за екзекуция.
	Адолин изглеждаше облекчен.
	— Благодаря ти, татко.
	— Да се надяваме да не се стигне дотам, сине — продължи Далинар. — В мига, в който Садеас и аз влезем сериозно във война помежду си, Алеткар ще изчезне като държава. Нашите две княжества поддържат краля, и ако сме във война, другите или ще се присъединят към единия от двамата, или ще се впуснат във войни помежду си.
	Адолин кимна, но Далинар седна притеснен. _Съжалявам_, отправи той мислите си към силата, която му изпращаше виденията. _Трябва да съм мъдър._
	Това му приличаше на допълнителна проба. Виденията му бяха казали да вярва на Садеас. Е, щеше да види какво ще се случи.

	* * *

	— … и тогава избледня — каза Далинар. — След това отново се намерих тук.
	Навани вдигна писалката си и изглеждаше замислена. Не му отне много време да разкаже видението. Тя записваше опитно, измъкваше подробности от него и знаеше кога да го попита за още. И дума не каза за странността на молбата, нито изглеждаше да се забавлява от желанието му тя да запише една от неговите фантазии. Държеше се делово и внимателно. Седеше на писалището му, косата й нагласена на къдрици и закрепена с четири златни игли. Роклята бе червена, в тон с цвета на червилото, а красивите й виолетови очи бяха любопитни.
	_Отче на Бурите, та тя е красива_, рече си Далинар.
	— Е? — попита Адолин. Беше облегнат на вратата на стаята. Ренарин бе отишъл да подготви доклада за щетите от бурята. Момчето имаше нужда от практика в тази област.
	Навани повдигна вежда.
	— Какво беше това, Адолин?
	— Какво смяташ, лельо? — попита я той.
	— Никога не съм чувала за тези места или събития — отвърна тя. — Смятам, че не сте очаквали да знам за тях. Не казахте ли, че искате да се свържа с Ясна?
	— Да — каза Адолин. — Но със сигурност си направила анализ.
	— Въздържам се да дам оценка, скъпи — отговори Навани, стана и притисна хартията със свободната си ръка, докато я държеше на място и я сгъваше. Докато минаваше покрай Адолин, му се усмихна и го потупа по рамото. — Да видим какво ще каже Ясна, преди да анализираме каквото и да е, нали?
	— Да речем — каза Адолин. Звучеше недоволно.
	— Поговорих си известно време с твоята млада дама от вчера — продължи леля му. — Данлан? Смятам, че изборът ти е мъдър. Има ум в главата си.
	Адолин се въодушеви.
	— Ти я харесваш?
	— Доста — отговори Навани. — Освен това открих, че много обича пъпеши. Знаеше ли това?
	— Всъщност не.
	— Добре. Щеше да ми е неприятно да съм се занимавала да намеря средство да я привлечеш и да открия, че вече си го знаел. Пътем си позволих да купя кошница пъпеши. Ще ги намериш в преддверието, пазени от отегчен войник, който не изглеждаше зает с нещо важно. Ако я посетиш с тях днес следобеда, смятам, че ще бъдеш много добре приет.
	Адолин се подвоуми. Вероятно знаеше, че Навани го отклонява от притесненията му за Далинар. Както и да е, той се отпусна, а след това се усмихна.
	— Е, това ще е приятна промяна, предвид събитията напоследък.
	— Предположих, че може да бъде така — каза леля му. — Предлагам да тръгваш скоро; пъпешите са съвсем узрели. Освен това, искам да говоря с баща ти.
	Адолин я целуна по бузата.
	— Благодаря ти, Машала.
	Позволяваше й неща, които не позволяваше на останалите; около любимата си леля отново се усещаше дете. Усмивката му стана по-широка, щом излезе през вратата.
	Далинар също се усмихна. Навани добре познаваше сина му. Ала усмивката не продължи дълго, щом осъзна, че излизането на Адолин го оставя сам с Навани. Изправи се.
	— За какво искаш да ме молиш?
	— Не казах, че искам да _те моля_ за нещо. Просто исках да поговорим. Все пак сме едно семейство. Не прекарваме достатъчно време заедно.
	— Ако искаш да говориш, ще доведа няколко войници, за да присъстват.
	Далинар погледна към преддверието. Адолин бе затворил втората врата в края му и така бе премахнал видимостта между баща си и гвардейците му.
	— Далинар — каза тя и го приближи. — Това _ще_ обезсмисли изпращането на Адолин. Исках малко уединение.
	Той усети, че се стяга.
	— Трябва да си вървиш.
	— Трябва ли?
	— Да. Хората ще го сметнат за неприлично. Ще говорят.
	— Значи намекваш, че _би_ се случило нещо неприлично? — гласът на Навани прозвуча почти момичешки.
	— Навани, ти си моя _сестра_.
	— Не сме кръвни роднини — отвърна му тя. — В някои кралства съюзът между нас би ни бил наложен по силата на традицията веднага след смъртта на брат ти.
	— Не сме в някоя друга страна. Това е Алеткар. Има си правила.
	— Разбирам — каза тя и го приближи още повече. — А какво ще направиш, ако _не_ си отида? Ще поискаш ли помощ? Ще наредиш да ме извлекат?
	— Навани — произнесе той измъчено. — Моля те. Не прави това отново. Уморен съм.
	— Отлично. Така може по-лесно да получа това, което искам.
	Той затвори очи. _Не мога да направя това точно сега._ Видението, сблъсъкът с Адолин, собствените му несигурни чувства… Вече не знаеше какво да прави с нещата.
	Проверката на виденията бе добро решение, но той не можеше да се отърси от липсата на посока, изпитвана заради неспособността му да реши каква да е следващата му стъпка. Обичаше да взема решения и да се придържа към тях. Не можеше да го направи.
	Това го дразнеше.
	— Благодаря ти за писането и за готовността ти да пазиш всичко това тайна — отвори той очи. — Но наистина трябва да те помоля да напуснеш _сега_, Навани.
	— О, Далинар — произнесе тя тихо. Беше достатъчно близо, та той можа да усети парфюма й. Отче на Бурите, тя бе красива. Щом я видя, в ума му се върнаха спомени за отдавна отминали дни, когато я желаеше тъй силно, че почти намрази Гавилар, задето бе спечелил привързаността й.
	— Не можеш ли просто да се отпуснеш? — попита тя. — Само за малко?
	— Правилата…
	— Всеки друг…
	— Не мога да бъда _всеки друг_! — Далинар го произнесе по-рязко, отколкото бе възнамерявал. — Ако пренебрегна кодекса и етиката, какво съм аз, Навани? Останалите Върховни принцове и светлооки заслужават упрек за онова, което вършат, и аз съм им го казвал. Ако _аз_ изоставя принципите си, то тогава ставам нещо много по-лошо от тях. Лицемер!
	Тя замръзна.
	— Моля те — каза й той напрегнато. — Просто си тръгни. Не ме дразни днес.
	Тя се подвоуми, после си тръгна, без да каже дума.
	Никога нямаше да разбере колко много той искаше тя да му бе възразила още веднъж. В това състояние, най-вероятно не би могъл да спори по-нататък. Щом вратата се затвори, той седна в стола си и издиша дълбоко. Затвори очи.
	_Всемогъщи във висините. Моля те. Просто ми дай да разбера какво да правя._


>>	53
>>	Дуни
>>	{img:pytjat_na_kralete_t1_2.png}

E>
	„Той трябва да я вдигне, падналата титла! Кулата, короната и копието!“
@	Веванач 1173 г., 8 секунди преди смъртта. Обект: проститутка. Произход неустановен.
E$

	Стрелата със заострен връх се заби в дървото до лицето на Каладин. Можа да усети как топлата кръв прокапа от драскотината на бузата му, стича се по лицето и се смесва с капките пот по брадичката му.
	— Дръжте! — изрева той и се понесе по неравния терен с привичната тежест на моста върху раменете си. Наблизо — точно отпред и вляво — Мост Двадесет се запъна; четирима мъже отпред бяха поразени от стрелите и телата им спънаха останалите назад.
	Паршендските стрелци бяха коленичили на отсрещната страна на пропастта и пееха спокойно въпреки градушката стрели от страната на Садеас. Черните им очи приличаха на парчета обсидиан. Без бяло. Само безизразното черно. В такива мигове — когато чуваше как хората пищят, плачат, крещят, вият — Каладин мразеше паршендите, точно колкото и Садеас, и Амарам. Как можеха да пеят, когато убиваха?
	Паршендите пред неговия взвод опънаха тетивите и се прицелиха. Каладин изкрещя срещу тях и усети странен прилив на сила, щом пуснаха стрелите.
	Те изсвистяха през въздуха като съсредоточена вълна. Десет удариха дървото близо до главата на Каладин, силата им го разтърси и се разлетяха трески. Нито една стрела обаче не попадна в човешка плът.
	Оттатък пропастта неколцина от стрелците на паршендите свалиха лъковете и спряха да пеят. На зловещите им лица бе изписано смайване.
	— Долу! — ревна Каладин, когато отрядът достигна пропастта. Тук повърхността бе неравна и покрита със скални пъпки. Каладин настъпи една от лианите на растението и то се прибра. Мостовите вдигнаха моста от раменете си и го свалиха, после с тренирано движение отстъпиха настрана и го свалиха на земята. Останалите шестнадесет мостови отряди се изравниха с тях и поставиха мостовете си. Зад тях по платото трополеше тежката кавалерия на Садеас.
	Паршендите стреляха отново.
	Каладин стисна зъби, натисна с тежестта си една от страничните греди и помогна да прехвърлят масивната конструкция през пропастта. Мразеше този момент; мостовите бяха много изложени. Стрелците на Садеас продължиха работата си и преминаха към точна стрелба, която да отхвърли паршендите. Както винаги, стрелците сякаш не се притесняваха, че ще ударят мостовите, и няколко от стрелите им прелетяха опасно близо до Каладин. Той продължи да бута, да се поти и да кърви и почувства прилив на гордост от Мост Четири. Вече започнаха да се движат като войници, с бърза стъпка, да променят посоката и да затрудняват стрелците да се прицелват в тях. Щяха ли да го забележат Газ или хората на Садеас?
	Мостът се намести с грохот и Каладин викна да се оттеглят. Мостовите се отдръпнаха от пътя и се промъкваха между дебелите черни стрели на паршендите и по-тънките зелени на садеасовите стрелци. Моаш и Скалата се качиха на моста, изтичаха по него и скочиха до Каладин. Другите се разпръснаха около края на моста и се снишиха пред кавалерийския пристъп.
	Каладин се задържа и махна на хората си да се оттеглят от пътя. Щом го направиха, погледна към набучения със стрели мост. Нито един улучен. Чудо. Обърна се…
	Някой се препъна от другата страна на моста. Дуни. От рамото на младия мъж стърчеше стрела в бяло и зелено. Очите му бяха широки и замаяни.
	Каладин изруга и се затича обратно. Не бе направил и две стъпки и една черна стрела удари младежа от другата страна. Той падна на пътеката на моста и кръвта му опръска тъмното дърво.
	Конете не забавиха хода си. Каладин като обезумял достигна страната на моста, но нещо го дръпна назад. Ръце на раменете му. Спря се, обърна се и видя Моаш. Каладин му изръмжа и опита да го бутне, но другият го бутна настрана и го спъна с движение, на което самият Каладин го бе научил. Моаш се хвърли на земята и задържа Каладин там, докато тежката конница гърмеше по моста, а по сребристите им брони звънтяха стрели.
	Счупени парчета от дръжките на стрели се посипаха по земята. Известно време Каладин се противеше, после се отпусна.
	— Мъртъв е — рязко му каза Моаш. — Не можеше да сториш нищо. Съжалявам.
	Не можеше да сториш нищо…
	_Въобще не мога нищо да сторя. Отче на Бурите, защо не мога да ги спасявам?_
	Мостът спря да се клати, кавалерията се вряза в паршендите и отвори място за пехотинците, които се затичаха през моста след нея. Конниците щяха да се оттеглят, след като пехотинците отвоюваха терена; конете бяха твърде ценни, за да бъдат излагани на опасност в дълги сражения.
	_Да_, каза си Каладин. _Мисли за тактиката. Мисли за битката. Не мисли за Дуни._
	Отхвърли Моаш от себе си и стана. Тялото на Дуни бе станало неузнаваемо. Каладин стисна челюст, обърна се и закрачи, без да гледа назад. Подмина мостовите, стъпи широко разкрачен на ръба на пропастта и кръстоса ръце зад гърба си. Нямаше опасност докато стоеше далеч от моста. Паршендите бяха прибрали лъковете си и се оттегляха. Какавидата стърчеше като висока овална каменна могила на края на лявата страна на платото.
	Каладин искаше да наблюдава. Това му помагаше да мисли като войник, а мисленето като войник му помагаше да преживява смъртта на хората около него. Другите мостови го доближиха колебливо и застанаха до него в стойка „мирно“. Дори паршът Шен се присъедини към тях и мълчаливо подражаваше на останалите. Досега бе участвал във всяко излизане с моста без да се оплаква. Не отказа да върви срещу роднините си; не опитваше да пречи на атаката. Газ бе разочарован, но Каладин не се изненадваше. Паршите бяха такива.
	Като изключим онези от другата страна на пропастта. Каладин гледаше битката, но му бе трудно да се съсредоточи върху тактиката. Смъртта на Дуни го засегна твърде много. Момчето бе приятел, един от първите, които го подкрепиха и един от най-добрите мостови.
	Всеки мъртъв мостови ги доближаваше до катастрофата. Щяха да загубят половината си хора — може би и повече — преди да са поне донякъде готови да се бият. Това не бе добре.
	_Е, трябва да намериш начин да го оправиш._ Бе взел решението и нямаше място за отчаяние. Отчаянието бе лукс.
	Остави стойката „мирно“ и се отдалечи от пропастта. Останалите го погледнаха изненадано. Напоследък Каладин гледаше целите сражения по този начин. Войниците на Садеас бяха забелязали. Мнозина смятаха, че така мостовите се простират извън чергата си. Някои, изглежда, уважаваха Мост Четири за демонстрацията. Знаеше, че за него се носят слухове заради бурята; към тях се добавяха и тези.
	Мост Четири го последва и Каладин ги поведе през каменистото плато. Нарочно не гледаше към осакатеното и премазано тяло на моста. Дуни бе един от малкото мостови, у когото бе останала някаква невинност. А сега бе мъртъв, премазан от Садеас, ударен от своя и от вражеска стрела, отхвърлен, забравен и изоставен.
	Каладин не можеше да направи нищо за него. Затова се насочи към мястото, където на някакъв голям камък изтощени лежаха хората от Мост Осем. Каладин си спомни как лежеше така след първите си наряди с моста. Сега почти не се усещаше задъхан.
	Както обикновено, останалите мостови отряди бяха оставили ранените си при оттеглянето. Един от Мост Осем пълзеше към другите със стрела в бедрото. Каладин го доближи. Човекът бе с тъмнокафява кожа и кафеви очи, гъстата му черна коса бе вързана на дълга сплетена опашка. Около него се носеха духчета на болката. Той погледна нагоре, когато Каладин и останалите от Мост Четири застанаха над него.
	— Не мърдай — спокойно му каза Каладин, коленичи и обърна мъжа, за да разгледа добре раненото бедро. Замислено посочи раната.
	— Тефт, трябва ни огън. Извади огнивото си. Скала, още ли държиш иглата и конеца ми? Ще ми трябват. Къде е Лопен с водата си?
	Хората от Мост Четири мълчаха. Каладин вдигна поглед от объркания ранен човек.
	— Каладин — каза му Скалата. — Знаеш как се отнасяха с нас останалите мостови отряди.
	— Това няма значение — отвърна му Каладин.
	— Не са ни останали никакви пари — намеси се Дрей. — Дори ако съберем заплатите си, едвам ни стига за превръзки за собствените ни хора.
	— Няма значение.
	— Ако се грижим за ранените от останалите мостове — продължи Дрей и заклати русата си глава — ще трябва да ги храним, да ги подслоняваме…
	— Ще намеря начин — отговори му Каладин.
	— Аз… — започна Скалата.
	— Бурята да ви вземе! — викна Каладин, стана и замахна с ръка над платото. Телата на мостовите лежаха изоставени наоколо. — Погледнете! Кой го е грижа за тях? Не и Садеас. Не и техните другари мостови. Съмнявам се дали и самите Вестители се замислят за тях. Няма просто да стоя и да гледам как зад мен умират хора. Трябва да сме по-добри! Не можем да гледаме настрана като светлооките и да се правим, че не виждаме. Този тук е един от нас. Точно като Дуни. Светлооките говорят за чест. Приказват празни приказки за благородството си. Е, в живота си съм виждал само _един_ човек, който бе истински мъж на честта. Той бе хирург, който помагаше на всеки, дори и на онези, които го мразеха. Особено на тях. Ще покажем на Газ, на Садеас, Хашал и на всички други глупци, които биха си направили труда да погледнат, на какво ме е научил. Хващайте се на работа и _спирайте с оплакванията_!
	Мост Четири го зяпна с ококорени и засрамени погледи и хората се задвижиха. Тефт строи и изпрати отделение, което да търси други ранени мостови, и друго отделение, което да събира кора от скални пъпки за огъня. Лопен и Дабид се втурнаха за водоноската си.
	Каладин коленичи и докосна крака на ранения, провери колко бързо изтича кръвта и реши, че няма да се налага обгаряне. Счупи дръжката на стрелата и обърса раната със секрет от коничен охлюв за анестезия. След това издърпа дървото, предизвика изръмжаване и превърза раната с личните си превръзки.
	— Дръж го с ръцете си — нареди Каладин. — И не стъпвай на него. Ще те прегледам, преди да се върнем в лагера.
	— Как… — произнесе мъжът. Нямаше и следа от акцент. Заради тъмната кожа Каладин бе очаквал човекът да е азиш. — Как ще се върна, щом не мога да стъпвам на крака си?
	— Ние ще те отнесем — отвърна му Каладин.
	Онзи го погледна смаяно.
	— Аз… — в очите му се събраха сълзи. — Благодаря ти.
	Каладин кимна отсечено и се обърна, понеже Скалата и Моаш носеха още един ранен. Тефт бе наклал огън; миришеше остро на влажна скална пъпка. Новият бе ударен по главата и имаше дълга порезна рана на ръката. Каладин подаде ръка за конеца си.
	— Каладин, момчето ми — каза му кротко Тефт и коленичи, докато подаваше конеца. — Не смятай това за оплакване, понеже то не е. Но колко хора можем наистина да върнем със себе си?
	— Преди сме успявали с трима — отговори му Каладин — привързани отгоре на моста. Бас ловя, че ще можем да качим още трима и да отнесем един във водоноската.
	— А ако са повече от седем?
	— Ако ги превържем както трябва, някои ще могат да ходят.
	— А ако има повече?
	— Престани, Тефт — каза Каладин и започна да шие. — Тогава връщаме хората, които можем, и връщаме моста, за да успеем да вземем останалите. Ще вземем Газ със себе си, ако военните се притесняват, че ще избягаме.
	Тефт замълча и Каладин се приготви за скептицизъм. Вместо това посивелият войник се усмихна. Очите му изглеждаха леко овлажнели.
	— В името на Диханието на Келек. Истина е. Никога не съм предполагал…
	Каладин събра вежди, погледна Тефт и постави ръка на раната, за да спре кървенето.
	— Какво беше това?
	— А, нищо — измърмори другият. — Връщай се на работа! Този човек се нуждае от теб.
	Каладин отново се зае да шие.
	— Още ли носиш пълна кесия със сфери, както ти казах? — попита го Тефт.
	— Не мога да ги оставям в помещението. Но скоро ще трябва да ги похарчим.
	— Нищо такова няма да вършиш — отсече Тефт. — Тези сфери са късмет, чуваш ли? Пази ги до себе си и винаги да са заредени.
	Каладин въздъхна.
	— Мисля, че точно с тези нещо не е наред. Не задържат Светлината. Само за няколко дни и се изпразват. Може би е свързано с Пустите равнини. Случвало се е и на други мостови.
	Тефт потърка брадичката си.
	— Странна работа. Този пристъп не бе добър. Три моста свалени. Много мостови мъртви. Интересно как не загубихме ни един.
	— Загубихме Дуни.
	— Но не и при захождането. Винаги тичаш отпред и стрелите винаги ни пропускат. Странно, нали?
	Каладин отново вдигна намръщен поглед.
	— Какво приказваш, Тефт?
	— Нищо. Продължавай да шиеш! Колко пъти да ти казвам?
	Каладин вдигна вежда, но се върна към работата си. Напоследък Тефт се държеше много особено. От напрежението? Много хора бяха суеверни покрай сферите и Светлината на Бурята.
	Скалата и хората му донесоха още трима ранени и казаха, че намерили само тези. Падналите мостови често свършваха стъпкани като Дуни. Поне нямаше да се налага Мост Четири да се връща на платото.
	Тримата бяха лошо ранени от стрели, тъй че Каладин остави на своите помощници мъжа с порязването на ръката, като нареди на Скар да притиска недовършения шев. Тефт нагорещи ножа за обгаряне; новите явно бяха загубили много кръв. Единият вероятно нямаше да оцелее.
	_Светът е толкова затънал във война_, казваше си синът на Лирин, докато работеше. Сънят му бе показал това, за което говореха останалите. Каладин, израснал в Огнекамък, не бе разбрал колко щастлив е градът му, задето е останал настрани от битките.
	Целият свят воюваше, а той се мъчеше да спаси неколцина забравени от всички мостови. Какво добро правеше така? Въпреки това продължи да реже, да зашива, да спасява живота, както го бе учил баща му. Започна да проумява усещането за безсилие, което бе забелязвал в очите на баща си в редките мрачни нощи, когато Лирин се усамотяваше с виното си.
	_Опитваш да компенсираш, че не спаси Дуни_, каза си Каладин. _Помощта за другите няма да го върне._
	Изгуби човека, за когото подозираше, че ще умре, но спаси останалите четирима; удареният по главата бе започнал да се свестява. Каладин застана на колене изтощен и с окървавени ръце. Изми ги във водната струя от един от меховете на Лопен, и после се пресегна. Спомни си за своята рана, където стрелата бе одраскала бузата му.
	Застина. Докосна кожата си, но не можа да намери раната. Бе усетил кръвта по бузата и брадичката си. Бе усетил как стрелата го одрасква, нали?
	Стоеше изтръпнал и вдигна ръка към челото си. Какво ставаше?
	Някой пристъпи зад гърба му. На гладко избръснатото лице на Моаш се виждаше плитък белег през брадичката. Той разглеждаше внимателно Каладин.
	— За Дуни…
	— Постъпи правилно — каза му Каладин. — Май че ми спаси живота. Благодаря ти.
	Моаш бавно кимна. Обърна се и погледна четиримата ранени; Лопен и Дабид им даваха да отпият вода и ги питаха за имената им.
	— Не бях прав за теб — каза внезапно той и протегна ръката си към Каладин.
	Каладин я пое колебливо.
	— Благодаря ти.
	— Ти си безумец и подбудител към бунт. Но си честен. — Моаш се захили на думите си. — Ако ни убият заради теб, няма да е станало нарочно. Не мога да кажа същото за други хора, под чиято команда съм служил. Както и да е, да приготвяме тия хора да ги носим.


>>	54
>>	Безмислен
>>	{img:pytjat_na_kralete_t1_6.png}

E>
	„Бремето на деветима вече е мое. Защо трябва да нося лудостта на всички тях? О, Всемогъщи, освободи ме.“
@	Палахесес, 1173, неизвестно колко секунди преди смъртта. Обект: богат светлоок. Записано от втора ръка.
E$

	Студеният нощен въздух предвещаваше скорошното идване на няколко седмици зима. Далинар беше облечен в дълъг и дебел мундир, панталони и риза. Мундирът се закопчаваше стегнато отстрани и в яката; отзад и отстрани стигаше чак до глезените, разкроен в кръста като пелерина. Навремето може би са ги носили с такама, но Далинар не харесваше подобната на пола дреха.
	Предназначението на униформата не беше да следва модата или да спазва традицията, а да го направи лесно различим за хората му. Не би имал никакви проблеми с другите светлооки, ако те поне носеха своите цветове.
	Стъпи на кралския остров за пиршества. Отстрани, където обикновено стояха мангалите, сега имаше поставки за онези нови фабриали, които излъчват топлина. Потокът между островчетата се беше свил до струйка; по възвишенията топенето на леда беше спряло.
	На пира тази вечер присъстваха малко хора, което не личеше на кралския остров, а по-скоро на останалите четири. Имаше ли достъп до Елокар и върховните принцове, гостите биха дошли на пира дори и посред буря. Далинар крачеше по главната алея, когато Навани — седнала на трапеза за дами — срещна погледа му. Тя се извърна, може би при спомена за резките му думи при последната им среща.
	Шутът не беше на обичайното си място, откъдето да обижда посетителите на кралския остров; всъщност, не се мяркаше въобще. _Не е чудно_, каза си Далинар. Шутът не обичаше да е предсказуем; последните няколко тържества беше прекарал на пиедесталчето си и свадливо обиждаше гостите. Вероятно беше преценил, че тази тактика вече е изхабена.
	Присъстваха всички останали върховни принцове — деветима. Отношението им към Далинар беше станало сдържано и студено, откак отказаха молбите му да се бият заедно. Сякаш самото предложение ги обиждаше. По-дребните светлооки се съюзяваха, ала един върховен принц беше като същински крал. Другите принцове бяха негови съперници и трябваше да бъдат държани на ръка разстояние.
	Далинар прати един слуга да му донесе храна и се разположи на масата. Забави се, понеже приемаше доклади от ротите, които беше отзовал, затова щеше да се храни последен. Повечето от другите гости вече бяха започнали да общуват. Вдясно дъщерята на един от офицерите свиреше за група слушатели спокойна мелодия на флейта. Вляво три дами бяха отворили стативи и рисуваха портрети на един и същ мъж. За жените се знаеше, че се предизвикват на дуели също като Мечоносците, въпреки че те рядко използваха тази дума. Техните дуели все се наричаха „приятелски състезания“ или „игри на таланта“.
	Вечерята на Далинар пристигна: задушен стагъм — кафеникаво кореноплодно, което вирееше в дълбоки локви — върху подложка от варен талев. Зърното беше набъбнало от вода, а цялото ястие киснеше в гъста и пиперлива кафява заливка. Далинар измъкна ножа и си отряза кръгче от зеленчука. Използва същия нож да насипе отгоре талев, сгъна кръгчето, улови го с два пръста и почна да яде. Тази вечер храната беше щедро подправена и люта, вероятно заради студа, и това беше приятно на Далинар. Парата от чинията беше като мъглица пред него.
	Засега нямаше отговор от Ясна относно неговото видение. Навани твърдеше, че ще успее и тя самата да открие нещо по въпроса. Тя беше прочут учен, ала интересите й бяха повече свързани с фабриалите. Далинар я погледна. Глупаво ли постъпи, като я обиди така? Щеше ли тя да използва срещу него нещата, които й бяха известни за виденията му?
	_Не_, отговори той. _Навани не би постъпила така дребнаво._ Навани изглежда _наистина_ се вълнуваше от него, въпреки че привързаността й не беше пристойна.
	Столовете около Далинар останаха празни. Превръщаше се в парий — първо заради това, че говореше за Кодекса, после заради опитите да накара принцовете да работят с него и най-сетне — заради разследването на Садеас. Нищо чудно, че Адолин се тревожеше.
	Внезапно някой се плъзна на стола до него. Човекът се бранеше от студа с черно наметало. Не беше от върховните принцове. Кой би дръзнал…
	Натрапникът свали качулката — показа се острото лице на Шута. То се състоеше само от черти и върхове — остър нос, остра брадичка, тънки вежди, проницателни очи. Далинар въздъхна и зачака неизбежния порой от прекалено остроумни шеги.
	Шутът обаче не продума. Разглеждаше множеството с напрегнато изражение.
	_Да_, помисли Далинар. _Адолин е прав и за него._ Самият Далинар по-рано съдеше Шута твърде сурово. Не беше глупак като някои от предшествениците си. Шутът си седеше все така мълчаливо и Далинар предположи, че може би това е шегата за тази вечер — да седи до хората и да ги изнервя. Не беше много забавно, но принцът често не успяваше да схване хумора на Шута. Може и да беше нещо изключително остроумно, ако можеш да го разбереш. Далинар се върна към вечерята си.
	— Ветровете се променят — прошепна Шутът.
	Далинар го изгледа.
	Шутът присви очи и заразглежда нощното небе.
	— Това продължава вече с месеци. Вихрушка. Надига се и ври, върти ни отново и отново. Както светът се върти, ала ние не можем да го усетим, понеже сме твърде свързани с него.
	— Светът се върти. Що за глупост е това?
	— Глупостта на хората, които ги е грижа, Далинар. И интелигентност на хората, които не ги е грижа. Вторите зависят от първите и често се възползват от тях. Първите не разбират вторите с надеждата, че са по-подобни. А всички техни игри крадат от нашето време. Секунда след секунда.
	— Шуте — отговори Далинар с въздишка — тази вечер не съм достатъчно умен за това. Извини ме, ако не схващам целта ти, но наистина нямам представа какво искаш да кажеш.
	— Знам — рече Шутът и го погледна открито. — Адоналсиум.
	Далинар се свъси още повече.
	— Какво?
	Шутът огледа лицето му.
	— Чували ли сте тази дума?
	— Адо… какво?
	— Нищо — каза Шутът. Изглеждаше угрижен, не приличаше на себе си. — Глупости. Безсмислици. Дрън-дрън. Не е ли странно, че бръщолевениците често съдържат звуците на други думи, накълцани и разглобени, после съшити в нещо на пръв поглед подобно, ала съвършено различно?
	Далинар се намръщи.
	— Питам се дали това може да се направи и с човек. Да го разкъсаш; чувство по чувство, парче по парче, кървав къс по кървав къс. После да сглобиш нещо друго, като дисиански аимианец. Ако стъкмите някога човек по този начин, Далинар, имайте грижа да го наречете на мен, Неразбираем или пък Безсмислен.
	— Та това ли е твоето име? Истинското ти име?
	— Не, приятелю — отвърна Шутът и се надигна. — Изоставих истинското си име. Но до следващата ни среща със сигурност ще измисля някое остроумно име, с което да се обръщате към мен. А дотогава Шут върши работа. Ако много настоявате, можете да ми казвате Хоид. Пазете се; Садеас ще направи някои разкрития тази вечер, ала какви — не знам. Всичко хубаво. Съжалявам, че не Ви обидих повече.
	— Шуте, тръгваш ли си?
	— Трябва. Надявам се да се върна. И ще го направя, ако не ме убият. Вероятно бездруго ще се върна. Предайте извиненията ми на Вашия племенник.
	— Той няма да е доволен. Привързан е към тебе.
	— Да, това е една от по-прекрасните му черти. Други такива са, че ми плаща, че ми позволява да ям от неговата скъпа храна и че ми дава възможността да се подигравам с приятелите му. На вселената обаче безплатната храна й се зловиди. Пазете се, Далинар. Животът става опасен, а Вие се намирате в центъра на всичко това.
	Шутът кимна веднъж и се отдръпна в мрака. Вдигна качулката си и скоро Далинар вече не можеше да го различи в нощта.
	Върна се към вечерята си. _Садеас ще направи някои разкрития тази вечер, ала какви — не знам._ Шутът рядко грешеше, макар че почти винаги се изразяваше странно. Наистина ли щеше да си тръгне, или щеше да остане в лагера и утре сутрин да се смее на шегичката, която си е направил с Далинар?
	_Не, това не беше шегичка_, рече си той. Махна на един старши слуга в черно и бяло.
	— Доведи големия ми син.
	Слугата се поклони и се оттегли. Далинар мълчаливо дояде вечерята си, като току поглеждаше към Садеас и Елокар. Вече не бяха на трапезата и затова съпругата на Садеас се беше присъединила към компанията им. Иалаи беше засукана жена, за която говореха, че си боядисва косата. Това показваше чуждоземна кръв в рода й. Алетската коса винаги точно показваше произхода според това колко алетска кръв тече във вените на човек. Чуждоземната кръв означаваше кичури в друг цвят. Ироничното беше, че смесеният произход се срещаше много по-често у светлооките, отколкото у тъмнооките. Тъмнооките рядко се женеха за чужденци, докато алетските видни фамилии често се нуждаеха от съюзници или от пари отвън.
	Щом се нахрани, Далинар слезе от кралската трапеза на острова. Онази жена все още свиреше печалната мелодия. След малко Адолин пристъпи на кралския остров и бързо отиде при Далинар.
	— Татко? Пратил си за мен?
	— Навъртай се наблизо. Шутът ми каза, че тази вечер Садеас ще завихри някаква буря.
	Адолин помръкна.
	— Значи е време да вървим.
	— Не. Трябва да го оставим да довърши играта.
	— Татко…
	— Но ти _може_ да се подготвиш — продължи тихо Далинар. — За всеки случай. Поканил ли си на днешния пир офицери от твоята гвардия?
	— Да. Шестима.
	— Аз пък ги каня на кралския остров. Предай им. А Кралската гвардия?
	— Погрижих се някои от гвардейците на острова тази вечер да са измежду най-верните ти хора. — Адолин кимна към едно тъмно място до езерцето. — Според мен трябва да ги разположим ей там. Ще е добър път за отстъпление, ако кралят опита да те арестува.
	— Засега не мисля, че ще се стигне до това.
	— Не можеш да си сигурен. Елокар разреши това разследване все пак. Манията му за преследване се изостря.
	Далинар хвърли поглед на краля. Младият мъж напоследък носеше своята Броня почти непрестанно; сега обаче не беше с нея. Винаги изглеждаше напрегнат, озърташе се през рамо, очите му се стрелкаха на всички страни.
	— Кажи ми, когато хората заемат позиция.
	Адолин кимна и бързо се отдалечи.
	Далинар нямаше желание да общува с гостите. Но и да стои отстрани и да гледа странно не беше по-добре, затова се отправи към върховния принц Хатам, който се намираше в компанията на още няколко светлооки край главното огнище. Кимнаха му за поздрав; независимо от отношението към него напоследък, не биха обърнали гръб на човек с неговото положение. Просто не се правеше така.
	— Ах, Сиятелни господарю Далинар — проговори Хатам с гладкия си прелюбезен глас. Хатам беше дълговрат и слаб, носеше надиплена зелена риза под широко палто, а около шията му беше омотано шалче в по-тъмен зелен цвят. На всеки от пръстите му просветваха рубини; Светлината им беше частично изтеглена от специален фабриал.
	Двама от четиримата събеседници на Хатам бяха по-дребни светлооки, трети беше непознат за Далинар нисичък ардент в бяла роба. Последният гост беше натанец с червени ръкавици, синкава кожа и остра бяла коса. Два кичура бяха боядисани в тъмночервено и висяха сплетени край лицето му. Беше някакъв гостуващ големец. Далинар го виждаше по пировете. Как му беше името?
	— Кажете ми, Сиятелни Далинар — подхвана Хатам, — обръщате ли внимание на спора между тукарите и емулите?
	— Религиозен спор, нали? — попита Далинар. И двете кралства бяха макабакски и се намираха на южното крайбрежие, където процъфтяваше търговията.
	— Религиозен ли? — отвърна натанецът. — Не, не бих се изразил така. Всички спорове са по същество стопански.
	_Ау-нак_, досети се Далинар. _Това е името му._ Човекът говореше с лек акцент, разтягаше „а“ и „о“.
	— Парите стоят зад всяка война — продължи Ау-нак. — Религията служи само за извинение. Или за оправдание.
	— Има ли разлика? — обади се ардентът, явно докачен от тона на госта.
	— Разбира се. Извинението се дава след извършването на действието, а оправданието — преди него.
	— Бих казал, че извинението е нещо, което заявяваш, но не мислиш, Нак-али. — Хатам използва почтителната форма на натанското име. — Докато оправданието е нещо, в което вярваш. — Защо такова уважение? Натанецът явно имаше нещо, което Хатам желаеше.
	— Все едно. Тази точно война се води заради града Сесемалекс Дар, където емулите настаниха столицата си. Отличен търговски град и тукарите го искат.
	— Чувал съм го — обади се Далинар. — Доста внушителен град, построен в процепи в скалата.
	— Наистина — потвърди Ау-нак. — Камъкът там има особен състав и водата може да се отцежда. Планът е удивителен. Очевидно това е един от Градовете на зората.
	— Съпругата ми би могла да каже нещо по въпроса — вметна Хатам. — Тя изследва Градовете на зората.
	— Планът на този град е централен в религията на емулите — уточни ардентът. — Твърдят, че това е тяхната прародина, дарена им от Вестителите. А пък начело на тукарите стои онзи техен бог-жрец, Тезим. Така че спорът по същината си _е_ религиозен.
	— А ако градът не беше такова прекрасно пристанище — отвърна Ау-нак, — щяха ли така настойчиво да твърдят колко е важен за религията? Мисля, че не. Те, най-сетне, са езичници и следователно не можем да приемем, че религията им има някакво истинско значение.
	Разговорите за Градовете на зората напоследък бяха на мода сред светлооките, по-точно идеята, че произходът на дадени градове може да се проследи до Певците на зората. Може би…
	— Чувал ли е някой от вас за място, наречено Трескавата кула? — попита Далинар.
	Всички поклатиха глави; даже Ау-нак нямаше какво да каже.
	— Защо? — поинтересува се Хатам.
	— Просто ми е любопитно.
	Разговорът продължи, но Далинар отклони вниманието си и се замисли за Елокар и неговия кръг адютанти. Кога Садеас ще направи изявлението си? Ако има намерение да предложи ареста на Далинар, няма да го направи на празненството, нали?
	Далинар с усилие се върна към разговора. Наистина трябваше да се интересува повече какво става по света. Навремето вестите за войните на другите кралства го очароваха. Много се беше променил след започването на виденията.
	— Може по същество да не е нито религиозна, нито стопанска — помъчи се Хатам да сложи край на спора. — Всеки знае, че сред племената на макабаките царят отколешни вражди.
	— Може и така да е — отговори Ау-нак.
	— Има ли някакво значение? — попита Далинар.
	Събеседниците се обърнаха към него.
	— Просто поредната война. Ако не воюваха помежду си, щяха да намерят кого да нападнат. И ние така правим. Отмъщение, чест, богатства, религия — всички причини водят до едно и също следствие.
	Другите си замълчаха. Скоро тишината стана неловка.
	— Кое е Вашето предпочитано светилище, господарю Далинар? — попита дълбокомислено Хатам, все едно е знаел и сега се мъчи да си припомни.
	— Орденът на Таленелат.
	— Ах, да, разбираемо е. В това светилище наистина ненавиждат споровете по религиозни въпроси. Сигурно сте намерили нашия разговор ужасно скучен.
	Безопасно излизане от спора. Далинар кимна и се усмихна благодарно заради любезността на Хатам.
	— Орденът на Таленелат ли? — намеси се Ау-нак. — Винаги съм го смятал за светилище за по-долни хора.
	— И това от един натанец — заядливо подхвърли ардентът.
	— Моят род винаги е бил верен на воринизма.
	— Да, много удобно — отвърна ардентът, — понеже родът Ви използва воринските си връзки, за да търгува изгодно с Алеткар. Човек би се запитал дали сте толкова правоверен воринец, когато не сте у нас.
	— Не търпя да ме обиждат така — тросна се Ау-нак.
	Тръгна си, а Хатам вдигна ръка и се завтече пъргаво след него.
	— Нак-али! Моля Ви, не му обръщайте внимание!
	— Непоносим досадник! — тихо промърмори ардентът и сръбна от виното си — оранжево, разбира се, понеже беше духовно лице.
	— Дързък сте, братко — неприветливо му рече Далинар. — Май беше неразумно. Обиждате човек, с когото Хатам иска да върти търговия.
	— Всъщност, аз съм собственост на Сиятелния господар Хатам. Той _поиска_ да обидя госта му. Хатам иска Ау-нак да реши, че той се срамува заради мен. И когато Хатам бързо се съгласи с условията на натанеца, онзи ще заключи, че това е причината. Няма да отложи подписването на договора поради подозрението, че е било прекалено лесно.
	Далинар се загледа след отдалечаващата се двойка. _А, естествено. Много труд си правят._
	Това го накара да се почуди за любезността на Хатам, който даде обяснение за видимата му неприязън към споровете. Дали не го подготвяше за някаква потайна манипулация?
	Ардентът се прокашля.
	— Ще Ви бъда признателен, ако не споделяте онова, което току-що чухте от мен, господарю.
	Далинар забеляза, че Адолин се връща на кралския остров с шестима от техните офицери в униформа и с мечове.
	— Защо тогава ми го казахте? — попита Далинар, когато отново върна вниманието си към мъжа в бялата роба.
	— Досущ, както Хатам иска партньорът му в преговорите да е наясно с неговата добра воля, така и аз искам Вие да знаете за нашата добра воля към Вас, господарю.
	Далинар се позачуди. Нямаше си много работа с ардентите — неговото светилище беше просто и прямо. Далинар се засищаше с политика в двора; нямаше голямо желание да намира още политика и в религията.
	— Защо? Какво, ако проявявате добра воля към мен?
	Ардентът се усмихна.
	— Ние отново ще разговаряме с Вас.
	Поклони се ниско и се оттегли.
	Далинар се канеше да го поразпита повече, но дойде Адолин, който хвърли поглед след върховния принц Хатам.
	— За какво беше всичко?
	Далинар само поклати глава. От ардентите от кое да е светилище не се очакваше да се месят в политиката. Още от времената на Йерокрацията това им беше забранено. Но както с повечето неща в живота, и тук идеалът и действителността бяха различни неща. Светлооките не можеха да не използват ардентите в своите кроежи и така светилищата все повече се преплитаха с двора.
	— Татко? Хората са на място.
	— Добре — отвърна Далинар. Стисна зъби и прекоси островчето. Щеше да се погрижи за този неуспех веднъж завинаги.
	Мина край огнището, вълна от силна жега изпоти лявата му страна, а дясната тръпнеше от есенния хлад. Адолин избърза и тръгна редом, с ръка на ефеса.
	— Татко? Какво ще правим?
	— Ще отправим предизвикателство — рече Далинар и се отправи към бъбрещите си нещо Елокар и Садеас. Тълпата подлизурковци край тях неохотно му направи път.
	— … и аз мисля, че… — кралят прекъсна и изгледа Далинар. — Да, чичо?
	— Садеас. Докъде стигна твоето разследване за прерязания конски подпръг?
	Садеас примигна, примигна. В дясната си ръка държеше чаша виолетово вино. Дългата му червена кадифена роба беше отворена отпред и показваше надиплена бяла риза.
	— Далинар, ти…
	— Та, какво за разследването ти, Садеас? — твърдо повтори Далинар.
	Садеас въздъхна и погледна Елокар.
	— Ваше величество. Всъщност планирах да направя тази вечер изявление точно по този въпрос. Щях да изчакам до по-късно, но ако Далинар настоява…
	— Настоявам.
	— Ох, продължавай, Садеас — рече кралят. — Вече съм любопитен. — Кралят махна на един слуга, който се завтече да смълчи флейтистката, а друг с камбанки прикани за тишина. След миг хората на острова стихнаха.
	Садеас се свъси многозначително на Далинар.
	— Ти поиска това, стари приятелю.
	Далинар скръсти ръце и не откъсна поглед от него. Шестимата сини гвардейци застанаха зад гърба му, а Далинар забеляза, че също толкова светлооки офицери от лагера на Садеас са наблизо и слушат.
	— Е, не предвиждах такава публика — рече Садеас. — Планирах да се обърна преди всичко към Ваше величество.
	_Малко вероятно_, помисли Далинар и опита да потисне притеснението си. Какво щеше да направи, ако Адолин не греши и Садеас го обвини в покушение срещу Елокар?
	Наистина, това щеше да е краят на Алеткар. Далинар нямаше да се оттегли кротко. Военните лагери щяха да се обърнат едни срещу други. Напрегнатият мир, който ги удържаше заедно през последното десетилетие, щеше да свърши. Елокар никога не би успял да предотврати това.
	Освен това, стигнеше ли се до бой, Далинар нямаше да се справи добре. Останалите се бяха отчуждили от него; дори само срещу Садеас щеше да изпита затруднения. А ако неколцина от другите принцове се съюзяха срещу него, щяха да го надвият със страшното си числено превъзходство. Разбираше защо Адолин смята за върховна глупост това, че той вярва на виденията. И все пак, в един завладяващо чуден миг Далинар усети, че е постъпил правилно. Това усещане беше най-силно сега, когато очакваше да бъде заклеймен.
	— Садеас, не ме отегчавай с твоя вкус към драмата — рече Елокар. — Хората те слушат. Аз те слушам. На бялото в очите на Далинар всеки миг ще се спука някоя вена от напрежение. Говори.
	— Много добре — отговори Садеас и подаде чашата си на един слуга. — Първата ми задача като Върховен принц на осведомяването беше да разкрия истинската същност на посегателството срещу живота на Негово величество по време на лова. — Той махна на един от хората си и онзи забързано се отдалечи, а друг подаде скъсания кожен ремък.
	— Занесох този ремък при трима кожари в три различни лагера. И тримата стигнаха до едно и също заключение. Бил е прерязан. Кожата е сравнително нова и е добре поддържана, което личи от отсъствието на нацепване и срезове на други места. Срезът е прекалено равен. Някой е прерязал ремъка.
	Далинар се уплаши. Същите неща беше открил и той, но сега Садеас ги представяше _във възможно най-лоша светлина_.
	— С каква цел… — подхвана той.
	Садеас вдигна ръка и го прекъсна.
	— Моля, върховни принце. Първо изискваш от мен да докладвам, а после ме прекъсваш?
	Далинар замря. Наоколо се събираха още и още важни светлооки. Долавяше напрежението им.
	— Но кога е прерязан ремъкът? — обърна се Садеас към присъстващите. Наистина имаше усет за драма. — Това, както сами разбирате, е главното. Имах свободата да разпитам много хора, които са участвали в лова. Никой не съобщи да е видял нещо особено, ала всички си спомняха един особен момент. Когато Сиятелният господар Далинар и Негово величество се надбягвали до някаква скала. Когато Далинар и кралят са били сами.
	В дъното се разнесе шепот.
	— Има обаче един проблем. Далинар сам го посочи. Защо да се прерязва ремък на седлото на Броненосец? Глупаво. Падането от коня няма да е опасно за човек, облечен в Броня.
	Човекът, когото Садеас беше пратил със задача, се върна. Водеше едно момче с пясъчно руса коса, изпъстрена тук-там с черно.
	Садеас измъкна нещо от кесията на пояса си и го вдигна. Едър сапфир. Не беше зареден. Всъщност, като се вгледа по-добре, Далинар забеляза, че е пукнат и затова не може да задържа Светлина.
	— И този проблем ме накара да огледам Бронята на краля — съобщи Садеас. — След битката осем от десетте сапфира, които я зареждат, бяха счупени.
	— Случва се — каза Адолин и застана до баща си с ръка върху меча. — Във всяко сражение човек губи по няколко от камъните.
	— А осем? Един-два е нормално. Кажете, млади ми Колин, губили ли сте осем в една битка?
	Адолин само го изгледа ядно.
	Садеас си прибра камъка и кимна на светлокосото момче.
	— Това е един от конярите на кралска служба. Фин ти е името, нали така?
	— Ддда, Сиятелни господарю — заекна момчето. Нямаше повече от дванадесет години.
	— Какво ми каза ти по-рано, Фин? Моля те, кажи го пак, та всички да го чуят.
	Тъмноокото момче се сви, видимо уплашено.
	— Добре, господарю, просто така си беше: всички приказваха, че седлото е било проверено в лагера на господаря Далинар. И вярвам, че е истина, и още как. Обаче аз приготвих коня на Негово величество, преди хората на господаря Далинар да го вземат. Приготвих го, кълна се. Сложих любимото на краля седло и всичко останало. Но…
	Сърцето на Далинар препускаше. Той едва се удържаше да не призове Меча си.
	— Но какво? — подкани Садеас конярчето.
	— Но когато главните коняри на краля водеха коня към лагера на върховния принц Далинар, той носеше друго седло. Кълна се.
	Неколцина от присъстващите видимо се объркаха от това признание.
	— Аха! — рече Адолин и посочи с пръст. — Но това стана в дворцовия комплекс на краля!
	— Наистина — отговори Садеас и попривдигна вежда. — Колко проницателно, млади ми Колин. Това откритие, взето заедно със счупените камъни, означава нещо. Подозирам, че онзи, който е опитал да убие Негово величество, е сложил в Бронята му повредените камъни, за да се пропукат при натоварване и да изпуснат своята Светлина. После е отслабил подпръга с едно внимателно срязване. Надеждата му е била, че Негово величество ще падне, докато се бие с чудовището и то ще може да го атакува. Камъните няма да действат, Бронята ще се пропука и Негово величество ще загине при „нещастен случай“ по време на лов.
	Когато гостите отново почнаха да шушукат, Садеас предупредително вдигна пръст.
	— Важно е обаче да си дадем сметка, че тези събития — подмяната на седлото и вкарването на камъните — са станали преди Негово величество да се срещне с Далинар. Чувствам, че е доста невероятно Далинар да е заподозрян. Всъщност, сега допускам, че виновникът е човек, когото Сиятелният господар Далинар е обидил; че някой е искал всички ние да помислим, че Далинар е замесен. Може дори замисълът да не е бил Негово величество да бъде убит, а просто да се хвърли подозрение върху Далинар.
	Островът стихна, даже шепотът замря.
	Далинар стоеше изумен. _Прав бях… Прав бях!_
	Най-сетне Адолин наруши тишината.
	— _Какво?_
	— Всички доказателства сочат, че баща Ви е невинен, Адолин — страдалчески произнесе Садеас. — Изненадан ли сте?
	— Не, обаче… — Адолин сбърчи чело.
	Светлооките наоколо взеха да разговарят. Звучаха разочаровано. Започнаха да се разотиват. Офицерите на Далинар останаха зад него, като че ли очакваха внезапно нападение.
	_В името на кръвта на праотците ми…_, рече си Далинар. _Какво означава това?_
	Садеас махна на хората си да отведат конярчето, кимна на Елокар и се отправи към подносите с вечерята, където стъклениците с греяното вино се мъдреха редом с препечените хлябове. Далинар се присъедини към него, докато онзи си сипваше в малка чинийка. Улови го за ръката и усети меката тъкан на дрехата му.
	Садеас го погледна, леко учуден.
	— Благодаря ти — тихо каза Далинар. — Задето не прояви упорство с това.
	Някъде зад тях флейтистката пак засвири.
	— С кое? — Садеас остави чинийката и се освободи от пръстите на Далинар. — Надявах се да направя изявлението, след като открия по-конкретни доказателства, че не си замесен. За съжаление, бях притиснат, и най-доброто, което можах да направя, беше да заявя, че не е вероятно да си замесен. Боя се, че слуховете ще продължат.
	— Чакай малко. Ти си _искал_ да докажеш моята невинност?
	Садеас се намуси и пак си взе чинийката.
	— Знаеш ли какъв ти е проблемът, Далинар? Знаеш ли защо всички почнаха да те смятат за досадник?
	Далинар не отговори.
	— Самонадеяността. Станал си неописуемо самодоволен. Да, поисках от Елокар това назначение, за да докажа, че си невинен. Нима е толкова ужасно трудно да повярваш, че и някой друг в тази армия може да свърши нещо честно?
	— Аз…
	— Така е. Гледаш ни снизходително, като човек, който се е покачил върху лист хартия и си мисли, че е толкова нависоко, че вижда на мили далеч. Е, според мене книгата на Гавилар е крем, а Кодексът е купчина лъжи, която хората се преструват, че следват, за да успокоят гузната си съвест. Проклятие, и моята съвест е гузна. Обаче не исках да те клеветят заради това некадърно покушение. Ако ти искаше той да умре, просто щеше да го убиеш и толкова!
	Садеас отпи от горещото виолетово вино.
	— Работата е там, че Елокар все повтаряше за проклетия ремък. И хората започнаха да говорят, понеже тогава той беше под твоя защита, а и двамата препуснахте така. Само Отецът на Бурята знае защо могат да допуснат, че точно _ти_ би опитал да погубиш Елокар. Напоследък едва убиваш дори паршендите. — Садеас натъпка залък хляб в устата си и се накани да тръгва.
	Далинар пак го хвана за ръката.
	— Длъжник съм ти. Не трябваше да се отнасям с тебе така през тези шест години.
	Садеас завъртя очи и продължи да дъвче.
	— Разследването ми не беше само заради теб. Докато всички смятаха, че ти стоиш зад покушението, никой нямаше наистина да прецени кой опита да убие Елокар. А някой _наистина_ опита, Далинар. Не приемам, че осем скъпоценни камъка са се счупили в един бой. Само срязаният подпръг би бил смехотворен, но с отслабената Броня… Изкушавам се дори да повярвам, че внезапната поява на пропастното чудовище също е била съгласувана. Обаче нямам представа как човек би успял да направи такова нещо.
	— А думите ти, че съм набеден?
	— Казах го преди всичко, за да дам на останалите предмет за клюки, докато разбера какво се е случило в действителност. — Садеас погледна, че Далинар още го държи. — Ще ме пуснеш ли?
	Далинар го освободи.
	Садеас остави чинийката, приглади дрехата си и отърси рамо.
	— Още не съм се отказал от теб, Далинар. Вероятно ще ми потрябваш преди края на всичко това. Длъжен съм да кажа обаче, че напоследък не знам как да те разбирам. Мълвата, че искаш да изоставиш Договора за отмъщение. Има ли нещо вярно?
	— Споменах го поверително на Елокар като възможен вариант. Така че, щом трябва да знаеш, има нещо вярно. Уморен съм от тази война. Уморен съм от Равнините, от това да съм далеч от цивилизацията, да убивам от време на време по шепа паршенди. Но се отказах от идеята да се оттеглим. Сега искам да _победим_. Но върховните принцове не искат да чуят! Всички смятат, че това е някакъв хитроумен кроеж да наложа властта си над тях.
	Садеас изсумтя.
	— Ти по-скоро би разбил муцуната на някого, отколкото да го намушкаш в гръб. Прекрасна праволинейност.
	— Стани мой съюзник — рече Далинар подире му.
	Садеас застина.
	— Знаеш, че няма да те предам, Садеас. Ти ми вярваш така, както другите не могат да ми повярват. Нека да опитаме онова, за което се мъчех да склоня другите върховни принцове. Да щурмуваме заедно някое плато.
	— Не става. Няма смисъл в щурма да участва повече от една армия. И без това оставям половината от хората си в лагера всеки път. Няма място за разгръщане на повече войници.
	— Да, обаче помисли. А ако опитаме нова тактика? Твоите мостови отряди са бързи, а моите войници са силни. Какво ще кажеш да удариш бързо платото с един добре обучен отряд и да задържиш паршендите? Можеш да устоиш до пристигането на моите по-силни, но по-бавни войници.
	Това накара Садеас да замълчи.
	— Можеш да спечелиш Меч, Садеас.
	Погледът му стана алчен.
	— Знам, че си се сражавал с паршендски Броненосци — продължи Далинар, уловил здраво тази нишка, — но си загубил. Без Меч си в неизгодно положение. — Паршендските Броненосци имаха навика да бягат след намесата си в сражението. Обикновените копиеносци, разбира се, не можеха да ги убият. Само Броненосец можеше да убие Броненосец. — Навремето убих двама. Обаче нямам често възможността да го правя, понеже не стигам достатъчно бързо до платата. Ти можеш. Заедно можем да побеждаваме по-често и _аз_ мога да спечеля Меч за теб. Можем да го направим, Садеас. Заедно. Както някога.
	— Както някога — разсеяно повтори Садеас. — Искам пак да видя Тоягата в бой. Как ще делим скъпоценните ядра?
	— Две трети са за теб. Доколкото твоите успешни щурмове са два пъти повече от моите.
	Садеас се умисли.
	— Ами Мечовете?
	— Ако се натъкнем на Броненосец, двамата с Адолин го поемаме. Ти печелиш Меча. — Далинар вдигна показалец. — Обаче аз взимам Бронята. Да я дам на сина ми Ренарин.
	— На инвалида?
	— Какво те засяга? Ти си имаш вече Броня. Садеас, това може да означава, че ще _спечелим_ войната. Ако започнем да действаме заедно, бихме могли да привлечем и другите, да се приготвим за широкомащабно нападение. В името на Бурите! Това може даже да не ни е нужно. Ние двамата разполагаме с най-големите армии; намерим ли начин да пипнем паршендите на достатъчно просторно плато с основната част на нашите войски, да ги обкръжим, за да не могат да избягат, ще съумеем да им нанесем достатъчно поражения, та да се сложи край на всичко това.
	Садеас схвана. После вдигна рамене.
	— Добре. Прати ми по куриер подробностите. Вече пропуснах прекалено много от тазвечерното празненство.


>>
	{img:pytjat_na_kralete_t2_navani_1.jpg|#Из бележника на Навани: едно}


>>	55
>>	Изумруден броам
>>	{img:pytjat_na_kralete_t1_2.png}

E>
	„Жена седи и си дере очите. Дъщеря на кралете и на ветровете, варварка.“
@	Палахеван, 1173 г., седемдесет и три секунди преди смъртта. Обект: просяк, известен със своите красиви песни.
E$

	Седмица след гибелта на Дуни, Каладин стоеше на друго плато и наблюдаваше развоя на битката. Сега обаче не му се налагаше да спасява ранените. Пристигнаха _преди_ паршендите. Рядко събитие, но добре дошло. Армията на Садеас удържаше центъра на платото и пазеше какавидата, докато няколко войници я отваряха.
	Паршендите не спираха да прескачат строя и да нападат тази група. _Обкръжават_, помисли Каладин. Това не изглеждаше добре, означаваше, че връщането ще е тежко. Хората на Садеас бяха достатъчно зле, когато пристигаха втори и противникът ги отблъскваше. Да загубят скъпоценното ядро, когато бяха дошли първи… щеше да ги съсипе още повече.
	— Каладин! — рече някой. Каладин се обърна и видя, че Скалата подтичва към него. Ранен ли имаше? — Видя ли това? — посочи рогоядецът.
	Каладин проследи жеста му. По съседното плато приближаваше друга армия. Каладин се учуди — развяваха се сини знамена, а войниците явно бяха алети.
	— Малко закъсняха, нали? — попита Моаш и застана до Каладин.
	— Случва се — отговори той. Понякога след прехвърлянето на Садеас на някое плато идваше и друг от върховните принцове. Най-често Садеас беше първи и на другата алетска армия й се налагаше да се върне. Обикновено не се доближаваха толкова, преди да се откажат.
	— Това е знамето на Далинар Колин — рече Белязаният, който също застана до тях.
	— Как обаче прекосява пропастите? — учуди се Каладин.
	Скоро стана ясно. Новопристигналата армия имаше огромни, прилични на обсадни кули мостове, теглени от чули. Те трополяха по неравното плато и криволичеха сред цепнатините в камъка. _Ще да са ужасно бавни_, каза си Каладин. Но в замяна на това, войниците не бяха принудени да подхождат към пропастта под обстрел. Можеха да се крият зад мостовете.
	— Далинар Колин — обади се Моаш. — Разправят, че е истински светлоок, като мъжете от едно време. Човек с чест, който държи на клетвата си.
	Каладин изсумтя.
	— Виждал съм мнозина светлооки с такава слава и винаги оставах разочарован. Някой път ще ви разкажа за Сиятелния господар Амарам.
	— Амарам ли? — възкликна Белязаният. — Броненосецът?
	— Чувал ли си го? — попита Каладин.
	— Естествено. Очаква се да дойде тук. В пивниците всички за това приказват. Беше ли с него, когато спечели Бронята и Меча?
	— Не — тихо отвърна Каладин. — Никой не беше с него.
	Армията на Далинар Колин прекоси платото на юг. За тяхно удивление, дойде право на бойното поле.
	— Напада ли? — изуми се Моаш и се почеса по главата. — Май е преценил, че Садеас ще загуби, и иска да се възползва от отстъплението му.
	— Не — отговори свъсено Каладин. — Включва се в сражението.
	Паршендите отделиха стрелци с лъкове, които взеха на мушка войската на Далинар, обаче стрелите им отскачаха от черупките на чулите и не причиниха вреди. Група войници разпрегнаха мостовете и ги изтикаха на място, а стрелците отвърнаха на паршендския огън.
	— Не ви ли се струва, че Садеас взе по-малко хора днес? — намеси се Сигзил, който също наблюдаваше армията на Далинар. — Сигурно го е планирал. Може умишлено да е допуснал да го обкръжат.
	Мостовете се снишаваха и разтягаха; в ход беше чудесна инженерна работа. През това време се случи нещо подчертано необичайно — двама Броненосци, вероятно Далинар и неговият син, прескочиха пропастта и въвлякоха паршендите в бой. Това позволи на войниците да наместят грамадните мостове и по тях препусна тежката конница в помощ на водачите си. Съвършено различен метод за щурмуване на плато. Каладин установи, че обмисля възможните приложения на видяното.
	— Наистина _се_ включва в сражението — отбеляза Моаш. — Мисля, че ще действат заедно.
	— Не може да не е по-ефективно — каза Каладин. — Изненадвам се, че не са опитали по-рано.
	Тефт изсумтя.
	— Понеже не разбираш как мислят светлооките. Върховните принцове не просто искат да победят в дадено сражение. Те искат да победят сами.
	— Ще ми се да ме бяха взели в неговата армия — рече Моаш почти благоговейно. Броните на войниците блестяха, очевидно бяха добре обучени. Далинар — Тоягата — се беше прославил с честността си дори повече от Амарам. Хората го знаеха даже в Огнекамък, ала Каладин разбираше каква развала може да се укрие под добре излъсканата гръдна броня.
	_Все пак онзи мъж, който защити куртизанката на улицата_, рече си той, _беше в синьо. Адолин, синът на Далинар. Изглеждаше съвършено безкористен, когато се намеси в полза на жената._
	Каладин стисна зъби и пропъди тези мисли. Няма пак да се хване.
	_Няма._
	За кратко сражението стана жестоко, но паршендите бяха надвити — смазани между двамата си противници. Скоро отрядът на Каладин поведе победоносните войници да празнуват в лагерите.

	* * *

	Каладин затъркаля сферата между пръстите си. Иначе чистото стъкло при изстиването си беше уловило завинаги една тъничка ивица мехурчета, които на свой ред отразяваха светлината.
	Беше на работа в пропастта. Бяха се върнали от сражението толкова бързо, че Хашал, противно на всякакъв разум и логика, беше пратила отряда в пропастта още същия ден. Каладин продължи да върти сферата. В средата й висеше едър кръгъл изумруд, шлифован с десетки мънички фасетки. Нишка ситни мехурчета лежеше до камъка, сякаш искаше да е по-близо до неговото сияние.
	Ярка, прозирна зелена Светлина се излъчваше от вътрешността на стъклото и озаряваше пръстите на Каладин. Изумруден броам, най-високата деноминация на парите. Струваше стотици от по-малките сфери. За мостовите това беше цяло състояние. Удивително далечно при това, понеже беше невъзможно да го похарчат. Каладин мислеше, че е в състояние да забележи част от бурята вътре в този камък. Светлината беше като… като част от бурята, пленена от изумруда. Не беше съвсем постоянна; просто изглеждаше така в сравнение с трепкането на свещите, факлите или лампите. Отблизо Каладин виждаше, че светлината се вихри и бушува.
	— Какво ще правим с нея? — попита Моаш. Скалата стоеше от другата страна на Каладин. Небето беше сумрачно и долу, на дъното на пропастта, беше по-тъмно от обичайното. Студеното време напоследък беше заменено с пролет, но оставаше неприятно хладно.
	Мъжете работеха умело, бързо събираха копия, брони, ботуши и пари от мъртъвците. Заради краткото време, което им беше отпуснато, и заради изтощителния пробег с моста по-рано през деня, Каладин реши да пропуснат обучението с копията. Вместо това трябваше да натрупат повече имущество и да складират част от него тук, долу, за да им послужи да избегнат наказание при следващото слизане.
	Докато работеха, се натъкнаха на един светлоок офицер. Доста богат. Само изумруденият броам беше колкото надниците на един роб-мостови за двеста дни. В кесията до нея откриха чипове и марки на стойност общо малко над един броам. Много пари. Богатство. Просто джобни за светлоокия.
	— С това можем да прехранваме ранените мостови в продължение на месеци — отбеляза Моаш. — Да купим всички лекарства и превръзки, които си поискаме. Отче на Бурята! Може би да подкупим стражите по периметъра на лагера и да се измъкнем.
	— Няма да стане — отговори Скалата. — Невъзможно е да извадим сферите от пропастта.
	— Можем да ги глътнем — предложи Моаш.
	— Ще се задушиш. Сферите са едрички, а?
	— На бас, че мога — заинати се Моаш. Очите му блестяха и отразяваха зеленикавата Светлина. — Толкова пари не съм виждал. Струва си риска.
	— Поглъщането не върши работа — обясни Каладин. — Да не мислиш, че стражниците, които ни надзирават в нужниците, са там, за да не избягаме? Обзалагам се, че някой злощастен парш проверява изпражненията ни. Виждал съм да следят кой ходи и колко често. Не сме първите, които обмислят да глътнат сферите.
	Моаш се умълча за малко, после сломено въздъхна.
	— Вероятно си прав. Гръм да те удари, прав си. Но не можем и да им ги дадем просто така, нали?
	— Напротив, можем — отвърна Каладин и стисна сферата в юмрука си. Светлината беше достатъчно ярка, та ръката му да почне да сияе. — Никога няма да можем да я похарчим. Мостови с цял броам? Това ще ни издаде.
	— Ама… — подхвана Моаш.
	— Ще им я дадем, Моаш. — После вдигна кесията с останалите пари. — Но трябва да открием как да запазим тези.
	Скалата кимна.
	— Да. Ако предадем тази скъпа сфера, ще мислят, че сме честни, а? Така ще прикрием кражбата и даже ще получим дребна награда. Как обаче можем да направим това, да запазим кесията?
	— Работя по въпроса.
	— Работи по-бързо тогава — рече Моаш и хвърли поглед към факлата на Каладин, забита между два камъка в стената на пропастта. — Скоро трябва да се качваме.
	Каладин разтвори длан и търкулна изумрудената сфера. Как?
	— Виждали ли сте нещо по-прекрасно? — попита Моаш, взирайки се в изумруда.
	— Това е само една сфера — разсеяно отвърна Каладин. — Инструмент. Някога държах купа, пълна със сто диамантени броама и ми беше казано, че са мои. Понеже така и не ги похарчих, все едно не струваха нищо.
	— Сто диамантени? — възкликна Моаш. — Къде… как?
	Каладин затвори уста и сам се наруга. _Не бива повече да споменавам подобни неща._
	— Продължавайте — каза той и върна сферата в черната кесия. — Трябва да бързаме.
	Моаш въздъхна, но Скалата добродушно го потупа по гърба и двамата се върнаха при другите мостови. Скалата и Лопен — напътствани от Сил — бяха отвели отряда до голяма камара тела в червено-кафеви униформи. Не знаеше от чия армия са, но бяха сравнително скорошни. Сред телата нямаше паршенди.
	Каладин хвърли поглед към Шен, парша мостови, който работеше недалеч. Мълчалив, покорен, як. Тефт все още му нямаше доверие. Каладин донякъде се радваше на това. Сил кацна на стената със стъпала върху камъка и се загледа в небето.
	_Мисли_, рече си Каладин. _Как да задържим сферите? Трябва да има начин._ Но всяка възможност изглеждаше прекалено опасна. Заловяха ли ги да крадат, вероятно щяха да ги зачислят на друга работа. Каладин не искаше да рискува.
	Тихи и бледи зелени духчета на живота започнаха да се появяват наоколо. Подскачаха около мъха и бобинките. Няколко къдроцветни разтвориха червени и жълти листа до него. Каладин все премисляше смъртта на Дуни. Мост Четири не беше в безопасност. Вярно, че напоследък губеха забележително малко от хората си, но все пак намаляваха. И всеки пробег с моста можеше да е същинско бедствие. Достатъчно беше веднъж паршендите да се съсредоточат върху тях. Загубеха ли трима-четирима души, мостът щеше да падне. Вълните от стрели щяха да се удвоят и да погубят всички.
	Същият стар проблем, с който Каладин си блъскаше главата ден след ден. Как да защити мостовите, когато всички искат те да са беззащитни и застрашени?
	— Ей, Сиг — обади се Картите, понесъл наръч копия. — Ти си странопевец, нали така?
	През последните няколко седмици Картите ставаше все по-дружелюбен и се оказа, че много го бива да разприказва хората. Плешивият мъж напомняше на Каладин за ханджия, който винаги бързо предразполага редовните си клиенти.
	Сигзил, който беше зает да изхлузва ботушите на положените в редица трупове, стисна устни и изгледа Скалата, като че му казваше „Ти си виновен“. Не му се нравеше, че другите са открили какъв е.
	— Защо не ни разкажеш някоя приказка? — предложи Картите и остави товара си. — Та да ни мине по-леко времето.
	— Аз не съм някакъв глупав шут или разказвач — отвърна Сигзил и задърпа един ботуш. — Не „разказвам приказки“, а разпространявам познание за култури, народи, мисли и мечти. Нося мир чрез разбиране. Това е свещен дълг на моя орден, вменен от самите Вестители.
	— Добре де, защо не започнеш да разпространяваш сега? — рече Картите, изправи се и отри ръце в панталоните си.
	Сигзил шумно въздъхна.
	— Чудесно. И какво по-точно искате да чуете?
	— Разкажи ни за Сияйния крал Алазанси и флотилията от стоте кораба — провикна се Лейтен.
	— Не разказвам приказки! — повтори Сигзил. — Аз описвам страни и народи, не се занимавам с кръчмарски истории. Аз…
	— Има ли място, където хората живеят в процепи в земята? — попита Каладин. — Град, построен като огромен комплекс от линии в скалата, като че изсечен в нея?
	— Сесемалекс Дар — потвърди Сигзил и дръпна ботуш. — Да, това е столицата на кралството Емул и е един от най-древните градове в света. Твърди се, че градът и дори кралството са получили името си от самия Йезриен.
	— Йезриен ли? — попочеса се по главата Малоп. — Кой е този? — Малоп имаше гъста коса, чорлава черна брада и татуировки с глифи на ръцете. Освен това не беше най-ярката сфера в купата, тъй да се каже.
	— Тук, в Алеткар, го наричате Отеца на Бурята. Или Йезерезе’ Елин. Бил крал на Вестителите. Повелител на Бурите, носител на вода и живот, прочут със своя гняв и избухливост, но и с това, че бил милостив.
	— О — смогна да отговори Малоп.
	— Кажи ми още за града — настоя Каладин.
	— Сесемалекс Дар. Наистина се намира в гигантски цепнатини. Устройството му е съвършено удивително. Защитен е от бурите, защото всяка цепнатина има ръб от едната страна и той пречи на водата от каменистата равнина наоколо да се стича долу. Това, наред с дренажната система, пази от наводнения.
	Местните жители са прочути грънчари; градът е важен кръстопът за югозапада. Емулите са племе от народа на аскарките, етнически са макабаки — тъмнокожи като мен. Кралството им граничи с нашето и на младини съм го посещавал неведнъж.
	Чудно място, пълно с пътници отблизо и далеч — Сигзил все повече се отпускаше, докато говореше. — Съдебната им система е много благосклонна към чужденците. Човек, който не е от техния народ, не може да притежава дом или дюкян, но към госта се отнасят като към „роднина, дошъл отдалеч, комуто да се окаже всячески любезност и щедрост“. Чужденецът може да се отбие във всяка къща и ще го нахранят, стига да се държи почтително и да дари някакъв плод. Най-много се интересуват от чуждоземните плодове. Обожават Йезриен, обаче не го приемат за фигура от воринската религия. Смятат го за единствен бог.
	— Вестителите не са богове — сопна се Тефт.
	— За вас не са — отвърна Сигзил. — Други се отнасят иначе. Емулите изповядват нещо, което вашите учени с удоволствие назовават отцепническа религия, която съдържа някои ворински идеи. Но за емулите вашата религия е отцепническата. — Сигзил явно намираше това за забавно, но Тефт само се начумери.
	Сигзил продължи с още и още подробности — за надиплените рокли и тюрбаните на жените, за предпочитаните от мъжете роби. За соления вкус на храната и за поздрава за стар приятел — докосваш чело с показалеца на лявата ръка и се покланяш с уважение. Познанията на Сигзил за тези хора бяха внушителни. Каладин забеляза, че от време на време той се усмихва с копнеж, вероятно на спомените от пътешествията.
	Подробностите бяха интересни, ала Каладин беше по-удивен от факта, че този град, над който беше прелетял в съня си преди седмици, е истински. Пък и вече не можеше да пренебрегва удивителната бързина, с която се възстанови от раните. Нещо странно ставаше с него. Нещо свръхестествено. А ако има някаква връзка с това, че сякаш всички около него умират?
	Коленичи и започна да преравя джобовете на мъртъвците, задължение, което хората му избягваха. Сфери, ножове и други полезни предмети се задържаха. Лични спомени като неизгорени молитви се оставяха у покойниците. Каладин намери няколко циркониеви чипа, които притури в кесията.
	Може би Моаш беше прав. Не можеха ли да _купят_ излизането си от лагера, ако успееха да извадят парите от пропастта? Със сигурност така щеше да е по-безопасно. Защо тогава толкова настояваше да научи мостовите да се бият? Защо не беше изоставил всяка мисъл за измъкването им?
	Загубил беше Далет и другите от първия отряд копиеносци в армията на Амарам. Да не си въобразяваше, че може да поправи това като обучи нов отряд копиеносци? Искаше да спаси хората, които беше започнал да обиква, или просто искаше да докаже нещо пред себе си?
	От опит знаеше, че мъже, които не умеят да се бият, са в крайно неизгодно положение в този свят на войни и бури. Тайното измъкване беше по-добрият вариант, ала той знаеше малко за прокрадването. Освен това, измъкнеха ли се, Садеас бездруго щеше да прати преследвачи подире им. Бедите щяха да ги застигнат. Какъвто и път да поемеха, мостовите щяха да се принудят да убиват, за да останат живи.
	Каладин стисна здраво очи и си припомни един от предишните опити за бягство, когато опази свободата на събратята си роби в продължение на цяла седмица. Криеха се из пустошта. Накрая ловците на господаря им ги намериха. Тогава Каладин загуби Налма. _Това няма нищо общо със спасяването на хората тук и сега_, рече си той. _Парите ми трябват._
	Сигзил още говореше за емулите.
	— За тях — обясняваше странопевецът, — мисълта да ударят лично някого е противна. Воюват по точно противоположния на вас, алетите, маниер. Мечът не е оръжие за водачи. Алебардата е по-добра, после копието, а най-доброто е лъкът.
	Каладин извади шепа сфери — небесни марки — от джоба на един войник. Бяха залепнали за буца миризливо и мухлясало свинско сирене. Сбърчи нос и заплакна парите в една локва.
	— Светлооките да използват копие? — удиви се Дрей. — Смехотворно.
	— Защо? — докачи се Сигзил. — Намирам емулския маниер за интересен. В някои страни смятат войната по принцип за неудовлетворителна. За народа шин например щом ти се налага да се биеш с някого, значи вече си се провалил. В най-добрия случай убийството е дивашки начин за решаване на проблемите.
	— Няма да постъпиш като Скалата и да откажеш да се биеш, нали? — попита Белязаният и изгледа рогоядеца с едва прикрит гняв. Скалата изсумтя презрително, обърна гръб на Белязания и почна да тъпче ботушите в голяма торба.
	— Не. Струва ми се, всички сме съгласни, че другите начини са неуспешни. Може би ако моят господар знаеше, че още съм жив… но не. Глупаво е. Ще се бия. Щом се налага, копието е приемливо оръжие, макар че — честно казано — предпочитам да има по-голямо разстояние между мен и противника.
	— Искаш да кажеш, да стреляш с лък? — поинтересува се Каладин.
	Сигзил кимна.
	— За моите съотечественици лъкът е благородно оръжие.
	— Знаеш ли как се ползва лък?
	— Уви, не. Щях да спомена досега, ако притежавах подобно умение.
	Каладин се изправи, отвори кесията и прибра умитите сфери при останалите.
	— Имаше ли лъкове сред телата?
	Мъжете се спогледаха и поклатиха глави. _Бурята да го отнесе дано._ В ума му беше покълнала една идея, но това я погуби.
	— Вземете част от тези копия — рече той. — Отделете ги. Ще ни потрябват за обучението.
	— Ама ние трябва да ги предадем — възрази Малоп.
	— Не и ако не ги изнесем с нас от пропастта — обясни Каладин. — Всеки път, когато слизаме за събиране, ще запазваме по няколко копия и ще ги струпваме тук долу. Няма да ни трябва много време да съберем достатъчно за обучение.
	— Как ще ги извадим, когато тръгнем да бягаме? — попита Тефт и се почеса по брадичката. — Оставените долу копия не ще да са много полезни за тези момци, когато почне истинският бой.
	— Ще намеря как да ги кача — отвърна Каладин.
	— Все така разправяш — намеси се Белязаният.
	— Млъквай, Белязан — рече Моаш. — Той знае какво прави.
	Каладин примигна. Нима _Моаш_ се обади в негова защита?
	Белязаният се изчерви.
	— Не исках да прозвучи така, Каладин. Само питам, това е всичко.
	— Разбирам те. Това е… — Каладин млъкна, понеже Сил влетя в пропастта във вид на гънеща се панделка.
	Кацна на един издаден от стената камък и отново прие женския си облик.
	— Намерих още една група тела. Предимно на паршенди.
	— Лъкове? — попита Каладин. Неколцина от мостовите зяпнаха, но бързо забелязаха, че се взира в едно празно място. Тогава си кимнаха разбиращо.
	— Мисля, че има. По-нататък по този коридор. Не са далеч.
	Мостовите бяха почти готови с труповете от тази камара.
	— Събирайте вещите — нареди Каладин. — Намерил съм друго място за претърсване. Трябва да струпаме колкото можем повече и да складираме част долу в пропастта, на някое място, където няма вероятност водата да ги завлече.
	Мостовите събраха намереното, метнаха торбите на рамо, взеха по едно-две копия и бързо потеглиха в усойната пропаст след Сил. Подминаха цепнатини в древната скала, където бяха струпани стари, измити от бурите, кости. Представляваха обрасла с мъх могилка от бедрени кости, пищяли, черепи и ребра. Между кокалите нямаше кой знае какво за взимане.
	След четвърт час се добраха до намереното от Сил място. Паршендите лежаха на камари, смесени тук-там с алетски войници в синьо. Каладин коленичи до един от тях. Разпозна извезаните на куртката глифи на Далинар Колин. Защо армията на Далинар се присъедини към тази на Садеас в битката? Какво се беше променило?
	Каладин даде на хората си да започнат да проверяват алетските трупове, докато той самият приближи до един от мъртвите паршенди. Беше доста по-пресен от войника на Далинар. Мостовите откриваха много по-малко трупове на паршенди, отколкото на алети. Не само във всяко сражение паршендите бяха по-малко, но и за тях вероятността да намерят смъртта си в пропастите беше незначителна. Сигзил също така предположи, че телата на паршендите са доста по-масивни от човешките и не се носят така лесно по водата.
	Каладин обърна тялото на една страна и с това предизвика внезапно съскане от дъното на отряда. Видя как Шен се спуща напред с нетипична страст.
	Тефт светкавично улови парша отзад и му приложи душаща хватка. Останалите мостови се изправиха удивени. Някои даже по рефлекс заеха заучените стойки.
	Шен се бореше едва-едва с хватката на Тефт. Паршът изглеждаше различно от мъртвите си братовчеди; когато се намираше толкова близо до тях, разликите бяха много по-очевидни. Шен, подобно на повечето парши, беше нисък и леко закръглен. Набит, силен, но не и заплашителен. Трупът в краката на Каладин обаче беше мускулест, с телосложение като на рогоядец, на ръст почти колкото Каладин, но много по-широкоплещест. И паршите, и паршендите имаха кожа на шарки, ала само последните бяха с онези странни червено-оранжеви израстъци като броня по главите, гърдите, ръцете и краката.
	— Пусни го — рече Каладин с любопитство.
	Тефт го изгледа косо, после неохотно изпълни нареждането. Шен се препъна по неравната земя и внимателно, но твърдо избута Каладин от трупа. Застана с гръб, като че го бранеше от Каладин.
	— Такова нещо — рече Скалата и се приближи — той правеше и преди. Когато двамата с Лопен го водихме да събираме имущество.
	— Той пази телата на паршендите, ганчо — добави Лопен. — Все едно е готов да те наръга с ножа сто пъти, ако поместиш някое.
	— Те всичките са такива — обади се Сигзил зад тях.
	Каладин учудено се обърна.
	— Паршите работници — обясни Сигзил. — Позволено им е да се грижат за своите мъртви; това е едно от малкото неща, от които видимо се вълнуват. Разлютяват се, ако друг пипа телата. Увиват ги в саван и ги отнасят в пустошта, където ги полагат върху каменни плочи.
	Каладин погледна Шен. _Чудя се…_
	— Вземете вещите на паршендите — рече той на хората. — Тефт, май ще ти се наложи да държиш Шен през цялото време. Не мога да допусна да се опита да ни спре.
	Тефт го изгледа страдалчески; той още беше на мнение, че трябва да сложат Шен най-отпред на моста и да го оставят да умре. Но се подчини, избута парша и го задържа с помощта на Моаш.
	— И, хора — отбеляза Каладин, — работете почтително с мъртвите.
	— Те са паршенди — възрази Лейтен.
	— Знам. Но това тормози Шен. Той е един от нас, затова нека го дразним възможно най-малко.
	Паршът неуверено отпусна ръце и се остави Тефт и Моаш да го издърпат по-далеч. Изглежда се беше отказал. Паршите мислеха бавно. Колко от казаното беше разбрал Шен?
	— Не искаше ли да намериш лък? — попита Сигзил, коленичи и измъкна изпод едно тяло извит паршендски лък. — Няма тетива.
	— Има в кесията на тоя приятел — рече Картите и измъкна нещо от кесията на пояса на друг паршенд. — Може още да е добра.
	Каладин взе лъка и тетивата.
	— Някой да знае как се ползва това?
	Мостовите се спогледаха. Лъковете бяха безполезни при лова на всякакви животни с черупка; прашките вършеха далеч по-добра работа. Лъкът всъщност ставаше само за убиване на хора. Каладин погледна въпросително Тефт, но онзи поклати глава. Не беше обучен да ползва лък. Каладин също.
	— Просто е — обади се Скалата, докато преобръщаше един труп. — Слагаш стрелата на тетивата. Държиш по-далеч от себе си. Дърпаш яко. Пускаш.
	— Не вярвам да е толкова лесно — отговори Каладин.
	— Едва смогваме да учим момчетата да боравят с копие, Каладин — рече Тефт. — Да не си си наумил да учиш някого как се стреля с лък? При това без учител?
	Каладин си замълча. Пъхна лъка и тетивата в торбата си, притури няколко стрели, после помогна на другарите си. Час по-късно вече крачеха през пропастите към стълбите. Факлите им съскаха. Спущаше се здрач. Колкото повече се стъмваше, толкова по-противни ставаха пропастите. Сенките бяха по-дълбоки, далечните звуци от капещата вода, падащите камъни и вятъра бяха по-злокобни. Каладин свърна зад един ъгъл и в миг многокраките кремлинги, които щъкаха по стената, се стрелнаха в някаква цепнатина.
	Разговорът вървеше тихо и Каладин не се включи. От време на време хвърляше око на Шен. Мълчаливият парш крачеше със сведена глава. Ограбването на паршендските трупове го беше разстроило дълбоко.
	_Мога да използвам това_, помисли Каладин. _Обаче смея ли да го сторя?_ Би било рисковано. Много рисковано. Веднъж вече беше осъден, задето провали хода на сражението.
	_Първо сферите_, рече си той. Измъкнеше ли тях, значи можеше да измъкне и други вещи. Най-сетне зърна сянка над пропастта. Бяха достигнали първия от постоянните мостове. Каладин повървя още малко с хората си, докато стигнаха до едно място, където пропастта беше най-плитка.
	Спря. Хората се събраха около него.
	— Сигзил, ти поназнайваш нещо за лъковете — каза той. — Трудно ли е според теб да се удари мостът със стрела?
	— Случайно съм хващал лък, Каладин, но не мога да се определя като познавач. Не ще да е особено трудно според мен. Разстоянието е колко — петдесетина стъпки?
	— Каква е целта? — попита Моаш.
	Каладин извади пълната със сфери кесия и шавна многозначително вежди.
	— Връзваме кесията към стрелата, изстрелваме я и я забиваме отдолу на моста. После, когато правим пробег, Лопен и Дабид поизостават, пийват малко вода близо до този мост. Пресягат се и измъкват стрелата. Така вземаме сферите.
	Тефт подсвирна.
	— Умно.
	— Така можем да измъкнем всички сфери — възкликна Моаш. — Даже и…
	— Не — отсече Каладин. — И по-дребните сфери ще са достатъчно опасни; хората ще почнат да се чудят откъде мостовите имат толкова пари.
	Щеше да му се наложи да купува лекарства и превръзки от различни аптеки, за да скрие притока на пари.
	Моаш изглеждаше унил, но останалите бяха въодушевени.
	— Кой иска да пробва? — попита Каладин. — Може първо да се упражним и после да стреляме с привързаната кесия. Сигзил?
	— Не знам искам ли да се нагърбвам с това — отговори Сигзил. — Вероятно ти би трябвало да опиташ, Тефт.
	Тефт се почеса по брадичката.
	— Вероятно. Май че. Колко трудно може да е?
	— Колко трудно? — внезапно се намеси Скалата.
	Каладин го погледна. Скалата беше най-отзад в групата, но лесно се забелязваше заради ръста си. Стоеше със скръстени ръце.
	— Колко трудно, Тефт? — продължи той. — Петдесет стъпки не е твърде далеч, но изстрелът не е лесен. Пък и с привързана кесия с тежки сфери? Ха! Освен това, трябва да забиете стрелата близо до страната на моста, за да може Лопен да я достигне. Не уцелите ли, губите всички сфери. А ако съгледвачите горе при моста видят как от пропастта излита стрела? Ще си рекат, че е подозрително, а?
	Каладин стрелна рогоядеца с поглед. _Просто е_, беше казал той. _Държиш по-далеч от себе си… пускаш…_
	— Добре — каза Каладин, като държеше Скалата под око. — Предполагам, че просто трябва да опитаме. Без тези пари ранените ще умрат.
	— Можем да изчакаме поредното бягане с моста — предложи Тефт. — Да вържем едно въже за него и да го хвърлим долу, а следващия път да окачим кесията за него…
	— Петдесет стъпки въже? Купуването на нещо подобно би привлякло доста внимание.
	— Не, ганчо, не би — рече Лопен. — Имам братовчед, който работи на едно място, дето продават въже. Лесно мога да ти набавя, срещу пари де.
	— Може — каза Каладин. — Но остава още да го скриеш в боклука, после да го спуснеш незабелязано в пропастта. И да го оставиш да си виси там няколко дни? Ще го видят.
	Мъжете кимнаха в знак на съгласие. Скалата явно се чувстваше много неудобно. Каладин с въздишка извади лъка и няколко стрели.
	— Просто ще се наложи да опитаме. Тефт, защо ти не…
	— Ох, в името на призрака на _Кали’ калин_ — промърмори Скалата. — Хайде, дай ми лъка. — Поразбута мостовите и взе оръжието. Каладин прикри усмивката си.
	Скалата вдигна поглед и прецени разстоянието в чезнещата светлина. Закрепи тетивата и протегна ръка. Каладин му подаде стрела. Скалата се прицели надолу по пропастта и стреля. Стрелата се понесе бързо и затропа по стените.
	Рогоядецът кимна на себе си и посочи кесията на Каладин.
	— Взимаме само пет сфери. Добавим ли дори една, става прекалено тежко. Лудост е да опитваме и с пет. Празноглави равнинци.
	Каладин се усмихна, отброи пет сапфирени марки — общо надниците на мостови за два месеца и половина — и ги сложи в празна кесия. Даде я на Скалата, който извади нож и взе да дълбае улейче в дървото под острието на стрелата.
	Белязаният скръсти ръце и се облегна на обраслата с мъх стена.
	— Това е кражба, нали разбирате.
	— Да — отговори Каладин, без да сваля очи от Скалата. — И ни най-малко не се чувствам зле от това. А ти?
	— Никак даже — каза Белязаният и се ухили. — Мисля, че когато някой се старае да причини смъртта ти, всички очаквания за вярност от твоя страна отиват на вятъра. Но рече ли някой да иде при Газ…
	Останалите мъже изведнъж станаха нервни и не един и двама погледнаха Шен, макар че според Каладин Белязаният нямаше него предвид. Ако някой от мостовите предадеше другарите си, щеше да получи награда.
	— Дали да не сложим стража? — обади се Дрей. — Знаете, да сме сигурни, че никой няма да се промъкне и да говори с Газ?
	— Няма да правим нищо такова — отвърна Каладин. — Какво ще постигнем така? Да се заключим в казармата и да се подозираме взаимно, та никога нищо да не свършим? — Той поклати глава. — Не. Това е само още една опасност. Истинска опасност, но не можем да си хабим силите да се дебнем. Така че, продължаваме.
	Белязаният не изглеждаше много убеден.
	— Ние сме Мост Четири — твърдо заговори Каладин. — Заедно сме се изправяли срещу смъртта. Трябва да си имаме доверие. Не можете да влизате в бой, докато се чудите дали другарите ви изведнъж няма да минат на страната на противника. — Той погледна всеки един от хората си в очите. — Аз ви вярвам. На всички. Ще минем през това и ще го направим заедно.
	Последваха няколко утвърдителни кимвания; Белязаният изглеждаше поласкан. Скалата привърши с дялкането и здраво върза кесията за стрелата.
	Сил продължаваше да седи на рамото на Каладин.
	— Искаш ли да ги наглеждам? Да сме сигурни, че никой няма да направи онова, което Белязаният допусна?
	Каладин се поколеба, обаче кимна. Най-добре да е сигурен. Просто не му се щеше да се налага хората да мислят по този начин.
	Скалата претегли стрелата в ръка.
	— Почти невъзможен изстрел — оплака се той. Сетне с едно плавно движение запъна стрелата, обтегна тетивата до лицето си и се разположи точно под моста. Кесията висеше и потропваше по стрелата. Мостовите затаиха дъх.
	Скалата стреля. Стрелата полетя нагоре край стената на пропастта толкова бързо, че почти беше невъзможно да се проследи. Дочу се глухо тракване, когато попадна в дървото. Каладин зачака напрегнато, но стрелата не се измъкна. Остана да виси със скъпоценните сфери горе, току до ръба на моста, където лесно можеха да я достигнат.
	Каладин потупа Скалата по рамото, а останалите го приветстваха.
	— Няма да използвам лъка в сражение — рече Скалата. — Трябва да знаеш това.
	— Обещавам — отговори Каладин. — Ще те взема, ако си съгласен, но няма да те принуждавам.
	— Няма да се бия — повтори Скалата. — Това не е моето място. — Вдигна поглед към сферите и бегло се усмихна. — Но да стрелям по моста не е проблем.
	— Как се научи? — попита Каладин.
	— Тайна — отсече Скалата. — Вземи си лъка и не ми досаждай повече.
	— Добре. Но не знам мога ли да ти обещая, че няма да ти досаждам повече. Може да ми потрябват още няколко изстрела.
	Каладин се обърна към Лопен и продължи:
	— Наистина ли можеш да купиш въже без да привличаш внимание?
	Лопен се облегна на стената и отговори:
	— Братовчед ми никога не ме е предавал.
	— Впрочем, колко братовчеди имаш? — полюбопитства Безухият Якс.
	— Човек никога няма достатъчно братовчеди — рече Лопен.
	— Хубаво. Въжето ни трябва — каза Каладин, а в ума му вече зрееше план. — Купи го, Лопен. Горе ще обменя тези сфери, за да го платиш.


>>	56
>>	Тази проклета книга
>>	{img:pytjat_na_kralete_t1_6.png}

E>
	„Светлината става толкова далечна. Бурята не спира. Аз съм победен и всички около мен са мъртви. Плача за края на всички неща. Той победи. О, той ни победи.“
@	Палахакев 1173 г., 16 секунди преди смъртта. Обект: тайленски моряк.
E$

	Далинар се сражаваше и Вълнението пулсираше в него, докато размахваше Меча си от гърба на Храбрец. Около него паршендите падаха с почернели изгорени очи.
	Нападаха го по двойки, и всяка от тях опитваше да го удари от различна посока, за да го държат зает и — така поне се надяваха — дезориентиран. Ако някоя двойка успееше да го достигне, докато върши друго, можеха и да го свалят от коня му. След много удари брадвите и боздуганите можеха да строшат Бронята му. Тази тактика бе много скъпа; около Далинар всичко бе застлано с трупове. Всяка тактика срещу Броненосец бе скъпа.
	Далинар непрекъснато пришпорваше Храбрец, танцуваше на всички страни и въртеше Меча нашироко. Бе излязъл малко пред строя на хората си. На Броненосеца му трябваше пространство, за да се бие; Остриетата бяха толкова дълги, че съществуваше истинска опасност да нараниш някого от своите. Почетната му гвардия щеше да го приближи само ако паднеше или възникнеше опасност за него.
	Вълнението го подтикваше и го правеше по-силен. Не изпита слабостта или погнусата от преди няколко седмици на бойното поле. Може би се бе тревожил безпричинно.
	Обърна Храбрец точно навреме, за да посрещне две двойки паршенди, които го приближаваха откъм гърба и пееха спокойно. Смушка коня с колене и направи майсторски страничен скок, като преряза вратовете на двама от паршендите и ръката на третия. Очите на първите двама изгоряха и те паднаха. Третият изпусна оръжието си от внезапно обездвижената ръка с прерязани нерви.
	Четвъртият се измъкна и хвърли яростен поглед на Далинар. Това бе един от паршендите, които не носеха бради, и в лицето му имаше нещо странно. Бузите бяха малко като на…
	_Това жена ли беше?_, изненадано си помисли Далинар. _Не може да бъде. Не може ли?_
	Зад него войниците му нададоха радостни викове, когато множество паршенди се оттеглиха, за да се престроят. Далинар свали Меча; металът блестеше, а във въздуха около него се стрелкаха духчета на славата. Имаше още една причина да стои начело на хората си. Броненосецът не бе само сила на разрушението; той крепеше и бойния дух. Мъжете се сражаваха по-сърцато, когато виждаха Сияйния си господар да поваля враг след враг. Броненосците повеждаха сраженията.
	За момента паршендите бяха разбити, Далинар слезе от Храбрец и отиде при скалите. Навсякъде лежаха тела без петна кръв по тях, но когато доближи мястото, където войската му се бе сражавала, камъните бяха покрити с оранжево-червена кръв. По земята се стрелкаха кремлинги и пиеха течността, а между тях се носеха духчета на болката. Ранените паршенди лежаха и гледаха право в небето; лицата им бяха маски от болка; пееха си спокойна и натрапчива песен. Понякога просто шепнеха. Никога не викаха, докато умираха.
	Далинар усети как Вълнението отслабва, когато доближи почетната си гвардия.
	— Твърде близо са до Храбрец — каза той на Телеб и му подаде юздите. Покривалото на ришадиеца бе изпъстрено с капки пот. — Не искам да го излагам на опасност. Някой да го откара до задните линии.
	Телеб кимна и повика с ръка един войник, за да му предаде заповедта. Далинар хвана Меча си и огледа бойното поле. Паршендите се престрояваха. Както винаги, стратегията им се опираше на двойките. Всяка двойка носеше различни оръжия, като често единият от войниците бе гладко избръснат, а другият носеше брада с вплетени в нея скъпоценни камъни. Учените му бяха предположили, че става дума за някакъв вид примитивно чиракуване.
	Далинар оглеждаше безбрадите и търсеше набола брада. Такава не се наблюдаваше, а и доста имаха леко женствени черти на лицата си. Можеше ли воините без бради да са жени? Не бяха твърде надарени в гърдите, и фигурите им бяха като на мъжете, ала странната броня на паршендите може би скриваше нещо. Безбрадите изглеждаха с няколко пръста по-ниски, и формата на лицето им… като ги разглеждаше, му се струваше възможно. Нима двойките бяха съпрузи, които се сражават заедно? Това му се стори едновременно причудливо и привлекателно. Възможно ли бе въпреки шестте години война никой да не се бе постарал да проучи пола на противниците им?
	Да. Оспорваните плата бяха толкова отдалечени, че никой не донасяше телата на паршендите; само изпращаха хора да вадят скъпоценните камъни от брадите им или да събират оръжията им. От смъртта на Гавилар насетне на изучаването на паршендите бяха отделени много малко усилия. Всички ги искаха мъртви, а ако имаше нещо, в което алетите да са добри, то бе да убиват.
	_От теб се очаква да ги убиваш_, каза си Далинар, _а не да проучваш културата им_. Но реши да нареди на войниците си да вземат няколко трупа за учените.
	Насочи се към друг участък от бойното поле, стискаше Меча с две ръце пред себе си, като внимаваше да не изпревари войниците. На юг можеше да види как знамето на Адолин се вее, докато синът му води дивизията си срещу паршендите там. Напоследък момчето бе нетипично затворено в себе си. Грешката му по отношение на Садеас явно го бе направила по-замислен.
	От западната страна гордо се развяваше знамето на самия Садеас, докато отрядите му отблъскваха паршендите от какавидата. Бе дошъл пръв, както по-рано, и бе нападнал паршендите, за да могат хората на Далинар да пристигнат. Далинар бе обмислял да изреже скъпоценното ядро, тъй че алетите да могат да се оттеглят, но защо да приключват боя толкова бързо? И двамата със Садеас смятаха, че същността на съюза им е да унищожат колкото може повече от паршендите.
	Колкото повече паршенди убиеха, толкова по-бързо щеше да свърши тази война. Следователно, засега планът на Далинар работеше. Нападенията му бяха твърде бавни, и това позволяваше на паршендите да изберат много добра позиция. Садеас бе бърз — още повече щом можеше да не взема всички и да наблегне изцяло на скоростта — и с ужасяваща ефективност успяваше да закара войската си да се бие на платата, но войниците му не бяха толкова добре обучени като далинаровите. Ако Садеас успееше да пристигне пръв и да удържи достатъчно дълго, та Далинар да прехвърли своите хора, по-доброто обучение — и по-добрите Остриета — на армията на дома Колин удряха паршендите като чук върху наковалнята на Садеас.
	Обаче изобщо не беше лесно. Паршендите се биеха като пропастни чудовища.
	Далинар ги нападна, замахваше с Меча и убиваше паршенди на всички страни. Не можеше да се удържи да не изпитва неохотно уважение към тях. Малцина хора смееха да нападнат направо Броненосец — поне без цялата маса на армията им да ги подтиква напред, почти против волята им.
	А паршендите атакуваха смело. Далинар се въртеше и ги поваляше, а в него Вълнението вибрираше. С обикновения меч боецът гледаше преди всичко да направлява ударите си, да сече и да е готов за отката. Трябваха бързи, внезапни удари, които да описват малка дъга. Неговото оръжие беше различно. Мечът му бе огромен, но невероятно лек. Никога нямаше откат; усещането при ударите беше, сякаш замахваш през въздуха. Умението се състоеше в това да направляваш инерцията и да не спираш да движиш меча.
	Четирима паршенди се нахвърлиха срещу него; явно знаеха, че близкото нападение е един от най-добрите начини да го извадят от строя. Ако се приближаха твърде много, дължината на ефеса на Острието му и материалът на Бронята щяха да го затруднят да се бие. Далинар се завъртя в дълга атака на височината на кръста си. Отбелязваше смъртта на паршендите по лекото разтрисане на Острието, когато то преминеше през гърдите им. Уби и четиримата и изпита пристъп на задоволство.
	Веднага последва пристъп на погнуса.
	_Проклятие!_, помисли си той. _Не отново!_ Обърна се към друга група паршенди, докато очите на първите догаряха и изпускаха дим.
	Хвърли се в нов пристъп — развъртя Меча в кръг над главата си и после го доближи към земята. Умряха шестима паршенди. Усети убождане от съжаление заедно с удоволствието от Вълнението. Със сигурност тези паршенди — тези войници — заслужаваха уважение, а не ликуване, докато загиваха.
	Спомни си времето, когато Вълнението беше най-силно. Когато заедно с Гавилар на младини подчиниха върховните принцове, отблъснаха ведените, воюваха с хердазийците и унищожиха решийците от Акак. Веднъж жаждата за битка за малко да го накара да нападне самия Гавилар. Далинар още можеше да си спомни ревността в деня преди близо десет години, когато желанието да нападне Гавилар — единствения достоен противник, когото виждаше, човека, който бе спечелил ръката на Навани — за малко да го погълне.
	Почетната му гвардия нададе вик, когато паршендите паднаха. Усети се празен, но задържа Вълнението и здраво овладя чувствата си. Освободи Вълнението и то запулсира в него. За щастие, призляването отмина, което беше добре, понеже друга група паршенди го нападна отстрани. Изпълни обръщане във Вятърната позиция, премести краката си, сниши рамо и предаде тежестта си на Меча при завъртането.
	Повали трима с един удар, но четвъртият се измъкна зад покосените си другари и влезе в обсега на Далинар с размахан чук. Очите му се бяха разширили от гняв и решимост, въпреки че не викаше. Просто продължи песента си.
	Ударът му срещна шлема на Далинар. Главата му се отмести настрани, но Бронята пое по-голямата част от натиска и по нея се появиха само няколко малки надлъжни пукнатини. Далинар ги видя да просветват слабо и да изпускат малко Светлина в края на визьора му.
	Паршендският боец бе твърде близо. Далинар остави Меча си. Оръжието изчезна в мъгла, той вдигна бронираната си ръка и блокира следващия удар на чука. После замахна с другата си ръка и стовари юмрук в рамото на неприятеля. Тласъкът го събори на земята. Песента му секна. Далинар стисна зъби, пристъпи, ритна мъжа в гърдите и подхвърли тялото му на двадесет крачки. Бе се научил да внимава с паршендите, които не са напълно обезвредени.
	Далинар свали ръце и започна да призовава Меча. Отново се усети силен и страстта от битката се върна при него. _Не бива да се чувствам зле от това, че убивам паршендите. Това е правилно._
	Спря се, защото забеляза нещо. Какво бе нещото на съседното плато? Приличаше на…
	На втора паршендска армия.
	Няколко от разузнавачите му бързаха към редиците, но Далинар можеше да се досети какви новини носеха.
	— Отче на Бурите! — изруга той и посочи с върха на Меча си. — Дайте предупреждение! Приближава ни втора войска!
	Неколцина хукнаха да изпълняват заповедта му. _Трябваше да го очакваме_, премина през главата му. _Ние започнахме да водим по две войски на плато, и ето че те са направили същото._
	Но това означаваше, че по-рано са ограничавали сами себе си. Дали са го правели, защото са разбрали, че бойните полета оставят малко място за маневриране? Или е било заради бързината? Не звучеше смислено обаче — алетите трябваше да се притесняват за мостовете като за места, където движението става все по-затруднено с въвеждането на нови военни части в боя. Паршендите можеха да прескачат пропастите. Защо тогава пращаха по-малко войски от общата си численост?
	_Проклятие_, безсилно си каза той. _Знаем толкова малко за тях!_
	Заби Меча си в близката скала, за да не изчезне. Започна да издава заповеди. Почетната му гвардия веднага направи формация около него, изпрати съгледвачи и вестоносци. За кратко време от боец на предната линия той се превърна в пълководец-тактик.
	Промяната на стратегията им отне време. Понякога армията беше като голям чул, движеше се неповратливо и реагираше бавно. Преди заповедите му да могат да бъдат изпълнени, новата войска на паршендите започна да преминава на северната страна. Там се сражаваше Садеас. Далинар не можеше да разгледа добре, а докладите на разузнавачите отнемаха много време.
	Той погледна настрани; наблизо имаше високо скално образувание. Страните му бяха неравни, тъй че изглеждаше малко като купчина нахвърляни една върху друга дъски. Посред един доклад грабна Меча си, затича се през каменистата земя и сплеска няколко скални пъпки с бронираните си ботуши. Синята гвардия и куриерите го последваха бързо.
	До скалата Далинар остави Меча си и той изчезна сред дим. После скочи нависоко, хвана се за камъка и се закатери по него. Секунди по-късно се озова на плоския връх на скалите.
	Пред него се простря бойното поле. Главната сила на паршендите представляваше маса от червено и черно в центъра на платото, притисната от алетите от двете страни. Мостовите отряди на Садеас чакаха, оставени на западното плато, а новият отряд на паршендите идваше от север право на бойното поле.
	_Отче на Бурите, бива ги да скачат_, рече си Далинар, като гледаше как паршендите преодоляват разстоянието с мощни скокове. Шест години война бяха показали на Далинар, че хората — особено лековъоръжените — могат да надбягат паршендите, ако имат да покриват по-дълго разстояние. Но масивните и мощни крака на паршендите можеха да ги изпращат надалече при скокове.
	Нито един от неприятелите не стъпи накриво при пресичането на пропастта. Доближаваха я бегом, после изведнъж се затичваха много бързо за около десет стъпки и се хвърляха напред. Новите попълнения настъпиха на юг, точно срещу армията на Садеас. Далинар вдигна длан срещу ярката слънчева светлина и му се стори, че може да различи личното знаме на Садеас.
	То стоеше точно на пътя на паршендите; Садеас все гледаше да остава на сигурна позиция в тила на армията си. Изведнъж обаче тази позиция стана фронтова линия, а останалите части на Садеас бяха твърде бавни, за да прекратят боя и да реагират. Той нямаше никаква подкрепа.
	_Садеас!_, мина през ума на Далинар, той стъпи на ръба на скалата, а наметалото му се развяваше на вятъра. _Трябва да му изпратя резервните си копиеносци…_
	Не, ще бъдат твърде бавни.
	Копиеносците не можеха да стигнат до него. Но човек на кон можеше и да успее.
	— Храбрец! — ревна Далинар и скочи от скалата. Стъпи върху камъните долу, Бронята пое удара и те се напукаха. Около него се понесе Светлина на Бурята от Бронята, а наколенниците леко изскърцаха.
	Храбрец се изскубна от гледачите си и препусна през камъните при вика на Далинар. Конят приближи, Далинар улови дръжките на седлото и се метна горе.
	— Следвайте ме, ако можете — извика той на почетната си гвардия — и пратете вестоносец на сина ми, за да му съобщи, че сега той е начело на войските ни!
	Далинар обърна Храбрец и препусна по края на бойното поле. Гвардейците му викнаха конете си, но щеше да им е трудно да застигнат ришадиеца.
	Така да бъде.
	Сражаващите се войници от дясната му страна се сляха в размазано петно. Наведе се ниско в седлото, а вятърът свиреше в ушите му и свистеше покрай Бронята. Протегна ръка и призова Заклеващия. Той падна в ръката му, димящ и заскрежен, докато обръщаше Храбрец към западния край на бойното поле. Първата войска на паршендите се намираше между неговите хора и силите на Садеас. Нямаше време да ги заобикаля, затова пое дълбоко дъх и навлезе право в центъра на строя им. Редиците им бяха разтеглени заради начина, по който се биеха.
	Храбрец препускаше през неприятелите, те се хвърляха встрани от пътя на едрия жребец и проклинаха на мелодичния си език. Копитата чаткаха по скалата; Далинар подкарваше Храбрец с колене. Трябваше да не губят инерцията. Някои от паршендите, които се биеха на предната линия срещу хората на Садеас, се обърнаха и се затичаха срещу него. Схванаха открилата се възможност. Ако Далинар паднеше, щеше да се окаже сам, заобиколен от хиляди врагове.
	Сърцето му затуптя, щом протегна Меча си и опита да замахне срещу паршендите най-близо до него. За мигове достигна северозападния им ред. Тук неприятелите му се построиха, вдигнаха копия и ги опряха на земята.
	_Мълния!_, помисли си Далинар. Досега паршендите не бяха поставяли копия по този начин срещу тежка кавалерия. Започваха да се учат.
	Далинар се понесе срещу строя им, в последния миг обърна Храбрец и препусна право покрай стената от копия. Протегна Меча си настрани, отряза върховете на копията и удари няколко ръце. Пред него групичка паршенди бяха позагубили твърдост. Далинар пое дълбоко дъх, пришпори Храбрец право срещу тях и отсече още няколко върхове на копия. Един отскокна от бронята на рамото му, а Храбрец отнесе дълга драскотина от лявата си страна.
	Инерцията им ги понесе напред, те газеха паршендите и с цвилене жребецът разкъса линията им точно там, където главните сили на Садеас отблъскваха неприятеля.
	Сърцето на Далинар препусна. Войската на Садеас се сля в някакво петно, докато той галопираше към задните редици, където хората в безпорядък опитваха да отблъснат новите сили на неприятеля. Хората крещяха и умираха — хаос от алетско зелено и паршенди в червено и черно.
	_Там!_ Далинар за миг зърна флага на Садеас да плющи, преди да падне. Скочи от седлото на Храбрец и стъпи върху камъните. Конят разбра и се отдръпна. Раната му бе лоша и Далинар нямаше да го излага на още опасности.
	Време беше клането да започне отново.
	Вряза се в отрядите на паршендите отстрани, някои се обърнаха и в обичайно спокойните им очи се изписа изненада. Понякога паршендите изглеждаха странни, но емоциите им бяха съвсем човешки. Вълнението се засили и Далинар не го потисна. То му трябваше твърде много. Негов съюзник бе в опасност.
	Настъпи мигът да пусне на воля Тоягата.
	Втурна се посред паршендските редици. Поваляше ги, все едно прислужник отръсква трохите от масата след някое ядене. Нямаше точност, нито контрол, нито внимателно подбиране на няколко отряда с почетната гвардия зад гърба му. Това бе безпощадна атака, с цялата смъртоносна мощ на опитен, подсилен от Бронята и Меча убиец. Бе като буря, сечеше напряко през крака, тела, ръце, вратове; убиваше, убиваше, убиваше. Бе водовъртеж от смърт и стомана. Оръжията отскачаха от Бронята му и оставяха дребни пукнатинки. Убиваше на купове, не спираше да се движи и си пробиваше път към мястото, където бе паднало знамето на Садеас.
	Очите изгаряха, мечовете стърчаха към небето, паршендите пееха. Сгъстеността на строя им — те се блъскаха едни други там, където удряха войските на Садеас — им пречеше. Но не и на Далинар. Не се безпокоеше от приятелски удари или от засядане на оръжието си в нечие тяло или броня. Ако на пътя му се изпречваха мъртви тела, той минаваше през тях — мъртвата плът се режеше като стомана или дърво.
	Кръвта на паршендите плискаше във въздуха, а Далинар убиваше, сечеше, после си пробиваше път през блъсканицата. Мечът косеше от рамото до страната, напред и назад, а от време на време Далинар се обръщаше, за да замахне срещу тези, които се опитваха да го убият откъм гърба.
	Спъна се в ивица зелен плат. Знамето на Садеас. Далинар се завъртя и се огледа. Зад себе си бе оставил редица от трупове; други от паршендите я заобикаляха бързо, но внимателно и се насочваха към него. Освен откъм лявата му страна. Нито един от паршендите от нея не се обърна срещу него.
	_Садеас!_ Далинар скочи и започна да покосява паршендите откъм гърба. Една група се бе скупчила в кръг и удряше върху нещо на земята. Това нещо изпускаше Светлина на Бурята.
	Съвсем наблизо лежеше захвърлен голям боен чук за Броненосец, паднал на мястото, където Садеас го бе изпуснал. Далинар отново скочи, остави Меча си и грабна чука. Изрева и го стовари върху групата, натъркаля десетина паршенди настрани, обърна се и замахна на другата страна. Във въздуха хвръкнаха полетелите назад тела.
	При толкова близък бой чукът вършеше по-добра работа; Острието просто щеше да убие хората, да остави труповете им на земята и те да продължат да притискат Садеас. Чукът направо отхвърляше телата настрани. Далинар скокна в средата на мястото, което току-що бе разчистил, и стъпи разкрачен над тялото на Садеас. Отново призова Меча си, замахна с чука и разпръсна неприятелските войници.
	На деветия удар на сърцето хвърли чука в лицето на един от паршендите и остави Заклеващия да се върне в ръцете му. Веднага зае Вятърна позиция и погледна надолу. Бронята на Садеас изпускаше Светлина от десетина счупвания и пукнатини. Нагръдникът бе напълно строшен; стърчаха счупени и назъбени парчета метал, а отдолу се виждаше униформата. От дупките излизаха струйки светъл дим.
	Нямаше време да проверява жив ли е още. Сега паршендите виждаха в ръцете си не един, а двама Броненосци, и се нахвърлиха на Далинар. Войниците им падаха един след друг, а Далинар ги избиваше със замахвания и защитаваше пространството около себе си.
	Не можеше да ги спре. Бронята му получи удари, най-вече по налакътниците и по гърба. Напука се като кристал под много силен натиск.
	Той изръмжа и посече четирима паршенди, докато други двама го удариха отзад и бронята му се разтърси. Завъртя се и уби единия, а другият едвам се измъкна от обхвата му. Далинар започна да се задъхва и при по-бързите движения оставяше ивици Светлина във въздуха. Усещаше се като окървавен хищник, който опитва да отблъсне хиляда други хищници наведнъж.
	Но той не бе чул, чиято единствена защита бе да се скрие в черупката си. Той убиваше, и Вълнението вътре в него достигна върха си. Усещаше истинска опасност, опасността да падне, и това накара Вълнението да се засили. Едва не се задави с него; изпитваше радост, удоволствие, желание. Опасността. Повече и повече удари го достигаха; все повече паршенди успяваха да се снишат или да се измъкнат от пътя на Острието му.
	Усети ветрец откъм гърба на Бронята си — хладен, ужасен, смразяващ. Пукнатините се разширяваха. Ако нагръдникът избухнеше…
	Изкрещя, стовари меча си върху паршендския боец, овъгли очите му и го събори без драскотина по кожата. Далинар вдигна меча си, завъртя се и преряза крака на друг неприятел. Вътре в него вилнееше буря от чувства, а челото му под шлема бе мокро от пот. Какво щеше да стане с алетската армия, ако той и Садеас загинеха тук? Двама Върховни принцове убити в една и съща битка, загубени две Брони и един Меч?
	Не можеше да се случи. Нямаше да падне тук. Все още не знаеше дали е луд или не. Не можеше да умре, преди да е разбрал!
	Изведнъж цяла редичка паршенди, които не бе атакувал, загинаха. През тях нахлу фигура в яркосиня Броня. Адолин държеше масивния си Меч с една ръка; металът блестеше.
	Адолин замахна още веднъж и Синята гвардия напредна през пробива, отворен от него. Песента на паршендите смени темпото си, стана неистова и те заотстъпваха, тъй като прииждаха още войници, някои в зелено, други в синьо.
	Далинар коленичи изтощен и остави Меча си. Гвардията го обкръжи, а армията на Адолин направо отнесе паршендите и ги принуди да отстъпят. След няколко мига местността стана безопасна.
	Заплахата отмина.
	— Татко — каза Адолин, също коленичи до него и свали шлема си. Шарената коса на младежа бе разрошена и лъщеше от пот. — В името на Бурята! Уплаши ме! Добре ли си?
	Далинар свали своя шлем и приятният хладен ветрец облекчи запотеното му лице. Пое дълбоко въздух и кимна:
	— Съвсем навреме… много добре, синко.
	Адолин му помогна да се изправи.
	— Трябваше да си пробия път през цялата армия на паршендите. Без да съм непочтителен, татко, какво, в името на Бурята, те накара да направиш това нещо?
	— Знам, че мога да ти оставя армията, ако загина — отвърна Далинар и потупа сина си по рамото. Бронята иззвънтя.
	Адолин видя гърба на Бронята на баща си и очите му се разшириха.
	— Зле?
	— Изглежда, сякаш се държи на честна дума — каза Адолин. — Изпускаш Светлина като винен мях, на който са се упражнявали стрелци с лък.
	Далинар кимна и въздъхна. Усещаше Бронята си разбита. Сигурно щеше да се наложи да я свали, преди да се върнат в лагера, за да не замръзне върху него.
	Край тях няколко войници изваждаха Садеас от Бронята му. Бе толкова разбита, че Светлината й бе изчерпана, освен няколко тънички струйки. Можеше да се поправи, но щеше да е скъпо — възстановяването на Броните обикновено чупеше скъпоценните камъни, от които черпеха Светлината си.
	Войниците свалиха шлема на Садеас и Далинар с облекчение видя как бившият му приятел премигва и се оглежда объркано, но е невредим. Бе порязан от паршендски меч на бедрото и имаше няколко драскотини по гърдите.
	Садеас погледна Далинар и Адолин. Далинар се стегна и очакваше упреци — бе станало само заради настояването му да се бият с две армии на платото. Това беше накарало паршендите да доведат още една войска. Далинар трябваше да изпрати разузнавачи да следят за нещо такова.
	Садеас обаче се усмихна широко.
	— Отче на Бурите, това беше сериозно! Как се развива сражението?
	— Паршендите са разбити — отвърна Адолин. — Последни се биха тези около теб. Сега хората ни изрязват скъпоценното ядро. Денят е наш.
	— Отново печелим! — каза Садеас триумфиращо. — Далинар, оказва се, че понякога състареният ти мозък можел да даде една-две добри идеи!
	— На една възраст сме, Садеас — отговори Далинар. Куриерите идваха и носеха докладите от различните участъци на бойното поле.
	— Кажете на всички — обяви Садеас. — Тази вечер всичките ми войници ще празнуват, като че ли са светлооки!
	Усмихна се, когато войниците му го изправиха на крака, а Адолин отиде да събира отчетите от разузнаването. Садеас отклони помощта, заяви, че може да стои прав въпреки раната си, и започна да вика своите офицери.
	Далинар се обърна да потърси Храбрец и да нареди да се погрижат за раната му. Тогава Садеас го хвана за ръката.
	— Щях да съм мъртъв — кротко каза той.
	— Може би.
	— Не видях много. Мисля, че те забелязах сам. Почетната ти гвардия?
	— Трябваше да я оставя. Това бе единственият начин да те достигна навреме.
	Садеас се намръщи.
	— Това беше ужасно рисковано, Далинар. Защо?
	— Човек не изоставя съюзниците си на бойното поле. Освен, ако не отхвърлят помощта му. Това е част от Кодекса.
	Садеас поклати глава.
	— Тази твоя чест ще те убие, Далинар. — Изглеждаше замислен. — Не, че ще седна да се оплаквам от тази работа точно днес!
	— Ако ще мра — отвърна Далинар, — ще го направя, след като съм изживял живота си както трябва. Посоката няма значение, важен е начинът.
	— Кодексът?
	— Не. _Пътят на кралете._
	— Тази проклета книга.
	— Тази проклета книга спаси живота ти днес, Садеас. Мисля, че започвам да разбирам какво виждаше Гавилар в нея.
	При тези думи Садеас се намръщи, макар че гледаше натрошената си Броня. Поклати глава.
	— Може би трябва да те оставя да ми кажеш какво имаш предвид. Бих желал отново да те разбирам, стари приятелю. Започвам да се чудя дали въобще съм те разбирал някога. — Пусна ръката на Далинар. — Някой да ми доведе проклетия кон! Къде са офицерите ми?
	Далинар си тръгна и бързо намери неколцина гвардейци да се грижат за Храбрец. Щом ги доближи, бе поразен от огромния брой трупове. Бяха нападали в редица там, където бе пробил строя на паршендите, за да достигне Садеас; истински път на смъртта.
	Погледна назад до мястото, където бе започнал пристъпа си. Десетки мъртви. Може би стотици.
	_Кръв на предците ми. Аз ли направих това?_ Не бе убивал толкова от ранните дни, когато помагаше на Гавилар да обедини Алеткар. От години не му беше ставало зле при вида на смъртта.
	А ето сега се погнуси; едвам сдържаше стомаха си. Нямаше да повръща на бойното поле. Хората му не биваше да виждат това.
	Препъна се. Държеше едната си ръка на челото, а с другата носеше шлема. Трябваше да се радва. Но не можеше. Просто… не можеше.
	_Доста ще трябва да се поизпотиш, за да ме разбереш, Садеас_, помисли си той. _Защото, в името на Преизподнята, на мен ми е трудно да разбирам себе си._


>>
	{img:pytjat_na_kralete_t2_shalan_6.jpg|#Из скицника на Шалан: растения}


>>	57
>>	Странстващото платно
>>	{img:pytjat_na_kralete_t1_2.png}

E>
	„Държа кърмачето в ръце с опрян в гърлото му нож и знам, че всички живи искат да натисна острието. Да поръся кръвта му на земята, по ръцете си и с нея да получим още една глътка въздух.“
@	Шашанан 1173 г., 23 секунди преди смъртта. Обект: тъмноок младеж на шестнадесет години. Записът е от особена важност.
E$

	— И целият свят бе разбит! — извика Картите, изви гръб, очите му широко отворени, с петънца от червена слюнка на бузите. — Скалите се тресяха под стъпките им, а камъните се издигнаха към небесата. Ние умираме! Ние умираме!
	Сгърчи се за последен път и светлината в очите му угасна. Каладин седна, върху ръцете му се бе стекла алена кръв; камата, която бе използвал като хирургически инструмент, се изплъзна от пръстите му и леко се удари в камъка. Някога приветливият човек лежеше на камъните на някакво плато, раната от стрела от лявата страна на гърдите му бе отворена, разрязала родилния белег, за който той твърдеше, че изглеждал като Алеткар.
	_Взема ги един по един. Отваря ги и източва кръвта им. Ние не сме нищо повече от торбички с кръв. После умираме и я разсипваме по камъните като порой при буря._
	_Докато не остана само аз. Само аз оставам._
	Слой кожа, после слой мазнина, после слой мускули, после слой кости. Това представляваха хората.
	От другата страна на пропастта битката бе в разгара си. Можеше да се води и в друго кралство — дотолкова незабелязани оставаха мостовите. Умрете, умрете, умрете, а после се махнете от пътя ни.
	Хората от Мост Четири стояха смълчани в кръг около Каладин.
	— Какво каза той накрая? — попита Белязаният. — Че скалите се тресат?
	— Нищо — отвърна дебелоръкият Йейк. — Просто бълнуване на умиращ. Понякога се случва с хората.
	— Напоследък май по-често — намеси се Тефт. Придържаше с едната си ръка другата, набързо превързана заради рана от стрела. Нямаше скоро да носи отново моста. Смъртта на Картите и на Арик ги остави само двадесет и шест души. Едвам стигаха за носенето. По-голямата тежест беше осезаема и им беше трудно да се движат заедно с останалите мостови отряди. Още няколко убити и щяха да имат сериозни неприятности.
	_Трябваше да съм по-бърз._ С тези думи в ума си Каладин погледна към Картите, разрязан, вътрешностите му съхнат на слънцето. Острието на стрелата бе пробило белия му дроб и се беше впило в гръбначния стълб. Би ли могъл Лирин да го спаси? Ако Каладин бе отишъл да учи в Карбрант, както баща му искаше, щеше ли да научи достатъчно — да знае достатъчно — за да предотвратява смърти като тази?
	_Понякога се случва, сине…_
	Каладин вдигна разтрепераните си окървавени ръце към лицето и се хвана за главата, докато спомените го обземаха. Едно малко момиче, счупена глава, счупен крак, гневен баща.
	Отчаяние, омраза, загуба, безсилие, ужас. Как може човек да живее така? Да бъде лекар, да живее със знанието, че в някои случаи ще е твърде слаб да спасява? Когато другите се провалят, реколтата в полето се изпълва с червеи. Когато лекарят се провали, някой умира.
	_Трябва да се научиш кога да те е грижа…_
	Сякаш можеше да избира. Да спре това, все едно гаси фенер. Каладин изнемогваше под тежестта. _Трябваше да го спася, трябваше да го спася, трябваше да го спася, трябваше да го спася._
	Картите, Дуни, Амарк, Гошел, Далет, Налма. Тиен.
	— Каладин — гласът на Сил. — Бъди силен.
	— Ако бях силен — просъска той, — те щяха да са живи.
	— Другите мостови все още имат нужда от теб. Ти им обеща, Каладин. Даде клетва.
	Каладин погледна нагоре. Мостовите изглеждаха неспокойни. Бяха само осем; той бе изпратил останалите да търсят ранени мостови от другите отряди. Отначало бяха открили трима, с леки рани, за които би могъл да се грижи Белязаният. Не бяха дошли за него. Или нямаше повече ранени, или на ранените не можеше да се помогне.
	Може би трябваше да отиде и да види, за всеки случай. Но, както бе безчувствен, не можеше да погледне в лицето още някой умиращ, когото не може да спаси. Изправи се със залитане и се отдалечи от трупа. Застана до пропастта и се насили да заеме стойка така, както го бе учил Тукс.
	Краката раздалечени, ръцете зад гърба, със сключени длани. Изправен гръб, гледаш напред. Познатите неща му дадоха сила.
	_Не си бил прав, татко. Каза, че ще се науча да преодолявам смъртта. А ето ме сега. Години по-късно. Същият проблем._
	Мостовите застанаха около него. Лопен се приближи с мехче вода. Каладин отказа, после го взе и уми лицето и ръцете си. Топлата вода намокри кожата му, а след това донесе приятен хлад, докато се изпаряваше. Издиша дълбоко и благодари с кимане на дребничкия хердазиец.
	Лопен повдигна вежда и посочи към вързаната на кръста му кесия. Бе взел отново последната кесия сфери, която бяха приковали на моста със стрела. Правеха го вече за четвърти път и винаги успяваха.
	— Имаше ли някакви неприятности? — попита Каладин.
	— Не, ганчо — отвърна му Лопен с широка усмивка. — Беше лесно, като да спънеш някой рогоядец.
	— Аз чух това — дрезгаво каза Скалата, както си стоеше във войнишка стойка наблизо.
	— А въжето? — продължи Каладин.
	— Хвърлих го цялото долу. Но не привързах края му към нищо. Точно както каза.
	— Хубаво — отвърна Каладин. Провиснало от моста въже щеше да е нещо твърде очевидно. Ако Хашал или Газ само надушеха какво планираше той…
	_Ами къде е Газ? Защо не дойде при пробега с мостовете?_
	Лопен даде на Каладин кесията със сфери и сякаш желаеше да се отърве от отговорността. Каладин взе кесията и я пусна в джоба на панталона си.
	Лопен се оттегли и Каладин отново зае стойка. Платото от другата страна на пропастта бе дълго и тясно, със стръмни склонове по краищата. Както и в последните няколко битки, частите на Далинар Колин помагаха на войската на Садеас. Далинар винаги пристигаше късно. Може би се оправдаваше с бавните си, теглени от чули мостове. Много удобно. Хората му често прекосяваха пропастта, без да ги посреща стрелба с лък.
	По този начин Садеас и Далинар печелеха повече битки. Не, че това имаше значение за мостовите.
	От другата страна на пропастта умираха много хора, но Каладин не изпитваше нищо към тях. Нямаше стремеж да ги лекува, нито желание да им помага. Каладин можеше да благодари на Хав, че го бе обучил да мисли за „нас“ и за „тях“. По някакъв начин Каладин разбра за какво бе говорил баща му. По погрешния начин, но все беше нещо. Защитавай „нас“, унищожавай „тях“. Войникът трябва да мисли така. И Каладин мразеше паршендите. Те бяха врагът. Ако не се бе научил да разделя ума си така, войната досега да го е унищожила.
	А може и вече да го беше направила.
	Докато гледаше сражението, се съсредоточи върху едно нещо, за да отклони мисълта си от това. Как _се_ отнасяха паршендите със своите мъртви? Действията им изглеждаха странни. Паршендските войници рядко местеха мъртвите; избираха обиколни пътища за нападение, за да избегнат телата. Когато алетите стъпваха върху мъртъвците на паршендите, там ставаха жестоки сблъсъци.
	Забелязваха ли алетите това? По-скоро не. Но можеше да види, че паршендите почитат мъртъвците си — до степен да застрашат живите, за да запазят телата на умрелите. Каладин можеше да използва това. Трябваше да го използва. Някак трябваше.
	Най-накрая алетите спечелиха битката. Скоро след това Каладин и хората му се мъкнеха през платото, носеха моста и тримата ранени, привързани отгоре. Намерили бяха само тези трима, и една част от Каладин се почувства много зле, защото друга част от него се радваше. Вече бе спасил около петнадесет човека от други мостови отряди, и изхранването им изтощаваше запасите — дори и с парите от кесиите. Помещението им бе препълнено с ранени.
	Мост Четири достигна пропаст, и Каладин се зае да сваля товара си. За него това вече бе навик. Сваляш моста, бързо отвързваш ранените, избутваш моста през пропастта. Каладин провери тримата ранени. Всеки спасен от него ранен изглеждаше озадачен от действията му, въпреки че вече седмици наред той постъпваше така. Доволен, че са добре, Каладин се дръпна и застана мирно, докато войниците преминаваха.
	Мост Четири се събра около него. Все по-често те получаваха презрение от преминаващите по моста войници — тъмнооки и светлооки.
	— Защо го правят?
	Моаш зададе въпроса си спокойно, когато един войник запрати по мостовите презряла чепка гроздове. Той махна от лицето си червения плод, въздъхна и отново застана мирно. Каладин никога не ги бе молил да идват до него, ала те го правеха всеки път.
	— Когато воювах в армията на Амарам — каза той, — мечтаех да отида във войските на Пустите равнини. Всички знаеха, че останалите в Алеткар войници са отпадъкът. Представяхме си истински войници, които се сражават в славната война за възмездие срещу убийците на краля ни. Тези войници щяха да се отнасят към другарите си справедливо. Дисциплината им щеше да е твърда. Всеки щеше да е опитен с копието и нямаше да разваля строя на бойното поле.
	Отстрани Тефт изхъмка.
	Каладин се обърна към Моаш.
	— Защо се отнасят с нас така, Моаш? Защото знаят, че трябва да са по-добри от това, което са в момента. Защото виждат дисциплина сред мостовите и това ги притеснява. Вместо да поправят себе си, те тръгват по по-лекия път и ни се присмиват.
	— Войниците на Далинар Колин не се държат така — намеси се Белязаният току иззад гърба на Каладин. — Неговите хора маршируват в прави редици. В лагера им има ред. Ако са на пост, не остават с разпасана униформа и не се размотават.
	_Няма ли да спра да слушам за проклетия Далинар Колин?_, запита се Каладин.
	Така говореха и за Амарам. Колко леко бе да не видиш едно черно сърце, ако е облечено в огладена униформа и в репутация на честен човек.
	Няколко часа по-късно изпотените и изтощени мостови изкачиха наклона към дърводелския двор. Оставиха моста си на мястото му. Ставаше късно; Каладин трябваше веднага да купи храна, ако искаха да имат продукти за вечерната яхния. Избърса ръцете си в кърпата, докато хората от Мост Четири се строяваха.
	— Освободени сте за вечерни дейности. Утре рано сутринта сме на пропастна служба. Сутрешните упражнения с моста трябва да бъдат отложени за късния следобед.
	Мостовите кимнаха, след което Моаш вдигна ръка. Хората като един вдигнаха ръце и ги кръстосаха — китките допрени, дланите свити в юмрук. Приличаше на упражнявано движение. После се разотидоха.
	Каладин вдигна вежда и напъха кърпата в колана си. Тефт стоеше усмихнат.
	— Какво беше това?
	— Хората искаха поздрав — отвърна Тефт. — Не можем да ползваме редовния военен поздрав — копиеносците ще решат, че се вземаме за прекалено голяма работа. Та ги научих на поздрава на стария ми взвод.
	— Кога?
	— Тази сутрин. Докато вземаше разписанието ни от Хашал.
	Каладин се усмихна. Странно бе, че още можеше да го прави. Наоколо останалите деветнадесет мостови отряда от днешния пробег пускаха мостовете си един по един. Нима някога Мост Четири бе изглеждал като тях, с рошавите им бради и мрачни физиономии? Хората в другите отряди не си говореха един на друг. Неколцина поглеждаха Каладин, докато минаваше, но веднага свеждаха очи, щом усетеха, че ги наблюдава. Вече не се отнасяха към Мост Четири с някогашното презрение. Странното бе, че вече гледаха на хората на Каладин като на всички останали в лагера — като на по-горни от тях. Стараеха се да не привличат вниманието му.
	_Горките глупци_, рече си той. Дали щеше да успее да убеди Хашал да вземе неколцина в Мост Четири? Можеше да използва допълнителните хора; видът на смазаните им фигури му късаше сърцето.
	— Познат ми е този поглед, момко — каза Тефт. — Защо трябва да помагаш на всички?
	— Ами — отвърна Каладин. — Аз не мога дори Мост Четири да защитя. Я дай да ти видя ръката.
	— Не е толкова зле.
	Каладин все пак грабна ръката му и махна втвърдената от кръвта превръзка. Разрезът бе дълъг, но плитък.
	— Трябва ни антисептик за това — Каладин видя няколко червени духчета на загниването да пълзят около раната. — Вероятно ще я зашия.
	— Не е толкова зле!
	— Стига — прекъсна го Каладин и му махна с ръка да го последва, щом приближиха едно от буретата за дъждовна вода покрай дърводелския двор. Раната бе достатъчно плитка, тъй че Тефт вероятно щеше да може да показва на останалите ударите с копие и блоковете по време на пропастната служба утре. Това обаче не бе оправдание да оставят раната да гноясва и да образува белег.
	Каладин изми раната край кацата и повика Лопен — той бе застанал в сянката до спалното помещение — да донесе медицинските инструменти. Хердазиецът отново отдаде чест, макар и само с една ръка, и потегли за чантата.
	— Е, момко — подхвана Тефт. — Как си? Някакви странни изживявания напоследък?
	Каладин се намръщи и вдигна поглед от ръката.
	— Стига, Тефт! Само за два дни ме питаш същото пети път. Какво искаш?
	— Нищо, нищо!
	— А, _искаш_ нещо. За какво се ровиш, Тефт? Аз…
	— Ганчо — включи се Лопен, както пристигаше с медицинската чанта на рамо. — Ето ти го.
	Каладин го изгледа и с известно колебание взе товара. Разхлаби вървите.
	— Бихме искали да…
	Тефт направи бързо движение. Като удар.
	Каладин реагира светкавично — рязко вдиша, зае отбранителна позиция с вдигнати ръце — едната свита в юмрук, другата отворена за блокиране.
	Нещо разцъфтя в него. Като дълбоко поет дъх, като влята в тялото му горяща течност. В него туптеше мощна вълна — енергия, сила, бодрост. Приличаше на естествения отговор на тялото на опасност, само че сто пъти по-силен.
	Каладин хвана Тефт за ръката с невидимо бързо движение. Тефт замръзна.
	— Какво правиш? — попита Каладин.
	Тефт се усмихваше. Отстъпи и освободи юмрука си.
	— В името на Келек — изрече той и разтръска ръката си. — Бива си го захвата ти.
	— Защо опита да ме удариш?
	— Исках да видя нещо — отвърна Тефт. — Държиш кесията със сфери от Лопен, както и твоята собствена с това, което събрахме напоследък. Повече Светлина на Бурята, отколкото някога си носил, поне тук.
	— Какво значение има това въобще? — запита Каладин. Каква бе тази горещина вътре в него, този пламък във вените му?
	— Ганчо — каза Лопен смаяно. — Ти светиш.
	Каладин се начумери. _Той какво…_
	И тогава го видя. Много слаби, но видими струйки светещ дим излизаха от кожата му. Като парата от котел с гореща вода в студена зимна нощ.
	Треперейки, Каладин остави медицинската чанта на широкия ръб на кацата. За миг усети хлад върху кожата си. Какво бе това? Замаян, вдигна другата си ръка и видя излизащите и от нея струйки дим.
	— Какво направихте с мен? — попита той и погледна Тефт.
	По-старият мостови още се усмихваше.
	— Отговорете ми! — Каладин направи крачка и хвана Тефт за ризата. _Отче на Бурите, та аз се чувствам силен!_
	— Нищо не съм направил, момко — отвърна му Тефт. — Ти го правиш от известно време. Видях те как дърпаш Светлина на Бурята, когато беше болен.
	Светлината на Бурята. Каладин пусна Тефт и бръкна за кесията със сфери в джоба си. Измъкна я и я отвори.
	Отвътре беше тъмна. И петте скъпоценни камъка бяха изтощени. Бялата светлина от кожата му слабо осветяваше торбичката.
	— Виж ти — обади се Лопен отстрани. Каладин се обърна и видя хердазиеца наведен и вгледан в медицинската торба. Защо ли това бе толкова важно?
	И тогава Каладин го видя. Мислеше, че е поставил торбата на ръба, а всъщност само я беше притиснал до страната на кацата. Чантата бе прикрепена за дървото. Залепнала, висеше, сякаш окачена на невидима кука. Слабо изпускаше светлина, като самия Каладин. Докато той гледаше, Светлината избледня, чантата се откачи и падна на земята.
	Каладин вдигна ръка към челото си и гледаше ту изненадания Лопен, ту любопитния Тефт. След това неспокойно огледа двора. Никой не ги гледаше; на слънчевата светлина струйките бяха твърде бледи, та да се видят от разстояние.
	_Отче на Бурите… какво… как…_
	Забеляза една позната форма над себе си. Сил се движеше като отвяно от вятъра листо и лениво се подмяташе насам-натам.
	_Тя го е направила! Какво е направила с мен?_
	Остави Лопен и Тефт и хукна към Сил. Стъпките му го изтласкваха твърде бързо.
	— Сил! — изрева той и спря до нея.
	Тя изсвистя, зарея се пред него и от листо се превърна в застанала във въздуха млада жена.
	— Да?
	Каладин се огледа.
	— Ела с мен — каза той и забърза към един от проходите между сградите. Опря се на стената, застана в сянката, вдиша и издиша. Никой не можеше да го види тук.
	Сил засвети във въздуха пред него с ръце зад гърба и го загледа внимателно.
	— Ти светиш.
	— Какво си направила с мен?
	Тя вирна глава и сви рамене.
	— Сил — произнесе той заплашително, при все че не бе сигурен каква вреда би могъл да нанесе на едно духче.
	— Не знам, Каладин — каза му тя искрено, седна и провеси крака над края на някаква невидима площадка. — Мога… мога само смътно да си спомням неща, които съм знаела толкова добре. Този свят или отношенията с хората.
	— Но ти си направила нещо.
	— _Ние_ сме го направили. Не бях аз. Не беше и ти. Но заедно… — отново сви рамене.
	— Това не е много ясно.
	Тя направи гримаса.
	— Знам. Съжалявам.
	Каладин вдигна ръка. На сянка излизащата от него Светлина се виждаше по-добре. Ако някой преминеше…
	— Как да се отърва от това?
	— Защо искаш да се отърваваш от него?
	— Защото… защото…
	Сил не отговори.
	Нещо мина през ума на Каладин. Нещо, за което може би трябваше да е попитал доста отдавна.
	— Ти не си вятърно духче, нали?
	Тя се позабави, после поклати глава.
	— Не, не съм.
	— Каква си тогава?
	— Не знам. Аз свързвам неща.
	Свързва неща. Когато си правеше шеги, залепяше предмети един за друг. Обувките залепваха за пода и мъжете се препъваха. Хората се пресягаха за окачените си дрехи и не можеха да ги свалят от куките. Каладин се наведе и взе един камък от земята. Беше голям колкото дланта му, загладен от бурите и дъждовете. Притисна го към стената на бараката и вкара Светлината си в него.
	Полази го хлад. От камъка започнаха да струят светли пари. Когато дръпна ръката си, парчето скала остана на място, залепено за стената на сградата.
	Каладин се приближи и присви очи. Стори му се, че смътно вижда мънички духчета, тъмносини и във формата на мастилени петна, да се тълпят около мястото, където камъкът се допираше до стената.
	— Духчета на обвързването — каза Сил, докато ходеше над главата му; все още стоеше във въздуха.
	— Те държат камъка на мястото му.
	— Може би. Или пък са привлечени от направеното от теб, от това как закрепи камъка.
	— Това не става така, нали?
	— Духчетата на загниването причиняват ли болестта — произнесе Сил разсеяно — или са привлечени от нея?
	— Всички знаят, че те я причиняват.
	— Вятърните духчета ли предизвикват вятъра? Дъждовните — дъжда? Огнените — огъня?
	Той се замисли. Не, не ги предизвикват. Или пък ги предизвикват?
	— Това е безсмислено. Трябва да намеря начин как да се отърва от тази Светлина, а не да я проучвам.
	— И _защо_ — попита го Сил — трябва да се отърваваш от нея? Каладин, чувал си историите. Хора, които ходят по стени; хора, които подчиняват бурите. Бягащите по вятъра. Защо ще искаш да се отървеш от нещо такова?
	Каладин опита да си отговори. Излекуването му, това, че никога не го улучваха, нищо, че тичаше в предния край на моста… Да, разбираше, че става нещо странно. Защо го плашеше толкова? Дали не се страхуваше да се окаже отново отделен, както винаги бе с баща му, лекаря, в Огнекамък? Или бе нещо по-голямо?
	— Аз правя това, което са правили Сияйните — промълви той.
	— Това казах.
	— Чудех се дали не нося лош късмет, или не съм се сблъскал с нещо като Старата Магия. Може би това го обяснява! Всемогъщият е проклел Изгубените Сияйни за това, че са предали човешкия род. Ами ако и аз съм прокълнат заради това, което правя?
	— Каладин, ти _не_ си прокълнат.
	— Току-що каза, че не знаеш какво става.
	Навлезе в прохода. Камъкът най-накрая се откачи и тупна на земята.
	— Можеш ли да кажеш със сигурност, че това, което правя, не ми е докарало лош късмет? Знаеш ли дотолкова, че да го отречеш напълно, Сил?
	Тя стоеше във въздуха със скръстени ръце, без да казва нищо.
	— Това… нещо — Каладин посочи камъка. — То не е естествено. Сияйните рицари са предали хората. Силите им са ги изоставили и те са били прокълнати. Всеки знае легендите. — Погледна ръцете си; те още светеха, макар и по-слабо отпреди. — Каквото и да сме направили, каквото и да е станало с мен, някак съм си докарал същото проклятие. Ето защо всички около мен умират, когато опитвам да им помогна.
	— И ти мислиш, че аз съм проклятие? — запита го тя.
	— Аз… е, ти нали каза, че си част от това, и…
	Тя пристъпи към него с насочен пръст, дребна ядосана женичка, която стоеше във въздуха.
	— И ти мислиш, че аз съм причинила всичко това? Твоите провали? Смъртта?
	Каладин не отговори. Почти мигновено усети, че мълчанието може би ще бъде най-лошият отговор. Сил — с изненадващо човешки чувства — се завъртя във въздуха с наранено изражение и се стрелна надалеч под формата на светла панделка.
	_Прекалявам_, каза си той. Просто беше твърде несигурен. Облегна се на стената и опря ръка до главата си. Преди да успее да събере мислите си, входът на прохода бе затъмнен от сенки. Тефт и Лопен.
	— Скални приказливци! — подхвърли Лопен. — Ти наистина светиш в сянката, ганчо!
	Тефт хвана Лопен за рамото.
	— Той няма да каже никому, момко. Аз ще се погрижа за това.
	— Да, ганчо — продължи Лопен. — Няма да кажа нищо, кълна се. Можеш да вярваш на хердазийците.
	Каладин ги изгледа, но вече му бе дошло в повече. Подмина ги, изтича от проходчето, премина през дърводелския двор, далеч от погледите.

	* * *

	На свечеряване Светлината вече отдавна бе спряла да се излъчва от тялото на Каладин. Бе помръкнала като угасващ огън и изчезна само за няколко мига.
	Каладин вървеше на юг, по края на Пустите равнини, в прехода между лагерите и самите Равнини. На някои места — както при дърводелския двор на Садеас — този преход представляваше лек наклон. Другаде имаше ниски хребети, високи осем или малко повече стъпки. Подмина един — от дясната му страна бяха скалите, а от лявата Равнините.
	Скалата бе покрита от кухини, пукнатини и закътани ъгълчета. В някои сенчести места още имаше вода от бурите отпреди няколко дни. Около скалите още се движеха животни, макар че вечерният хлад скоро щеше да ги накара да се скрият. Подмина участък, изпъстрен с малки, пълни с вода дупки; по краищата им пиеха вода и се хранеха кремлингите — многокраки, с мънички нокти, с покритите си с черупки издължени тела. Малко пипало се подаде и замъкна един в дупката. Вероятно хващач.
	Откъм неговата страна по хребета растеше трева, и стръкчетата се подаваха от дупките си. Снопове пръстов мъх стърчаха като цветя сред зеленината. Яркорозовите и виолетови ластари на мъха приличаха на пипала и му махаха на вятъра. Когато премина, плашливата трева се прибра, но пръстовият мъх бе по-смел. Туфите щяха да се приберат в черупките си, само ако докоснеше скалата до тях.
	Над него, на хребета, няколко съгледвачи наблюдаваха Пустите равнини. Територията оттатък хребета не принадлежеше на никого от върховните принцове и войниците не обърнаха внимание на Каладин. Щяха да го спрат, само ако опиташе да напусне лагерите от южния или от северния им край.
	Никой от мостовите не дойде с него. Каладин не знаеше какво им е казал Тефт. Може би е обяснил, че водачът им е твърде разстроен след смъртта на Картите.
	Усещането да бъде сам беше необичайно. Откак бе предаден от Амарам и стана роб, беше заедно с други хора. Роби, с които кроеше заговори. Мостови, с които работеше. Войниците го пазеха, господарите го биеха, приятелите зависеха от него. За последно бе сам в нощта, когато го вързаха, за да го убие бурята.
	_Не. В онази нощ не бях сам. Сил беше там._ Наклони глава и подмина малки пукнатини в земята от лявата му страна. Същите линии ставаха пропасти на изток.
	Какво ставаше с него? Не си въобразяваше. Тефт и Лопен също го бяха видели. Тефт даже го беше очаквал.
	Каладин _трябваше_ да загине при онази буря. Но скоро след нея се възстанови и проходи. Ребрата още трябваше да са чувствителни, но вече седмици не го боляха. Неговите сфери и сферите на останалите мостови близо до него постоянно губеха Светлината си.
	Бурята ли го бе променила? Не, и преди да го окачат, за да умре, бе виждал изхабени сфери. И Сил… тя също каза, че е допринесла за част от случилото се. Явно е ставало в продължение на доста време.
	Спря се до някаква скална издатина, подпря се на нея и накара тревата да се прибере. Погледна на изток, към Пустите равнини. Неговият дом. Неговият гроб. Животът тук го разкъсваше. Мостовите го гледаха, смятаха го за свой водач и спасител. Но в него имаше пукнатини, както в камъните тук, на края на Равнините.
	Тези пукнатини се разширяваха. Непрекъснато поемаше обещания пред себе си, като човек, който тича дълго време, но вече няма сили. Още мъничко по-нататък. Тичай само до следващия хълм. Тогава можеш да спреш. Мънички счупвания, цепнатинки в камъка.
	_Хубаво е, че дойдох тук. Принадлежим един на друг, ти и аз. Аз съм като теб._ Какво бе напукало Равнините? Някаква голяма тежест?
	В далечината се дочу мелодия и се понесе над Равнините. При звука Каладин скочи. Бе толкова неочакван, толкова не на място, че въпреки мекотата си предизвикваше тревога.
	Звуците идваха от Равнините. Неохотно, ала и неспособен да се противи, той тръгна напред. На изток, по плоската, пометена от ветровете скала. Вървеше и звуците ставаха по-високи, но все още бяха неуловими. Флейта, макар и с по-нисък тон от повечето, които бе чувал.
	Приближи се и долови дима. Светлина. Малък огън.
	Каладин достигна края на издадеността — пропастта изникваше от пукнатината и потъваше в мрака. В самия край на полуострова — заобиколен от трите си страни от пропастта — Каладин откри човек, седнал на голям камък. Носеше черната униформа на светлоок. Пред него гореше огън от черупката на скална пъпка. Косата на мъжа бе къса и черна, лицето му — ъгловато. На кръста носеше тънък меч в черна кания.
	Очите му бяха бледосини. Каладин никога не бе чувал светлоок мъж да свири на флейта. Не смятаха ли музиката за женско занимание? Светлооките мъже пееха, но не свиреха на инструменти, освен ако не бяха арденти.
	Този тук бе изключително надарен. Странната му мелодия звучеше чуждо, почти недействително, сякаш от друго място и време. Отекваше в пропастта и се завръщаше; сякаш човекът свиреше в дует със самия себе си.
	Каладин спря на известно разстояние, понеже си даде сметка, че най-малко искаше да се занимава с някой Сиятелен господар, особено пък с човек, достатъчно странен, та да се облече в черно и да скита из Пустите равнини, за да свири на флейтата си. Обърна се, за да си тръгне.
	Музиката секна. Каладин спря.
	— Винаги се притеснявам, че ще забравя да свиря на нея — произнесе едни мек глас иззад гърба му. — Зная, че е глупаво, имайки предвид колко дълго съм го правил. Но напоследък рядко й обръщам вниманието, което заслужава.
	Каладин се обърна към непознатия. Флейтата му бе издялана от тъмно, почти черно дърво. Инструментът изглеждаше твърде обикновен, за да принадлежи на светлоок, ала мъжът го държеше с благоговение.
	— Какво правите тук? — попита Каладин.
	— Седя. От време на време свиря.
	— Имам предвид, защо сте тук?
	— Защо съм тук? — попита човекът, свали флейтата, облегна се и се отпусна.
	— Защо всички ние сме тук? Това е твърде дълбок въпрос като за първа среща, млади мостови войнико. Обикновено предпочитам запознанствата пред богословието. Обяда също, стига да може да бъде набавен. Може би — една хубава дрямка. Всъщност всичко, само не и богословие. Но най-вече запознанства.
	— Чудесно — отвърна Каладин. — Вие сте…
	— Седнал. От време на време играя… с умовете на мостовите.
	Каладин се изчерви и отново се обърна, за да си ходи. Нека глупавият светлоок приказва и върши каквото си ще. Каладин имаше трудни решения за обмисляне.
	— Е, тръгвай си — продължи светлоокият откъм гърба му. — Радвам се, че си тръгваш. Не бих желал да си твърде близо до мен. Доста съм привързан към своята Светлина на Бурята.
	Каладин се вцепени. После се обърна.
	— Какво?
	— Сферите ми — отвърна странният мъж и вдигна в ръка напълно зареден изумруден броам. — Всеки знае, че мостовите са крадци или поне просяци.
	Разбира се. Говорил е за сферите. Не е знаел за… недъга на Каладин. Или? Очите на мъжа блеснаха, сякаш бе произнесъл великолепна шега.
	— Не се обиждай, че те наричам крадец — вдигна той пръст. Каладин се смръщи. Къде бе изчезнала сферата? Държеше я в същата ръка. — Беше комплимент.
	— Комплимент? Да наречеш някого крадец?
	— Разбира се. Самият аз съм крадец.
	— Така ли? Какво крадеш?
	— Гордост — отвърна мъжът и се наклони напред. — И понякога скука, ако мога да взема гордостта за себе си. Аз съм Шутът на краля. Или бях такъв доскоро. Смятам, че скоро ще загубя титлата.
	— Какво на краля?
	— Шут. Работата ми бе да съм остроумен.
	— Казването на объркващи неща не е като да си остроумен.
	— А — очите на мъжа проблеснаха. — Ето, че си по-мъдър от повечето ми познати напоследък. Какво тогава е да си остроумен?
	— Да казваш умни неща.
	— А какво е да си умен?
	— Аз… — Защо ли водеше този разговор? — Предполагам, че е умението да казваш и да вършиш правилните неща в подходящото време.
	Шутът на краля вирна глава и се усмихна. Най-накрая протегна ръка на Каладин.
	— И как се казваш, мой замислени мостови войнико?
	Каладин колебливо протегна ръката си.
	— Каладин. А ти?
	— Аз имам много имена. — Шутът стисна ръката на Каладин. — Появих се на белия свят като мисъл, концепция, като думи върху страница. Това е нещо друго, което съм откраднал. Себе си. В едно друго време носех името на скала.
	— Хубава, надявам се.
	— Красива — продължи човекът. — Стана съвсем без стойност, понеже аз я използвах.
	— Добре, как те наричат останалите сега?
	— Всякак, и само някои от обръщенията са учтиви. За нещастие, почти всички са верни. Както и да е, ти можеш да ме наричаш Хоид.
	— Твоето име ли е това?
	— Не. Името на някого, когото трябваше да обичам. И него откраднах. Ние, крадците, правим това. — После погледна на изток, над бързо притъмняващите Равнини. Малкият огън до камъка на Хоид хвърляше светлинка, червена заради примигващия блясък на въгленчетата.
	— Е, беше ми приятно да се запознаем — каза Каладин. — Ще си вървя…
	— Не преди да съм ти дал нещо — Хоид вдигна флейтата си. — Почакай, моля те.
	Каладин въздъхна. Усещаше, че странният човек няма да го остави да си тръгне, докато не свърши каквото си е наумил.
	— Това е флейта за Пътешественик — продължи Шутът и огледа дългото тъмно дърво. — Предназначена е да се използва от някой разказвач, за да свири, докато разказва историите си.
	— Искаш да кажеш, за да се _акомпанира_ на някой разказвач. Някой друг да свири на нея, докато той говори.
	— Всъщност, исках да кажа каквото казах.
	— Как някой ще разказва история, докато свири на флейтата?
	Хоид вдигна вежда и приближи флейтата до устните си. Свиреше различно от това, което Каладин бе виждал — вместо да я държи надолу и напред, Хоид я държеше настрани и вкарваше въздуха през горния й отвор. Опита няколко ноти. Имаха същия меланхоличен тон, който Каладин бе чул по-рано.
	— Тази история — започна Хоид — е за Деретил и _Странстващото платно_.
	Започна да свири. Нотите бяха по-бързи и по-остри от тези на предишната мелодия. Сякаш направо се настъпваха; изприпкваха от флейтата като деца, които се състезават кой ще бъде пръв. Бяха хубави и отчетливи, издигащи се и спускащи се гами, сложни като плетен килим.
	Каладин се усещаше прикован на място. Мелодията бе могъща, почти _повелителна_. Сякаш всеки звук бе кука, извадена, за да прободе плътта му и да го придържа.
	Хоид рязко спря, но звуците продължиха да отекват в пропастта и да се връщат, докато говореше.
	— Деретил е добре познат в някои страни, макар че тук, на Изток, за него се говори по-рядко. Бил е крал в Дните на сянката, в най-древното време. Могъщ мъж. Началник на хиляди, заповедник на десетки хиляди. Висок, царствен, дарен със светла кожа и още по-светли очи. Бил човек за завиждане.
	Отзвуците спряха, Хоид отново засвири и поде ритъма. Явно продължаваше, щом звуците на ехото станеха твърде тихи, и така все едно музиката бе непрекъсната. Нотите станаха по-плавни, показвайки краля, който обикаля двореца с придворните си. Хоид свиреше със затворени очи и се наведе към огъня. Въздухът от флейтата разбърка дима и го събуди.
	Музиката поомекна. Димът се завъртя и на Каладин му се стори, че сред кълбата му може да различи лицето на мъж — мъж с остра брадичка и високи скули. Разбира се, нямаше го там. Просто въображението. Но натрапчивата мелодия и въртящият се дим го насърчаваха да работи.
	— Деретил се сражавал с Пустоносните през дните на Вестителите и Сияйните — продължи Хоид със затворени очи; флейтата бе точно под устните му, а песента отекваше в пропастта и акомпанираше на думите му. — Щом се възцарил мирът, той открил, че не е доволен. Обърнал поглед на запад, към голямото открито море. Поръчал да построят най-хубавия кораб, величествен съд, предназначен да постигне нещото, за което никой преди не се бил осмелявал — да преплува морето по време на буря.
	Ехото се изостри и Хоид отново засвири, като че ли се редуваше с невидим партньор. Димът се закълби, издигна се във въздуха и се завъртя под дъха на Хоид. Каладин за малко да реши, че е видял огромния кораб в корабостроителницата, с огромното му като цяла сграда платно, със стреловиден корпус. Мелодията стана бърза и насечена — имитираше звуците на падащите чукове и режещите триони.
	— Целта на Деретил — спря се Хоид и обясни — била да установи произхода на Пустоносните, мястото, където се били зародили. Мнозина го нарекли глупак, ала той не можел да се удържи. Нарекъл кораба _Странстващото платно_ и събрал екипаж от най-смелите моряци. После корабът потеглил в ден, в който започвала буря. Навътре в океана платното се разтворило, като ръце, отворени за бурните ветрове…
	Секунда по-късно флейтата бе на устните на Хоид и той разбуди огъня с ритник по парче от черупката на скална пъпка. Във въздуха литнаха искри, а пушекът се засили и завъртя, щом Шутът наведе глава и насочи отворите на флейтата към огъня. Мелодията стана бърза, бурна, нотите спадаха неочаквано и преливаха една в друга с бързи трептения. Гамите ромоляха до високи, леки, пронизителни звуци.
	И Каладин го видя в ума си. Масивният кораб, изведнъж станал нищожен пред страховитата сила на бурята, отвят и отнесен в безкрайното море. Какво е очаквал или се е надявал да открие този Деретил? Бурите на сушата бяха достатъчно ужасни. А в морето?
	Звуците отскочиха от стените на пропастта. Каладин отново се намери седнал на камъните, как гледа кълбящия се пушек и пламъците. Гледаше мъничкия кораб, завлечен и хванат от бурен водовъртеж.
	Най-накрая музиката на Хоид стана по-бавна, резките тонове заглъхнаха и бяха заменени от много по-нежна музика. Приличаше на разлюлени вълни.
	— _Странстващото платно_ заседнал и бил почти разрушен от корабокрушението, но Деретил и повечето от моряците му оцелели. Оказали се на пръстен от малки острови около огромен водовъртеж, където, според преданието, океанът се източвал. Деретил и хората му били посрещнати от странни хора с дълги и гъвкави тела. Те носели едноцветни дрехи, а в косите си вплитали миди, каквито нямало никъде другаде на Рошар. Тези хора приели оцелелите, нахранили ги и се грижели за тях, докато оздравеят. Деретил се заел да изучава странните хора, които наричали себе си увара — Народът на голямата бездна. Животът им бил чуден. За разлика от хората на Рошар — които постоянно спорят помежду си — увара изглеждали винаги в съгласие. Още от детската им възраст нямало въпроси. Всеки изпълнявал дълга си.
	Хоид отново поде музиката и остави димът да се издига право нагоре. На Каладин му се стори, че вижда в него хората, винаги заети с усърдна работа. Сред тях се появи висока сграда с човек на прозореца — Деретил, който наблюдава. Музиката беше успокояваща и странна.
	— Един ден — започна Шутът — докато Деретил и хората му се упражнявали, за да си върнат силата, една малка прислужница им донесла храна и напитки. Спънала се в един камък, изпуснала чашите на пода и ги счупила. Веднага останалите увара се хвърлили върху нещастното момиче и жестоко го убили. Деретил и моряците му били толкова смаяни, че когато се осъзнали, детето вече било мъртво. Много ядосан, Деретил поискал да разбере причината за това неоправдано убийство. Един от местните казал: „Нашият император не би търпял провал“.
	Музиката започна отново, този път скръбна, и Каладин потръпна; видя как премазват момичето до смърт с камъни, видя гордата фигура на Деретил, надвесена над падналото й тяло.
	Каладин познаваше тази тъга. Тъгата на провала, тъгата, че си допуснал някой да умре, когато е трябвало да можеш да направиш нещо. Толкова много обичани от него хора бяха умрели.
	Сега знаеше причината. Бе си навлякъл гнева на Вестителите и на Всемогъщия. Това трябваше да е, нали?
	Знаеше, че трябва да се връща при Мост Четири. Но не можеше да се отдели. Остана при думите на разказвача.
	— Деретил започнал да се заглежда по-отблизо — поде отново Хоид под нежното ехо на музиката си — и видял други убийства. Увара, този Народ на голямата бездна, били способни на неописуема жестокост. Ако един от тях направел нещо грешно — дори и най-невинна грешка — другите го убивали. Всеки път, когато питал жената, която трябвало да се грижи за тях, му отговаряла: „Нашият император не би търпял провал“.
	Музиката заглъхна, но, точно когато бе станала почти недоловима, Хоид отново вдигна флейтата си. Мелодията стана мрачна. Нежна, спокойна, като оплакване за покойник, но и с тайнственост; от време на време забързваше и така намекваше за нещо скрито.
	Каладин сви вежди и видя как димът се върти и образува кула — висока, тясна, с отворена постройка на върха.
	— Деретил открил, че императорът живее в кулата на източния бряг на най-големия от островите на увара.
	Каладин изтръпна. Образите в дима не бяха ли порождение на ума му, добавка към разказа? Наистина ли бе видял кулата _преди_ Хоид да спомене за нея?
	— Деретил решил, че трябва да се сблъска с жестокия император. Що за чудовище би изисквало такива мирни хора да убиват тъй често и тъй жестоко? Деретил събрал моряците си и се въоръжили. Увара не опитали да ги спрат, ала с ужас наблюдавали как чужденците нападат кулата на императора.
	Хоид замлъкна и не се завърна към флейтата си, а вместо това остави музиката да отеква в пропастта. Този път сякаш звучеше по-дълго; нотите бяха дълги и мрачни.
	— След малко Деретил и хората му излезли от кулата, понесли изсъхнал труп, облечен в хубави дрехи и окичен с бижута. „Това ли е вашият император?“ — попитал Деретил. „Намерихме го самичък в стаята на върха.“ Оказало се, че човекът бил мъртъв от години, ала никой не се бил осмелил да влезе в кулата. Били прекалено уплашени от него.
	— Когато показал на увара мъртвото тяло, те започнали да вият и да плачат. Островът потънал в хаос, понеже местните започнали да палят къщите, да се бунтуват или да падат измъчени на колене. Замаяни и объркани, Деретил и мъжете му завзели корабостроителницата, където поправяли _Странстващото платно_. Жената, която се грижела за тях, дошла и им се примолила да я вземат при бягството. Така и Нафти станала част от екипажа. Деретил и останалите вдигнали платна и въпреки, че ветровете били слаби, прекарали _Странстващото платно_ около водовъртежа и използвали инерцията, за да ги отдалечи от островите. Дълго време след това виждали издигащия се от привидно мирната страна дим. Събрали се на палубата да гледат и Деретил попитал Нафти каква била причината за ужасните безредици.
	Хоид замълча и остави думите му да отлетят в нощта заедно със странния дим.
	— Е? — попита го Каладин. — Какъв бил отговорът й?
	— Увита в наметало, загледана с невярващи очи в родната си страна, тя отвърнала: „Нима не разбираш, Пътешественико? Ако императорът е мъртъв и е бил мъртъв всички тези години, за извършените от нас убийства не е отговорен той. Отговорни сме ние.“
	Каладин седна. Закачливият и игрив тон на Хоид от по-рано си бе отишъл. Вече нямаше шега. Вече нямаше бърз език, който иска да те обърка. Историята бе излязла от сърцето му и Каладин усети, че не може да говори. Просто седеше, мислеше за онзи остров и за извършените на него ужасни неща.
	— Мисля… — отвърна той най-накрая и облиза пресъхналите си устни — мисля, че това е умът.
	Хоид повдигна вежда и погледна откъм флейтата си.
	— Да можеш да запомниш история като тази — продължи Каладин — и да я разкажеш с такова внимание.
	— Внимавай какво говориш — отвърна му с усмивка Хоид. — Ако за ума намираш необходими само добрите истории, бързо ще се намеря без работа.
	— Не каза ли, че вече си без работа?
	— Да. Кралят най-после е без острия си ум. Чудя се какъв ли е тогава?
	— Хм… безумен? — отговори Каладин.
	— Ще му предам, че си казал така — продължи Хоид с блеснал поглед. — Но мисля, че това е неточно. Можеш да имаш остър ум, но не можеш да имаш безумен. Какво е един остър ум?
	— Не знам. Някакво духче в главата ти, което те кара да мислиш?
	Хоид вдигна глава и се засмя.
	— Е, това обяснение не е по-лошо от което и да е друго.
	Изправи се и отупа черните си панталони.
	— Истинска ли е историята? — попита Каладин и също стана.
	— Може би.
	— Но как да разберем? Върнали ли са се Деретил и моряците му?
	— Според някои истории — да.
	— Как са могли? Бурите духат само в една посока.
	— Тогава историята май е лъжа.
	— Не съм казвал това.
	— Не, аз го казах. За щастие е от най-добрия вид лъжа.
	— И тя е?
	— Е, от лъжите, които _аз_ разказвам.
	Хоид се засмя, ритна огъня и премаза последните въгленчета с тока на ботуша си. Не изглеждаше да е имало достатъчно черупки, за да произведат видения от Каладин гъст дим.
	— Какво сложи в огъня? — попита той. — За да направиш този особен пушек?
	— Нищо. Беше си най-обикновен огън.
	— Но аз видях…
	— Видяното от теб принадлежи на теб. Една история не е жива, докато някой не си я е представил.
	— Тогава какъв е смисълът й?
	— Означава това, което ти искаш да означава — отвърна Хоид. — Работата на разказвача не е да ти каже как да мислиш, а да ти даде въпроси, над които да размишляваш. Много често забравяме това.
	Каладин свъси чело и погледна на запад, към лагерите. Блестяха от светлината на сферите, лампите и свещите.
	— Означава, че трябва да поемеш отговорност — каза той. — Увара са убивали с удоволствие, докато са можели да обвиняват императора. Показали са скръб само след като са разбрали, че няма кой да поеме отговорността.
	— Това е едно тълкуване — изкоментира Хоид. — И то хубаво. Е, за какво не искаш да поемаш отговорност?
	Каладин направо се смая.
	— Какво?
	— Хората виждат в разказите това, което търсят, млади ми приятелю. — После Шутът се пресегна зад камъка, измъкна оттам една торба и я преметна през рамо. — Нямам отговори за теб. През повечето време чувствам, че никога не съм притежавал отговори. Дойдох в страната ти, за да гоня един стар познат, ала прекарвам повечето си време в криене от него.
	— Ти каза… за мен и за отговорността…
	— Просто лекомислена забележка, нищо повече. — Вдигна ръка и я положи върху рамото на Каладин. — Коментарите ми често са повърхностни. Не мога да ги накарам да свършат някоя сериозна работа. Де да можех да ги накарам да мъкнат камъни. Щеше да е истинска гледка. — После протегна тъмната дървена флейта. — Ето. Носил съм я със себе си повече време, отколкото би повярвал, ако ти кажех истината. Вземи я.
	— Но аз не мога да свиря на нея!
	— Научи се — отговори Хоид и я притисна в ръката на Каладин. — Успееш ли да накараш музиката да ти отвръща, значи си я овладял. — Започна да се отдалечава. — И се грижи добре за проклетия ми ученик. Трябваше да ми каже, че е жив. Може би се е страхувал, че ще дойда да го спасявам отново.
	— Ученик?
	— Кажи му, че го произвеждам — продължи да се отдалечава Хоид. — Вече е истински Странопевец. Не допускай да го убият. Твърде дълго време опитвах да налея малко ум в главата му.
	_Сигзил_, разбра Каладин.
	— Ще му дам флейтата — подвикна той на Хоид.
	— Не, няма — обърна се Шутът и закрачи заднешком. — Тя е дар за _теб_, Каладин, Благословени от Бурята. Очаквам да можеш да свириш на нея при следващата ни среща!
	После разказвачът се обърна и закрачи енергично към лагерите, но не навлезе в тях. Подобната му на сянка фигура се обърна на юг, сякаш искаше да ги напусне. Накъде ли отиваше?
	Каладин погледна флейтата. Бе по-тежка, отколкото си бе представял. Що за дърво бе това? Замислено потърка гладкия й ствол.
	— Не го харесвам — дочу се изведнъж гласът на Сил отзад. — Странен е.
	Каладин се обърна и я видя да седи на камъка, където преди малко беше Хоид.
	— Сил! — каза той. — Откога си тук?
	Тя присви рамене.
	— Ти гледаше историята. Не исках да я прекъсвам.
	Седеше с отпуснати в скута ръце и изпитваше неудобство.
	— Сил…
	— Аз стоя зад ставащото с теб — кротко изрече тя. — Аз го правя.
	Каладин се начумери и пристъпи напред.
	— И двамата — продължи тя. — Но без мен нищо в теб нямаше да се промени. Аз… вземам нещо от теб. И в замяна ти давам нещо. Така ставаше, макар че не мога да си припомня кога или къде. Просто знам, че е станало.
	— Аз…
	— Тихо. Аз говоря.
	— Съжалявам.
	— Ако искаш, ще спра. Но тогава ще стана същата като преди. Това ме плаши. Да се нося по вятъра, да не помня нищо повече от няколко мига. Само заради онова между нас мога да мисля отново, да помня какво съм и коя съм. Ако спрем, ще го загубя.
	Изгледа го тъжно.
	Той я погледна в очите и вдиша дълбоко.
	— Ела — помоли я, завъртя се и потегли обратно по полуострова.
	Тя летеше над него, ивица светлина, която лениво се носи над главата му. Скоро достигнаха мястото до хребета, откъдето се стигаше до лагерите. Каладин погледна на север към лагера на Садеас. Кремлингите се бяха прибрали в дупките си, но много от растенията продължаваха да люлеят клонките си на прохладния вятър. Когато наближи, тревата се прибра и заприлича на козината на някакво черно животно в нощта, осветена от Салас.
	_За какво не искаш да поемаш отговорност?_
	Не избягваше отговорността. Поемаше твърде много отговорност! Лирин постоянно го казваше и го упрекваше, задето изпитва вина за смъртни случаи, които не би могъл да предотврати.
	И все пак, имаше нещо, за което се бе хванал. Може би някакво оправдание — като мъртвия император. То беше душата на окаяника. Апатията. Вярата, че за нищо не е виновен, вярата, че не може да промени нищо. Ако някой бе прокълнат или пък вярваше, че няма за какво да го е грижа, то тогава не биваше да го заболи, щом се е провалил. Провалите не можеха да бъдат предотвратени; някой друг или нещо друго ги бяха предизвикали.
	— Ако не съм прокълнат — продължи тихо Каладин, — защо тогава съм жив, а останалите умират?
	— Заради нас — отвърна му Сил. — Тази връзка. Тя те прави по-силен, Каладин.
	— Защо тогава не може да ме направи достатъчно силен, за да помагам на другите?
	— Не знам. Може би може.
	_Ако се отърва от това, отново ще стана нормален. Защо… за да умра заедно с другите?_
	Продължи да крачи в мрака, светлините над него оставяха неясни и бледи отражения по камъните. Ластарите на пръстовия мъх, скупчени на снопове. Сенките им приличаха на ръце.
	Често мислеше как да спаси мостовите. Но вече си даваше сметка, че обикновено си е представял спасяването им като част от спасяването на самия себе си. Казваше си, че няма да _допусне_ да умрат, понеже знаеше какво ще му се случи, ако те умрат. Когато губеше хора, окаяникът заплашваше да вземе връх заради непоносимостта на Каладин към неуспеха.
	Това ли беше? Затова ли търсеше причините, поради които би могъл да бъде прокълнат? За да обясни провала си? Каладин потегли по-бързо.
	Като помагаше на мостовите, правеше нещо добро — но то беше и себично. Силите му го бяха извадили от равновесие, тъй като представляваха отговорност.
	Ускори крачка. Скоро тичаше.
	Но ако не ставаше дума за _него_ — ако не помагаше на мостовите, защото не понася неуспеха, или защото се бои от болката, когато ги виждаше да умират — то тогава ставаше дума за _тях_. За непринудените шеги на Скалата, за силата на Моаш, за искрената свадливост на Тефт или за спокойната надеждност на Пеет. Какво би направил, за да ги защити? Да остави илюзиите си? Извиненията си?
	Да се възползва от всяка възможност, без значение как тя го променя? Без значение доколко го разстройва или колко тежко бреме е?
	Изтича по наклона на двора.
	Мост Четири вечеряше; хората бърбореха и се смееха. Близо двадесетте ранени от другите отряди седяха и ядяха с признателност в погледа. Хубаво бе да се види колко бързо лицата им бяха загубили безизразността си и как сега се смееха заедно с останалите.
	Миризмата на пикантната рогоядска храна висеше плътно във въздуха. Каладин забави ход и спря край мостовите. Бе задъхан и запотен и неколцина го погледнаха загрижени. Сил кацна на рамото му.
	Каладин погледна за Тефт. Възрастният мостови седеше под стряхата на казармата и съзерцаваше камъка пред себе си. Все още не бе забелязал Каладин. Каладин даде на останалите знак да продължават и отиде до Тефт. Приклекна пред него.
	Тефт го погледна изненадано.
	— Каладин?
	— Какво знаеш? — попита го Каладин тихо и напрегнато. — И откъде го знаеш?
	— Аз… Когато бях млад, семейството ми бе част от секта, очакваща завръщането на Сияйните. Напуснах ги, когато бях юноша. Стори ми се безсмислица.
	Явно не казваше всичко; Каладин можеше да го усети по колебанието в гласа му.
	_Отговорност._
	— Колко знаеш за това какво мога да правя аз?
	— Не много — отвърна му Тефт. — Само легенди и разкази. Никой не знае какво са можели да вършат Сияйните, момко.
	Каладин срещна погледа му и се усмихна.
	— Трябва да разберем.


>>	58
>>	Пътуването
>>	{img:pytjat_na_kralete_t1_6.png}

E>
	„Ре-Шефир, Среднощната майка, родителката на ужасите, в същината си толкова мрачна, толкова страховита, толкова поглъщаща. Тя е тук! Гледа как умирам!“
@	Шашабев, 1173 г., осем секунди преди смъртта. Обект: тъмноок докер на четиридесетина години, баща на три деца.
E$

	— Никак не понасям да греша.
	Адолин седеше отпуснат в стола. Положил беше небрежно една ръка върху покритата с кристал маса, а в другата въртеше чаша вино. Жълто. Днес не беше на служба и можеше да си позволи съвсем мъничко да пийне.
	Вятърът рошеше косите му. Намираше се в компанията на неколцина млади светлооки на терасата на една винарна на Външния пазар. Външният пазар се състоеше от разни сгради, изникнали около кралския дворец, извън пределите на военния лагер. По улицата долу се нижеше пъстро множество.
	— Бих помислил, че всички споделят твоята неприязън, Адолин — отговори Якамав и се облакъти на масата. Беше набит мъж, светлоок от трети дан, от лагера на върховния принц Роион. — Кой _обича_ да греши?
	— Знам някои хора, които предпочитат това — дълбокомислено рече Адолин. — Разбира се, не го _признават_. Но какви други изводи да си направим от повтарянето на техните грешки?
	Инкима, придружителката на Якамав този следобед, се разсмя звънливо. Тя беше закръглено създание със светложълти очи и боядисваше косите си в черно. Носеше червена рокля. Червеното никак не изглеждаше добре на нея.
	Данлан, естествено, също присъстваше. Седеше до Адолин, на благопристойно разстояние, ала от време на време го докосваше със свободната си ръка. Пиеше виолетово вино. _Наистина_ харесваше вино, но се стараеше да го съчетава по цвят с тоалета си. Любопитна черта. Адолин се усмихна. Изглеждаше особено пленителна с тази дълга шия и грациозно тяло в тясна рокля. Не боядисваше косите си, макар да бяха предимно кестеняви. Защо всъщност всички така се захласваха по _тъмната_ коса, когато идеалът бяха светлите очи?
	_Престани_, каза си той. _Ще станеш мрачен като татко._
	Другите двама с тях — Торал и придружителката му Ешава — бяха светлооки от лагера на върховния принц Аладар. Напоследък домът Колин не беше в много изгодно положение, но Адолин имаше приятели и познати из почти всички лагери.
	— Да грешиш може да е забавно — подхвърли Торал. — Така животът е интересен. Ако всички винаги сме прави, какво ще ни остане?
	— Скъпи мой — отговори Ешава, — не ми ли заяви навремето, че почти винаги си прав?
	— Да. И затова ако всички са като мен, с кого ще се подигравам? Ужасявам се от мисълта да бъда обикновен поради компетентността на всички други.
	Адолин се усмихна и отпи от виното. Днес имаше официален дуел на арената, а беше установил, че чаша жълто вино преди боя му помага да се отпусне.
	— Е, няма нужда да се тревожиш, че аз _съм_ прав твърде често, Торал. Бях сигурен, че Садеас ще действа срещу баща ми. Няма смисъл. Защо не го направи?
	— Може да е някаква тактика — рече Торал. Той беше проницателен младеж, известен с тънкия си вкус. Адолин винаги го търсеше за компания, когато опитваше разни вина. — Иска да изглежда силен.
	— Той _е_ силен. Не печели нищо от това, че не действа срещу нас.
	— Ето — обади се Данлан със своя тих и леко задъхан глас, — аз знам, че съм отскоро в лагера, и преценката ми неизбежно отразява моето невежество, обаче…
	— Винаги казваш това, знаеш ли — небрежно рече Адолин. Много харесваше нейния глас.
	— Какво казвам винаги?
	— Че си невежа. Ти обаче си всичко друго, но не и това. Ти си сред най-умните жени, които познавам.
	Тя се поколеба за миг, странно подразнена. После се усмихна.
	— Не бива да говориш така, Адолин, когато една жена се опитва да е скромна.
	— Ох, добре. Скромност. Забравих, че съществува.
	— Много време сред светлооките на Садеас? — каза Якамав и предизвика още смях от Инкима.
	— Както и да е. Съжалявам. Моля те, продължавай.
	— Започнала бях да казвам, че се съмнявам Садеас да иска война. Да направи толкова явен ход против баща ти би довело до война, нали?
	— Несъмнено — отговори Адолин.
	— Следователно това е вероятната причина да се въздържи.
	— Не знам — намеси се Торал. — Можеше да посрами вашето семейство и без да ви напада. Можеше да внуши например, че сте проявили небрежност и глупост, като не сте защитили краля, но че не стоите зад опита за убийство.
	Адолин кимна.
	— Това също би разпалило война — рече Данлан.
	— Може би — отговори Торал. — Но трябва да признаеш, Адолин, че репутацията на Тоягата напоследък е не до там… внушителна.
	— И какво значи това? — сопна се Адолин.
	— Ох, Адолин — възкликна Торал, махна с ръка и вдигна чашата си за още вино. — Не ставай досаден. Знаеш какво казвам и знаеш също, че с думите си не искам да те обидя. Къде _е_ прислужницата?
	— Бих предположил — добави Якамав, — че след шест години тук можехме да имаме прилична винарна.
	Инкима се смя и на това. Наистина се държеше дразнещо.
	— Репутацията на баща ми е твърда — рече Адолин. — Или не си обърнал внимание на последните ни победи?
	— Постигнати с помощта на Садеас — подхвърли Якамав.
	— Но постигнати. През последните няколко месеца баща ми не само спаси живота на Садеас, но и живота на самия крал. Сражава се храбро. Със сигурност разбираш, че по-раншните слухове за него са напълно неоснователни.
	— Добре, добре — отговори Торал. — Не трябва да се разстройваш, Адолин. Всички можем да се съгласим, че баща ти е прекрасен човек. Но ти сподели с нас, че искаш да го промениш.
	Адолин взе да разглежда виното си. И двамата му сътрапезници бяха облечени по начина, който баща му не одобряваше. Къси горни дрехи върху яркоцветни копринени ризи. Торал беше вързал жълто шалче на врата си и още едно около дясната китка. Доста модерно, пък и изглеждаше доста по-удобно от униформата на Адолин. Далинар би казал, че тези тоалети изглеждат глупаво, обаче модата понякога _беше_ глупава. Дръзка, различна. Имаше нещо освежаващо в това да се обличаш така, че да си интересен за околните, да се носиш по вълните на стила. Преди да се присъедини към баща си в тази война, Адолин обичаше да измисля как да изглежда, за да подхожда на определен ден. Сега можеше да избира между лятна униформа и зимна униформа.
	Прислужницата най-после дойде и донесе две гарафи вино — жълто и тъмносиньо. Инкима се разкиска, когато Якамав се приведе и й зашепна на ухото.
	Адолин вдигна ръка, за да не му се долива вино.
	— Не съм сигурен, че искам баща ми да се промени. Вече не.
	Торал се свъси.
	— Миналата седмица…
	— Знам. Това беше преди да го видя как спаси Садеас. Винаги, щом забравя какъв удивителен човек е баща ми, той извършва нещо, с което доказва, че съм един от десетимата глупаци. Същото стана и когато Елокар беше в опасност. Като че ли… баща ми действа така, само когато _истински_ го е грижа за нещо.
	— Намекваш, че той не се вълнува истински от войната, скъпи Адолин — каза Данлан.
	— Не. Просто животът на Елокар и животът на Садеас може би са по-важни от това да убива паршендите.
	Останалите приеха това като обяснение и смениха темата. Но Адолин установи, че тази мисъл продължава да се върти в ума му. Напоследък се чувстваше неспокоен. Едната причина беше, че сбърка за Садеас, а другата — че всъщност биха могли да докажат дали виденията са верни или грешни.
	Адолин се чувстваше хванат в капан. Беше притиснал баща си и го беше накарал да изпита собствения си здрав разум, а сега — както се установи при последния им разговор — едва ли не се бе съгласил да приеме решението му да абдикира, ако виденията са лъжливи.
	_Всеки мрази да греши_, помисли Адолин. _Само баща ми казва, че предпочита да греши, ако така ще е по-добре за Алеткар._ Адолин се съмняваше, че някой друг от светлооките би предпочел да се докаже, че е луд, пред това да се докаже, че е прав.
	— Може би — говореше Ешава. — Но това не променя всички негови глупави ограничения. Иска ми се _да_ абдикира.
	Адолин се сепна.
	— Какво? Какво беше това?
	Ешава го изгледа.
	— Нищо. Само проверяваме дали присъстваш на разговора, Адолин.
	— Не, не. Кажи ми за какво говорехте.
	Тя сви рамене и се обърна към Торал.
	Торал се приведе напред.
	— Не мисли, че в лагерите _не обръщат внимание_ на това, което се случва с баща ти по време на буря, Адолин. Говори се, че би трябвало да се оттегли поради тази причина.
	— Това би било глупаво — твърдо рече Адолин, — предвид успехите, които показва в боя.
	— Абдикацията наистина би била пресилена стъпка — съгласи се Данлан. — Макар че, Адолин, ще ми се да можеш да накараш баща ти да облекчи всички тези глупави ограничения в нашия лагер. Ти и останалите от хората на Колин би трябвало да сте в състояние _истински_ да се върнете в обществото.
	— Опитах — отговори Адолин, докато проверяваше къде е слънцето. — Повярвайте ми. А сега, за съжаление, имам да се приготвям за дуел. Извинете ме.
	— Още някой от блюдолизците на Садеас? — поинтересува се Якамав.
	— Не — отвърна с усмивка Данлан. — Сиятелният господар Реси. Имаше известни словесни провокации от страна на Танадал и това може да му затвори устата. — Тя погледна Адолин с привързаност. — Ще се видим там.
	— Благодаря — каза той, стана и закопча куртката си. Целуна свободната ръка на Данлан, махна на останалите и изтича на улицата.
	_Тръгването ми беше малко рязко. Ще разберат ли колко неудобно ми стана от този разговор?_ Вероятно не. Не го познаваха толкова добре, колкото Ренарин. Адолин обичаше да общува с голям брой хора, но не и да се сближава прекалено. Още не познаваше добре дори Данлан. Но _щеше_ да се постарае тази връзка да е трайна. Умори се Ренарин все да му додява, че прескача от едно ухажване в друго. Данлан беше доста хубава; струваше му се, че сега ухажването ще проработи.
	Мина през Външния пазар. Думите на Торал му тежаха. Адолин не искаше да става върховен принц. Не беше готов. Обичаше да се дуелира и да си бъбри с приятели. Да предвожда армията беше едно, но като върховен принц щеше да е принуден да мисли за други неща. Като бъдещето на войната тук, на Пустите равнини или защитата и съветването на краля.
	_Това не би трябвало да е наша грижа_, помисли той. Но баща му винаги казваше така — ако ние не го правим, то кой?
	Външният пазар беше доста по-неорганизиран от пазарите в пределите на далинаровия военен лагер. Тук временните постройки — повечето иззидани от каменни блокове от близката кариера — бяха израснали без определен план. Голям брой от търговците бяха тайленци с характерните кепета, елеци и дълги поклащащи се вежди.
	Оживеният пазар беше сред малкото места, където се смесваха войниците от различните лагери. Всъщност това общуване се бе превърнало в една от основните функции на пазара; той беше неутрална територия, където можеха да се срещат мъжете и жените от лагерите. А и пазарът не беше свръхрегулиран, макар че Далинар направи стъпки за въвеждане на правила, когато се появиха признаци за беззаконие.
	Адолин кимна за поздрав на група войници в сините униформи на дома Колин, които му отдадоха чест. Бяха патрули с алебарди на рамо и лъскави шлемове. Войските на Далинар поддържаха мира тук, а писарите му го контролираха. Всичко това — на негови разноски.
	Далинар не харесваше вида на Външния пазар, не харесваше и това, че няма стени. Казваше, че едно нападение би било катастрофално за това място, че то нарушава духа на Кодекса. Но паршендите от години не бяха атакували алетската част от Равнините. А решаха ли да ударят военните лагери, съгледвачите и стражите щяха да предупредят навреме.
	Следователно, какъв смисъл имаше Кодексът? Бащата на Адолин се държеше все едно Кодексът беше жизнено важен. Винаги носи униформа, винаги бъди въоръжен, винаги бъди трезв. Бъди бдителен, когато те застрашава нападение. Ала нямаше опасност от нападение.
	Докато крачеше през пазара, Адолин гледаше — наистина гледаше — за пръв път и търсеше да разбере какво прави баща му.
	Лесно различи офицерите на Далинар. Те носеха униформи, както им беше наредено. Сини куртки и панталони със сребърни копчета, възли на раменете. Офицерите от другите лагери бяха в най-разнообразно облекло. Трудно беше да се откроят от търговците и заможните цивилни.
	_Но това няма значение_, повтори си Адолин, _понеже няма да ни нападнат отново_.
	Навъси се, щом видя група светлооки, лентяйстващи пред една винарна. Досущ като него. Облеклото им, всъщност и позите, и маниерниченето им, говореха, че те се вълнуват само от забавления. Адолин откри, че това го дразни. Намираха се във война. Почти всеки ден загиваха войници. А това се случваше, докато светлооките пиеха и се развличаха.
	Може би Кодексът не се отнасяше само до защитата от паршендите. Може би засягаше и нещо повече — да се дадат на хората командири, които те да уважават и на които да разчитат. Войната да се приема с подобаваща сериозност. Районът на бойните действия да не се превръща в увеселителен парк. Обикновените хора трябваше да останат внимателни и бдителни. Следователно такива бяха и Адолин, и Далинар.
	Адолин поспря на улицата. Никой не го наруга, никой не го накара да се помести. Забелязаха чина му. Просто го заобикаляха.
	_Струва ми се, че сега разбирам_, помисли Адолин. Защо това му отне толкова време?
	Разтревожен, той забърза към мястото на днешния дуел.

	* * *

	— „Вървях от Абамабар до Уритиру“ — цитира по памет Далинар. — „Тук метафората и опитът са едно за мен, неделими като ума и паметта ми. Едното се съдържа в другото. Макар да мога да ти обясня първото, второто остава само за мен.“
	Садеас, който седеше до Далинар, помръдна вежди. Елокар, в Броня, беше от другата му страна. Все по-често я носеше и вярваше, че убийците жадуват да отнемат живота му. Тримата наблюдаваха дуелите долу, на дъното на малкия кратер, определен от краля за арена. Скалистите израстъци от вътрешната страна на високата десетина стъпки стена бяха отлични места за сядане.
	Дуелът на Адолин още не беше започнал. Сега се сражаваха двама светлооки, които не бяха Броненосци. Затъпените им мечове за дуел бяха наръсени с бяло, подобно на креда, вещество. Когато някой нанесеше удар по подплатената броня на съперника си, оставаше видима следа.
	— Чакай малко — рече Садеас, — този човек, който е написал книгата…
	— Святото му име е Нохадон. Други го наричали Байерден, обаче не сме сигурни дали това е било истинското му име.
	— Та той решил да върви от къде до къде?
	— От Абамабар до Уритиру — отговори Далинар. — Мисля, че разстоянието е било огромно, поне така излиза от историята.
	— Бил е крал, нали?
	— Да.
	— Но защо…
	— Малко е объркващо. Но слушай. Ще разбереш. — Далинар се прокашля и продължи. — „Крачех сам по този път на проницанието, забранил бях да ме придружават. Кон ми бяха вехтите сандали, другар ми беше яката тояга, която разговаряше с мен с ударите по камъка. Кесия ми беше собствената ми уста, пълна не със скъпоценни камъни, а с песен. Когато не можех да припечеля с пеене, ръцете ми служеха добре — чистех подове или кочини и често припечелвах доволно.
	Скъпите ми хора се бояха за моята безопасност и може би за здравия ми разум. Кралете, казваха ми те, не ходят дълго като просяци. Аз пък отговарях, че щом просякът е способен на такъв подвиг, защо и кралят да не може? Да не ме мислят за по-слаб от един просяк?
	Понякога мисля, че наистина съм по-слаб. Просякът знае много неща, за които кралят само се досеща. И все пак, кой съставя правилата за просешките гилдии? Често се питам какъв опит от полза за изработването на законите ми дават моят лесен живот след Опустошението и сегашното ми охолство. Ако трябваше да се опираме единствено на собствените си познания, ние, кралете, бихме писали закони само за това как трябва да се подгрява водата за чая и как да се тапицират троновете.“
	Садеас се начумери. Двамата светлооки продължаваха да се дуелират; Елокар ги наблюдаваше съсредоточено. Той обичаше дуелите. Едно от първите неща, които свърши тук, на Пустите равнини, беше да докара пясък за настилане на арената.
	Далинар продължи с цитата от _Пътят на кралете_.
	— „Все пак, осъществих пътуването, и, както проницателният читател вече е забелязал, оцелях. Разказите за вълненията по пътя ще похабят някоя друга страница от това изложение, понеже първо трябва да обясня каква беше целта ми, когато поех по този странен път. Макар да бях напълно готов семейството ми да ме вземе за луд, не бих допуснал да остана с това прозвище под ветровете на историята.
	Семейството ми отиде в Уритиру по прекия път и вече ме чакаха от седмици, когато пристигнах. На портата не ме познаха, понеже гривата ми беше доста подивяла без бръснач, който да я укроти. Когато разкрих кой съм, отнесоха ме, накиприха ме, нахраниха ме, потревожиха се за мен и ми се накараха, в този ред. Едва подир всичко това ме попитаха за целта на моето странстване. Не можело ли да мина по простия, лек и добре известен път до свещения град?“
	— Именно — подхвърли Садеас. — Най-малкото, можеше да пътува на кон!
	— „В отговор — продължи Далинар, — изух сандалите и показах мазолестите си нозе. Проснах ги удобно на масата, до недояденото грозде. В този миг от израженията на близките ми разбрах, че ме мислят за луд. Затова им обясних, като разказах историите от моето пътуване. Една след друга, като натъпкани чували с талев, складирани за зимния сезон. Скоро щях да направя плоски хлебчета от това зърно и да ги натъпча между страниците на книгата.
	Да, можех да пътувам бързо. Но всички хора имат еднаква крайна цел. Дали свършваме в осветена гробница или в бедняшка дупка, всички — с изключение на самите Вестители — трябва да седнем на трапезата с Нощната пазителка.
	И така, има ли целта значение? Или само пътят? Аз твърдя, че нито едно постижение не е толкова значимо, колкото пътя до него. Ние не сме създания на целите. Пътищата ни са това, което ни оформя. Изнурените ни крака, укрепналите от бремето на пътуването ни гърбове, очите ни, отворени от свежата наслада на преживяното.
	Накрая трябва да кажа, че нищо добро не може да се постигне с лоши средства. Защото същината на нашия живот не е в резултата, а в метода. Монархът трябва да разбира това; той не бива да се съсредоточава върху нещата, които иска да постигне толкова, щото да отклони поглед от пътя, който трябва да измине дотам.“
	Далинар се отпусна назад. Скалната платформа имаше възглавници и дървени облегалки. Дуелът завърши — светлоокият в зелено, от свитата на Садеас, удари гръдната броня на съперника си и остави дълъг бял белег върху нея. Елокар изръкопляска одобрително. Облечените му в ръкавици ръце изтракаха. Дуелистите се поклониха. Победата беше отбелязана от жените съдийки. Те разполагаха и с правилника за дуели и разрешаваха спорове и съмнения.
	— Предполагам, че това е краят на твоята история — рече Садеас, когато следващите двама дуелисти пристъпиха на пясъка.
	— Това е — отговори Далинар.
	— И си запаметил всичко?
	— Вероятно сбърках някоя и друга дума.
	— Доколкото те познавам, объркал си някой определителен член.
	Далинар се намръщи.
	— О, не бъди толкова строг, стари приятелю — каза Садеас. — Това беше комплимент. Нещо такова.
	— Какво мислиш за историята? — попита Далинар, когато дуелът започна.
	— Нелепа ми се видя — призна Садеас и махна на слугата за вино. Жълто, понеже още беше рано. — Изминал е толкова дълъг път, само за да докаже, че кралете трябва да мислят за последиците от своите заповеди?
	— Не само. Същото мислех и аз, но започнах да разбирам. Вървял е, защото е искал да преживее същите неща, каквито преживяват неговите поданици. Използвал е това като метафора, но смятам, че наистина е искал да знае какво е да вървиш толкова далеч.
	Садеас отпи вино и зажумя на слънцето.
	— Дали не трябва да поискаме някакъв сенник тук?
	— Обичам слънцето — отвърна Елокар. — Толкова време прекарвам, затворен в пещерите, които наричаме сгради.
	Садеас погледна Далинар и завъртя очи.
	— Голяма част от _Пътят на кралете_ е организирана като пасажа, който ти цитирах. Метафора от живота на Нохадон — действително събитие, превърнато в пример. Нарича ги четиридесетте притчи.
	— Всичките ли са толкова нелепи?
	— Намирам, че тази история е красива — тихо отвърна Далинар.
	— Не се и съмнявам. Винаги си обичал сантименталните истории. — Садеас вдигна предупредително ръка. — Това също беше замислено като комплимент.
	— Един вид?
	— Точно. Далинар, приятелю, открай време си емоционален. Това те прави искрен. То може и да пречи на здравомислието, но доколкото те кара да ми спасяваш живота, мисля, че мога да го преживея. — Почеса се по брадичката. — Предполагам, че бездруго ще ми се наложи, нали така?
	— Май да.
	— Останалите върховни принцове мислят, че си самодоволен. Сигурно разбираш защо.
	— Аз… — Какво ли можеше да отговори? — Не е нарочно.
	— Е, ти ги провокираш. Вземи например това, че отказваш да отговаряш на споровете или обидите.
	— Възражението просто привлича внимание към въпроса — заяви Далинар. — Най-добрата защита е правилното действие. Запознай се с добродетелта и можеш да очакваш подобаващо отношение от околните.
	— А, видя ли. Кой говори така?
	— Далинар говори така — намеси се Елокар, който продължаваше да наблюдава дуела. — Баща ми също говореше така.
	— Именно — потвърди Садеас. — Далинар, приятелю, хората просто не могат да приемат, че нещата, които казваш, са сериозни. Допускат, че това е преструвка.
	— А ти? Ти какво мислиш за мен?
	— Че мога да видя истината?
	— Която е?
	— Че си един самодоволен тип — безгрижно отговори Садеас. — Обаче си честен.
	— Сигурен съм, че и това беше замислено като комплимент.
	— Всъщност сега се мъча да те подразня — каза Садеас и вдигна чашата си.
	Елокар се подсмихна.
	— Садеас, това беше почти остроумно. Дали не трябва да те назнача за нов шут?
	— Какво стана със стария? — Гласът на Садеас издаваше любопитство, едва ли не нетърпение, като че се надяваше някаква беда да е сполетяла шута.
	Усмивката на Елокар се превърна в гримаса.
	— Той изчезна.
	— Нима? Какво разочарование.
	— Ами — Елокар махна небрежно. — От време на време изчезва. В края на краищата ще се върне. Непостоянен е като самата Преизподня. Ако не ме разсмиваше така, отдавна да съм го сменил.
	Умълчаха се, а дуелът продължаваше. От скамейките в скалата го наблюдаваха и няколко други светлооки — и мъже, и жени. Далинар с неудобство отбеляза, че и Навани е дошла и разговаря с групичка дами, включително последната симпатия на Адолин — кестенявата писарка.
	Погледът на Далинар се връщаше към Навани отново и отново, опиваше се от виолетовата й рокля, от зрялата й красота. Тя беше записала последните му видения, без да възразява, и като че му беше простила, че я прогони от покоите си така грубо. Никога не го подиграваше, никога не се държеше скептично. Далинар ценеше това. Трябваше ли да й благодари или тя би изтълкувала това като покана?
	Отклони поглед от нея, ала откри, че не може да наблюдава дуелистите, без да я вижда с крайчеца на окото. Затова се втренчи в небето и примижа на слънцето. Отдолу долиташе тракането на метал. Зад него на стената бяха залепнали няколко охлюва и чакаха бурята да ги намокри.
	Далинар имаше толкова много въпроси, за толкова много неща не беше сигурен. Даваше да му четат _Пътят на кралете_ и се мъчеше да открие какво означават последните думи на Гавилар. Сякаш в тях се криеше ключът и за неговата лудост, и за природата на виденията му. Ала истината беше, че той не знае нищо и не може да разчита на собствените си решения. Това го разстройваше малко по малко, точка по точка.
	В тези брулени от ветровете равнини, облаците като че ли бяха по-редки. Имаше само ослепително слънце и свирепи бури. Останалата част от Рошар беше зависима от бурите, обаче тук, на изток дивите бури, бяха единствените господари. Нима някой смъртен крал можеше да се надява да сложи ръка на тези земи? Според легендите, те са били населявани, не са били просто ничии хълмове, пусти равнини и разраснали се гори. Тук се е намирал Натанатан, Гранитното кралство.
	— Ах — продума Садеас, все едно беше сдъвкал нещо горчиво. — Трябваше ли и той да идва?
	Далинар наведе глава и проследи погледа му. Върховният принц Вама беше дошъл да гледа дуелите, а свитата му го следваше. Макар повечето от приближените му да носеха традиционните си кафяво-сиви дрехи, самият принц беше с дълга сива горна дреха с процепи, през които да се вижда червено-оранжевият хастар, в тон с маншетите и яката на ризата му.
	— Мислех си, че харесваш Вама — подхвърли Елокар.
	— Търпя го — обясни Садеас. — Но вкусът му за дрехи е направо отблъскващ. Червено и оранжево? При това не тъмнооранжево, а ярко, дразнещо очите. Процепите в горната дреха пък излязоха от мода преди цяла вечност. Ах, прекрасно, настани се точно срещу нас. Ще бъда принуден да го съзерцавам до края на дуелите.
	— Не бива така строго да съдиш хората по външния вид — каза Далинар.
	— Далинар — тросна се Садеас, — ние сме върховни принцове. Ние _представляваме_ Алеткар. Много хора по цял свят ни приемат за център на култура и влияние. Следователно, нямам ли право да насърчавам едно подобаващо представяне пред света?
	— Подобаващо представяне, да. Добре е да сме здрави и спретнати. — _Добре би било и твоите войници да носят чисти униформи._
	— Здрави, спретнати и модерни — поправи го Садеас.
	— Ами аз? — попита Далинар и огледа скромната си униформа. — Мигар ще ме накараш да се гиздя в коприни и плисенца?
	— Ти ли? Ти си напълно безнадежден. — Садеас вдигна ръка, за да му попречи да възрази. — Не, не съм справедлив. Тази униформа по някакъв начин е… извън времето. Военните униформи, поради предназначението си, никога няма да са съвършено демоде. Безопасен избор, стабилен. Така ти избягваш въпроса с модата, като отказваш да играеш. — Кимна по посока на Вама. — Вама се мъчи да играе, но се справя плачевно. А това е непростимо.
	— Все още твърдя, че придаваш прекалено голяма важност на коприните и шалчетата — отговори Далинар. — Ние сме офицери на война, а не придворни на бал.
	— Пустите равнини вече се превръщат в притегателно място за чуждестранните благородници. Важно е да се представим както трябва. — Садеас назидателно вдигна пръст. — Ако аз приемам твоето морално превъзходство, приятелю, то тогава е време и ти да приемеш моя усет за модата. Човек би забелязал, че _ти_ съдиш за другите по облеклото много повече, отколкото аз.
	Далинар се умълча. Думите на Садеас го ужилиха, понеже бяха верни. И все пак, щом чуждоземните благородници идеха на Пустите равнини да се срещат с върховните принцове, толкова ли беше трудно да им се покаже група добре работещи военни лагери, командвани от хора, които поне външно да изглеждат като генерали?
	Далинар се загледа в края на дуела. Според неговите сметки, беше време за двубоя на Адолин. Двамата светлооки дуелисти се поклониха на краля и се оттеглиха под един сенник до арената. След миг излезе Адолин в тъмносинята си Броня. Носеше шлема си под мишница, а русо-черната му коса беше изискано поразрошена. Вдигна облечената си в ръкавица ръка да поздрави Далинар, поклони се леко на краля и после сложи шлема.
	Мъжът, който излезе след него, беше в жълта Броня. Сиятелният господар Реси беше единственият пълен Броненосец в армията на върховния принц Танадал; в лагера му имаше трима други, които притежаваха само Меч или само Броня. Самият Танадал нямаше нищо. Не беше рядкост върховните принцове да разчитат на най-добрите си воини за Броненосци; това беше разумно, особено ако принцът е от онези генерали, които предпочитат да останат зад фронта и оттам да направляват хода на действията. В княжеството на Танадал от векове съществуваше традицията онзи, който държи Бронята и Меча на Реси, да се титулува Защитник на краля.
	Напоследък Танадал приказваше за неуспехите на Далинар и затова Адолин беше поканил звездния му Броненосец на един приятелски двубой. Средно изтънчена постъпка. Малко дуели се водеха за Броня или Меч. В този случай загубата щеше да струва само смяна в ранглистата. Двубоят привлече необичайно внимание и през следващия четвърт час малката арена се изпълни с публика. През това време дуелистите се раздвижваха и се подготвяха. Няколко дами отвориха стативите си, за да скицират или да записват впечатленията си. Самият Танадал не присъстваше.
	Двубоят започна, когато главната съдийка, Сиятелната Истоу даде знак на съперниците да призоват Мечовете си. Елокар напрегнато се приведе напред. Адолин и Реси кръжаха един около друг, докато Мечовете им се материализираха. Далинар усети, че и той се е привел напред, макар малко да се срамуваше. Според Кодекса, повечето дуели трябваше да се избягват, докато Алеткар е във война. Имаше тънка граница между двубоите за упражнение и дуелите за обида, при които имаше опасност от раняването на важни офицери.
	Реси зае Каменна позиция, хванал Меча в две ръце, насочен нагоре. Лактите му сочеха настрани. Адолин беше във Вятърна позиция, леко обърнат, с ръце напред, лакти надолу, а острието на Меча — над главата му, насочено назад. Обикаляха се. Победител щеше да е онзи, който пръв напълно разбие част от Бронята на противника. Не беше особено опасно; отслабената Броня можеше да отрази удар, дори и да се счупеше при това.
	Реси нападна пръв — скочи напред, мощно замахна с Меча над глава и после надолу и надясно. Каменната позиция залагаше на такъв тип нападение, на използването на най-могъщо ускорение и сила при всеки удар. Според Далинар това не беше удобно — на бойното поле не е нужно да се влага толкова сила с Меча. Но е полезно срещу друг Броненосец.
	Адолин отскочи и избегна удара. Подсилените от Бронята крака му придаваха ловкост, която не съответстваше на това, че носи яки доспехи с тегло над сто мерки. Атаката на Реси, макар и добре изпълнена, го остави открит и Адолин внимателно го удари отляво, като напука Бронята на предмишницата му. Реси пак нападна, Адолин пак избегна и отбеляза попадение в лявото бедро на противника.
	Някои поети описваха битката като танц. Далинар рядко имаше подобно усещане в истинско сражение. Двама мъже, които се бият с меч и щит, се нахвърлят стремително и свирепо, удрят отново и отново, опитват да преодолеят щита на противника. Не толкова танц, колкото борба.
	Но, виж, сблъсъкът между Броненосци би могъл да прилича на танц. Правилното боравене с огромните оръжия изискваше много ловкост, а Бронята беше издръжлива. Двубоите общо взето се проточваха. Движенията бяха величествени, широки. Имаше нещо плавно в боя с Мечове. Грация.
	— Много е добър, знаеш — рече Елокар. Адолин удари шлема на Реси и предизвика вълна от аплодисменти. — По-добър е от баща ми. По-добър е дори и от теб, чичо.
	— Много работи — отговори Далинар. — Наистина обича това. Не войната, не сраженията. Дуелите.
	— Ако поиска, може да стане шампион.
	Адолин наистина искаше да стане шампион. Далинар знаеше това. Но отказваше дуели, които биха го доближили прекалено много до титлата. Далинар подозираше, че прави това, за да спазва някак Кодекса. Шампионатите и турнирите бяха занимания за онези редки периоди, през които не се водеше война. Можеше да се твърди обаче, че защитата на семейната чест е занимание за всяко време.
	Както и да е, Адолин не се дуелираше за по-високо място в ранглистата и това караше другите Броненосци да го подценяват. Те не се колебаеха да приемат двубоите с него. Дори някои хора без Брони го предизвикваха. По традиция Бронята и Мечът на краля бяха достъпни срещу огромна такса за всеки, който едновременно се радваше на симпатията на владетеля и искаше да влезе в дуел с Броненосец.
	Далинар потрепери при мисълта, че някой друг може да ползва неговата Броня или да вземе в ръка Заклеващия. Беше противоестествено. Въпреки това даването на кралските Броня и Меч — а преди възстановяването на монархията, на тези на върховния принц — беше силна традиция. Дори Гавилар не я наруши, макар на четири очи да се оплакваше от това.
	Адолин избегна поредния удар, но вече беше преминал към по-офанзивната форма на Вятърната позиция. Реси не беше подготвен за това. Веднъж успя да удари десния паулдрон на Адолин, но слабо. Адолин напредваше с плавни движения на Меча. Реси отстъпи и премина към париране — Каменната позиция беше сред малкото, които разчитаха на това.
	Адолин удари Меча на Реси и го извади от позиция. Реси го върна, ала Адолин пак го изби. Реси ставаше все по-небрежен при възстановяването на стойката си и Адолин започна да удря и от двете му страни. Кратки, бързи и изнервящи удари.
	Те свършиха работа. Реси изрева и се хвърли в един от типичните за Каменната позиция широки махове. Адолин се справи отлично — прехвърли Меча си в една ръка, пое удара с незасегната броня на лявата предмишница. Тя се напука лошо, но движението му позволи да стовари Меча върху вече поразената броня на лявото бедро на Реси.
	Тя се пръсна с остър металически звук, парчетата се разлетяха и оставиха дири от дим, който проблясваше като разтопена стомана. Реси се олюля. Левият му крак вече не понасяше тежестта на Бронята. Двубоят завърши. В по-важните дуели се допускаше счупването на две или три части на Бронята, обаче това беше опасно.
	Съдийката се изправи и обяви края на дуела. Реси се оттегли, сваляйки шлема си. Ругатните му се чуха ясно. Адолин го поздрави, като опря плоското на Меча в челото си и после остави оръжието да изчезне. После се поклони на краля. Някои мъже се смесваха с публиката, за да се хвалят или да приемат приветствия, обаче Адолин се оттегли в шатрата за подготовка.
	— Наистина има талант — каза Елокар.
	— И е такъв… приличен момък — додаде Садеас и сръбна от виното.
	— Да — рече Далинар. — Понякога ми се ще да бяхме в мир, само за да може Адолин да се посвети на своите дуели.
	Садеас въздъхна.
	— Още приказки за излизане от войната ли, Далинар?
	— Нямам това предвид.
	— Все разправяш, че си се отказал от този аргумент, чичо — каза Елокар и се обърна да го погледне. — И все продължаваш да танцуваш около него, да говориш с копнеж за мира. Мъжете из лагерите те наричат страхливец.
	Садеас изсумтя.
	— Не е страхливец, Ваше величество. Мога да свидетелствам за това.
	— Защо тогава? — попита Елокар.
	— Тези слухове се разраснаха отвъд всякакви разумни размери — рече Далинар.
	— Но ти продължаваш да не отговаряш на моите въпроси — настоя Елокар. — Ако ти можеше да вземеш решението, чичо, щеше ли да ни накараш да си тръгнем от Пустите равнини? Страхливец ли си?
	Далинар се поколеба.
	_Обедини ги_, му бе казал онзи глас. _Това е твоята задача и аз тия поставям._
	_Страхливец ли съм аз?_, зачуди се Далинар. С книгата Нохадон го предизвикваше да изучи себе си. Никога да не е толкова сигурен или надменен, за да стигне до там изгуби желание за търсене на истината.
	Въпросът на Елокар не се отнасяше до виденията. Въпреки това Далинар определено имаше впечатлението, че е страхлив, поне във връзка с желанието да абдикира. Ако се откажеше заради нещата, които му се случваха, това би означавало да поеме по лесния път.
	_Не мога да се откажа_, осъзна той. _Няма значение какво ще стане. Трябва да приключа сам с това._ Дори да беше луд. Дори — и това беше още по-тревожна мисъл — виденията да бяха истински, но с неясен произход. _Трябва да остана. Ала също така трябва и да планирам, да съм сигурен, че няма да повлека дома Колин подире си._
	Толкова тънка линия. Нищо ясно, всичко замъглено. Беше готов да избяга, понеже обичаше да взема ясни решения. Е, за нещата, които ставаха с него, нищо не беше ясно. Като че ли с решението да остане върховен принц той положи важен камък в основата на съграждането на старата си личност.
	Няма да абдикира. Това е то.
	— Далинар? — обади се Елокар. — Ти… добре ли си?
	Далинар примигна и усети, че е престанал да забелязва краля и Садеас. Да се вторачва така в празното пространство нямаше да помогне твърде на репутацията му. Обърна се към краля.
	— Искате истината? Да, ако можех да заповядвам, щях да взема десетте армии и да се върна в Алеткар.
	Каквото и да говореха другите, това не беше страхливо. Не, той току-що се беше изправил срещу страха вътре в себе си и знаеше какво е. Друго беше.
	Кралят изглеждаше потресен.
	— _Бих_ си тръгнал — твърдо продължи Далинар. — Но не, защото искам да избягам или защото се боя от битките. А защото се боя за стабилността на Алеткар; излизането от тази война би ни помогнало да подсигурим нашето кралство и верността на върховните принцове. Бих пратил още посланици и учени да открият защо паршендите убиха Гавилар. Твърде лесно се отказахме да разберем това. Още се питам дали убийството не е подготвено от изменници или бунтовници сред самите паршенди. Бих разкрил каква е тяхната култура — и да, те наистина притежават култура. Ако убийството не е предизвикано от паршендски бунтовници, бих продължил да питам, докато не узная _защо_ са го направили. Бих изискал замяна — може би да ни предадат техния крал за екзекуция — за да им дарим мир. Що се отнася до скъпоценните ядра, бих говорил с моите учени за изнамирането на по-добър метод за удържането на тази територия. Може би чрез масово заселване на областта, включително целите Ничии хълмове, ние бихме могли действително да разширим границите си и да претендираме за Пустите равнини. Не бих се _отказал_ от отмъщението, Ваше величество, но бих подходил към него и към войната ни тук като цяло, по-разумно. Тъкмо сега ние знаем твърде малко, та да сме ефективни.
	Елокар изглеждаше изненадан. Той кимна.
	— Аз… Чичо, това наистина има смисъл. Защо не го обясни по-рано?
	Далинар примигна. Едва преди няколко седмици Елокар възнегодува при самото споменаване на идеята за връщане. Какво се беше променило?
	_Не съм гласувал на момчето достатъчно доверие_, осъзна Далинар.
	— Напоследък имах проблеми с излагането на собствените си мисли, Ваше величество.
	— Ваше величество! — намеси се Садеас. — Със сигурност Вие не обмисляте сериозно да…
	— Последното покушение ме разстрои, Садеас. Кажи ми. Имаш ли напредък в установяването на това кой е сложил повредените камъни в моята Броня?
	— Още не, Ваше величество.
	— Опитват да ме убият — тихо рече Елокар и се сгуши в Бронята си. — Ще ме убият, като баща ми. Понякога се питам дали тук не преследваме десетимата глупаци. Убиецът в бяло беше шин.
	— Паршендите поеха отговорността за пращането му — каза Садеас.
	— Да — отвърна Елокар. — Но все пак те са диваци и лесно могат да бъдат манипулирани. Съвършено отклоняване на вниманието. Да се припише вината на някакви си парши. Воюваме с години и не забелязваме истинските злодеи, които тихичко действат в собствения ми лагер. Наблюдават ме. Непрекъснато. Чакат. Виждам лицата им в огледалата. Символи, криви, нечовешки…
	Далинар и Садеас се спогледаха обезпокоено. Дали параноята на Елокар се утежняваше или просто ставаше по-видима? Привиждаха му се призрачни заговори във всяка сянка. А сега, след покушението, имаше с какво да подхранва страховете си.
	— Изтеглянето от Пустите равнини би могло да се окаже добра идея — внимателно каза Далинар. — Но не и ако сложи началото на война с някой друг. Ние трябва да стабилизираме и да обединим нашия народ.
	Елокар въздъхна.
	— Преследването на убиеца точно сега е просто една безполезна мисъл. Може би няма да имаме нужда от това. Чух, че съвместните ви действия със Садеас са били плодотворни.
	— Наистина, Ваше величество — отговори Садеас гордо и дори леко самодоволно. — Въпреки че Далинар все още настоява да ползва своите бавни мостове. Понякога моите войски биват почти смазани, докато той пристигне. Всичко би вървяло по-добре, ако Далинар реши да се възползва от модерната тактика за мостовете.
	— Жертвите… — подхвана Далинар.
	— Са приемливи — отсече Садеас. — Това са предимно роби, Далинар. За тях е чест, че имат възможността да дадат своя малък принос.
	_Съмнявам се, че те го виждат в тази светлина._
	— Ще ми се поне да _опиташ_ по моя начин — продължи Садеас. — Това, което правим, засега върши работа, но се притеснявам дали паршендите ще продължат да пращат по две армии срещу нас. Не съм във възторг от мисълта да се сражавам с тях сам, докато ти пристигнеш.
	Далинар се поколеба. Това би било проблем. Но да се откаже от обсадните мостове?
	— Е, защо да не направим компромис? — вметна Елокар. — При следващата атака, чичо, позволи на мостовите на Садеас да ти помогнат в началото на прехода до спорното плато. Садеас разполага с достатъчно свободни отряди, които да ти заеме. Той пак може да се втурне напред с по-малка армия, обаче с неговите мостови отряди ти ще го следваш по-бързо, отколкото досега.
	— Това е все едно да използвам мои.
	— Не непременно — отговори Елокар. — Ти каза, че паршендите рядко успяват да се настанят и да те обстрелват, след като Садеас ги е въвлякъл в сражение. Хората на Садеас могат да започнат нападението както обикновено, а ти можеш да се включиш, щом той ти осигури място.
	— Да… — дълбокомислено рече Садеас. — Мостовите, които _ти_ използваш, ще са в безопасност, няма да даваш допълнителни жертви. Но ще идваш на платото да ми помагаш два пъти по-бързо.
	— А ако не успееш да отклоняваш вниманието на паршендите достатъчно дълго? — попита Далинар. — А ако разположат стрелци, които да ударят по моите мостови, докато преминаваме?
	— Тогава ще се оттеглим — въздъхна Садеас. — И ще кажем, че сме се провалили. Но поне ще сме опитали. Така се върви напред, стари приятелю. Опитваш нови неща.
	Далинар се умисли.
	— Ох, хайде, Далинар. Той прие предложението ти за съвместни нападения. Опитай веднъж по неговия начин.
	— Много добре — отговори Далинар. — Ще видим как действа това.
	— Отлично — рече Елокар и стана. — А сега смятам, че е време да отида да поздравя твоя син. Дуелът беше вълнуващ!
	Далинар не го преценяваше така — съперникът на Адолин нито за миг нямаше превъзходство. Но това беше най-добрата битка. Далинар не приемаше за „добър“ бой оспорвания. Когато побеждаваш, винаги е по-добре да побеждаваш бързо и с огромно предимство.
	Далинар и Садеас почтително се изправиха, когато кралят заслиза по приличните на стъпала скални израстъци към посипаното с пясък дъно. После Далинар се обърна към Садеас.
	— Налага се да тръгвам. Прати ми писар, за да изясним подробностите по платата, които смяташ за подходящи за такава маневра. Следващия път, ако трябва да нападнем някое от тях, аз ще доведа армията си на твоя сборен пункт и ще тръгнем заедно. Ти с по-малобройната и по-бърза група можеш да тръгнеш напред, а ние ще те настигнем, когато заемеш позиция.
	Садеас кимна.
	Далинар се обърна и се заизкачва към изхода.
	— Далинар — провикна се Садеас подире му.
	Далинар го погледна. Шалът на Садеас се вееше на вятъра, ръцете му бяха скръстени, металическата златиста бродерия блестеше.
	— Прати ми и ти някоя от твоите писари. С екземпляр от тая гавиларова книга. Може да ми е забавно да чуя и другите истории.
	Далинар се усмихна.
	— Ще го направя, Садеас.


>>	59
>>	Чест
>>	{img:pytjat_na_kralete_t1_2.png}

E>
	„Надвисвам над последната бездна. Приятели пред мен, приятели зад мен. По лицата им стои насладата, от която трябва да се опия. В ума ми проблясват словата, които трябва да изрека. Старите клетви ще бъдат произнесени отново.“
@	Бетабанан, 1173 г., 45 секунди преди смъртта. Обект: светлооко дете на пет години. При записването дикцията е значително подобрена.
E$

	Каладин се взираше в трите топазени сфери на пода пред него. Казармата беше тъмна, вътре бяха само Тефт и той самият. Лопен, облегнат на огрения от слънцето праг, ги наблюдаваше небрежно. Навън Скалата командваше останалите. Каладин ги беше накарал да поработят по бойните строеве. Нищо явно. Можеше да се прикрие като упражнение за носене на моста, а всъщност ги упражняваше да изпълняват заповеди и да се престрояват ефикасно.
	Трите малки сфери — само чипове — осветяваха каменния под в бледожълтеникави пръстени. Каладин се съсредоточи върху тях, затаи дъх, повели на светлината да се влее в него.
	Нищо.
	Постара се повече, взря се във вътрешността им.
	Нищо.
	Взе едната, обгърна я в дланта си, вдигна я, така че да вижда само светлината и нищо друго. Различаваше в подробности бурята, движението, въртенето, вихрушката на светлината. Заповядваше й, искаше я, умоляваше я.
	Нищо.
	Изпъшка, легна по гръб на пода, загледа се в тавана.
	— Може би не го искаш достатъчно силно — каза Тефт.
	— Искам го точно толкова силно, колкото умея да искам. Няма да отстъпя, Тефт.
	Тефт изръмжа нещо и взе една от сферите.
	— Може би грешим за мен — додаде Каладин. Изглеждаше съвсем поетично в мига, когато прие тази странна, плашеща част от себе си, не успя да я накара да се прояви. — Може да е било зрителна измама.
	— Зрителна измама — сопна се Тефт. — Да залепиш торба за бурето е зрителна измама.
	— Добре де. Тогава е някакъв странен номер, нещо, което се случва само веднъж.
	— _И_ когато беше ранен, _и_ при всеки пробег с моста, когато имаш нужда от допълнителен прилив на сила и издръжливост.
	Каладин въздъхна горчиво и няколко пъти лекичко удари глава в пода.
	— Е, ако съм един от тези Сияйни, за които не спираш да говориш, защо не мога да направя нищо?
	— Предполагам — отвърна посивелият мостови, търкаляйки сферата в пръсти, — че си като бебе, което се учи да ходи. В началото просто се получава. Бавно бебето разбира как да накара краката да се движат нарочно. Трябва да се упражняваш.
	— Цяла седмица зяпам сферите, Тефт. Колко още да се упражнявам?
	— Е, очевидно повече.
	Каладин извъртя очи и се надигна.
	— Защо ли те слушам? Сам каза, че не знаеш повече от мен.
	— Не знам нищо за използването на Светлината на Бурята — начумери се Тефт. — Обаче знам какво _би трябвало_ да стане.
	— Според разни истории, които взаимно си противоречат. Разказвал си ми, че Сияйните можели да летят и да ходят по стените.
	Тефт кимна.
	— Със сигурност. И освен това да накарат камъка да се топи, когато го погледнат. И да изминават огромни разстояния само за един удар на сърцето. И да заповядват на слънчевата светлина. И…
	— И защо им е нужно и да ходят по стените, _и_ да летят? Щом могат да летят, защо се занимават с търчане по стени?
	Тефт нищо не каза.
	— И защо изобщо си правят труда да вършат тези две неща, когато могат „да изминават огромни разстояния само за един удар на сърцето“?
	— Не съм сигурен — призна Тефт.
	— Не можем да вярваме на приказки и легенди — заяви Каладин. Погледна Сил, която беше кацнала до една от сферите и я наблюдаваше с детински интерес. — Кой знае кое е вярно и кое е измислица? Едно нещо знаем със сигурност. — Каладин улови сферата и я вдигна с два пръста. — Сияйният в тази стая е много, много уморен от кафявото.
	Тефт изсумтя.
	— Ти не си Сияен, момко.
	— Не разговаряхме ли току-що за…
	— О, ти можеш да зареждаш. Можеш да пиеш от Светлината и да й заповядваш. Но да си Сияен е много повече от това. То е техният начин на живот, техните дела. Безсмъртните слова.
	— Безсмъртните какво?
	Тефт пак затъркаля сферата, вдигна я и се взря в дълбините й.
	— Животът преди смъртта. Силата преди слабостта. Пътят преди целта. Това е било тяхното мото. Първият идеал от Безсмъртните слова. Имало още четири.
	Каладин вдигна вежда.
	— И те са?
	— Всъщност не знам. Но Безсмъртните слова — тези Идеали — ръководели всичките им дела. За четирите следващи идеала се казва, че били различни за всеки орден. Но Първият важи и за десетте ордена: животът преди смъртта, силата преди слабостта, пътят преди целта. — Той се поколеба. — Или поне така са ми казвали.
	— Да, добре, струва ми се очевидно. Животът иде преди смъртта. Точно както денят преди нощта или едно преди две. Очевидно.
	— Не приемаш нещата сериозно. Може би затова Светлината на Бурята ти отказва.
	Каладин стана и се протегна.
	— Извинявай, Тефт. Просто съм уморен.
	— Животът преди смъртта — рече Тефт и размаха пръст. — Сияйният се стреми да защитава живота, винаги. Никога не убива без нужда и никога не излага лекомислено собствения си живот на опасност. Да живееш е по-трудно, отколкото да умреш. Дългът на Сияйния е да живее.
	Силата преди слабостта. Всеки човек е слаб понякога. Сияйният защитава слабите и прилага силата си в полза на другите. Силата не те прави способен да управляваш; тя те прави способен да служиш.
	Тефт вдигна сферите и ги прибра в кесията си. Задържа за миг последната, сетне също я прибра.
	— Пътят преди целта. Винаги има няколко пътя за постигането на дадена цел. Провалът е за предпочитане пред успеха с нечестни средства. Защитата на десетима невинни не струва погубването на един невинен. Накрая всички умират. За Всемогъщия много по-важно ще бъде как си живял, отколкото какво си постигнал.
	— Всемогъщият ли? Значи рицарите са били свързани с религия?
	— Не е ли всичко свързано с религия? Имало в старо време някакъв крал, който предложил всичко това. Накарал жена си да го запише в книга или нещо подобно. Майка ми я четеше. Сияйните основавали Идеалите на написаното в тази книга.
	Каладин сви рамене и почна да реди камарата елеци на мостовите. Двамата с Тефт бяха тук под предлог да ги проверят за скъсвания или повредени каишки. След малко Тефт се присъедини към него.
	— Наистина ли вярваш в това? — попита Каладин, вдигна един елек и задърпа каишките му. — Че някой би спазвал тези клетви, особено някакви светлооки?
	— Те не са били просто светлооки. Те са били Сияйни.
	— Били са хора. Хората с власт винаги твърдят, че са достойни, че са водени от боговете, че имат някакво право да „защитават“ всички ни. Ако вярваме, че Всевишният ги е поставил там, където са, за нас ще е по-лесно да преглъщаме нещата, които ни правят.
	Тефт обърна един елек. Започнал беше да се протрива под подплънката на лявото рамо.
	— Никога не съм вярвал. И тогава… тогава те видях да поглъщаш Светлина и започнах да се питам.
	— Приказки и легенди, Тефт — отвърна Каладин. — Искаме да вярваме, че някога е имало по-добри хора. Това ни кара да мислим, че може пак да стане така. Но хората не се променят. Те са развалени сега. Развалени са били и тогава.
	— Може би. Моите родители вярваха във всичко това. Безсмъртните слова, Идеалите, Сияйните рицари, Всемогъщия. Дори стария воринизъм. Всъщност, особено в него.
	— Който довел до Йерокрацията. Светилищата и ардентите не бива да притежават земя или имущество. Прекалено опасно е.
	— Защо? Защо мислиш, че ще са по-лоши управници от светлооките?
	— Е, тук може би си прав. — Каладин се свъси. Толкова време беше убеден, че Всемогъщият го е изоставил или дори го е проклел, че му беше трудно да приеме — както казваше и Сил — че е благословен. Да, беше опазван и предполагаше, че би трябвало да е благодарен. Но какво можеше да е по-лошо от това да е надарен с голяма сила, ала да е прекалено слаб, за да спаси онези, които обича?
	Размишленията бяха прекъснати, когато Лопен се изправи на прага и тайно даде знак на Каладин и Тефт. За щастие, вече нямаше какво да крият. Всъщност, и по-рано нямаше, с изключение на това, че Каладин седеше на пода и глупаво зяпаше сферите. Остави елека и тръгна към входа.
	Носеха паланкина на Хашал право към каладиновата казарма, а нейният висок и мълчалив съпруг крачеше редом. Шарфът на врата му беше виолетов като бродерията по маншетите на късата му дреха. Газ още не се беше появил. Вече мина седмица, а от сержанта нямаше и следа. Хашал и съпругът й заедно със светлооките им адютанти вършеха работата на сержанта и отклоняваха всички въпроси.
	— Бурята да ги отнесе дано — рече Тефт и застана до Каладин. — От тези двамата кожата ми настръхва, все едно знам, че някой има нож и стои зад гърба ми.
	Скалата беше накарал мостовите да се строят и да чакат кротко, като за проверка. Каладин тръгна да се нареди при тях, следван от Тефт и Лопен. Носачите свалиха паланкина пред Каладин. Носилката беше отворена отстрани и с малък сенник, та не беше много повече от кресло върху платформа. Из военните лагери доста светлооки дами ползваха такива паланкини.
	Каладин с неохота се поклони подобаващо на Хашал и накара хората си да сторят същото. Не беше сега времето да го бият за неподчинение.
	— Толкова добре обучен отряд имаш, водачо — рече Хашал и лениво се почеса по лицето с рубиненочервен нокът. — Толкова… ефикасен при пробег.
	— Благодаря, Сиятелна Хашал — отвърна Каладин, като безуспешно опита да прикрие твърдостта и враждебността в гласа си. — Разрешете да попитам. Вече от няколко дни не сме виждали Газ. Той добре ли е?
	— Не. — Каладин чакаше обяснение, но Хашал не даде. — Моят съпруг е взел решение. Хората ти са толкова добри, че сте пример за подражание за другите мостове. Затова ще сте дежурни за бягане с моста всеки ден отсега нататък.
	Каладин усети хлад.
	— А работата по събиране на имущество?
	— О, ще остане време и за нея. Бездруго трябва да носите факли долу, а нападенията на платата никога не се случват през нощта. Затова хората ти ще спят през деня, винаги ще са на повикване. В пропастите ще работят през нощта. Така вашето време ще се използва много по-добре.
	— Всеки пробег. Ще ни накарате да участваме във _всеки_.
	— Точно така — отвърна небрежно тя и почука в знак носачите да я вдигнат. — Просто твоят отряд е толкова добър. Това трябва да се използва. Ще започнете службата утре. Считайте го за… чест.
	Каладин дълбоко пое дъх, за да не каже какво мисли за нейната „чест“. Не успя да се насили да се поклони, когато Хашал си тръгна, но нея явно не я засягаше. Скалата и останалите почнаха да мърморят.
	Всеки пробег. Тя току-що удвои скоростта, с която ги убиваха. Отрядът на Каладин нямаше да оцелее още няколко седмици. Вече и без това бяха с толкова намалена численост, че загубата на един или двама души при щурм щеше да ги провали. Тогава паршендите щяха да се съсредоточат върху тях и да ги погубят.
	— В името на дъха на Келек! — възкликна Тефт. — Тя ще ни затрие!
	— Не е справедливо — добави Лопен.
	— Ние сме мостови — отговори Каладин и ги огледа. — Какво ви кара да мислите, че нещо като „справедливост“ важи за нас?
	— Не ни изтреби достатъчно бързо според Садеас — рече Моаш. — Знаеш ли, че биеха войниците, които идваха да те търсят, да видят мъжа, който оцеля в бурята? Не те е забравил, Каладин.
	Тефт продължаваше да ругае. Дръпна Каладин настрани, Лопен ги последва, а другите останаха да разговарят.
	— Проклятие! — тихо каза Тефт. — Харесва им да се преструват на справедливи с мостовите отряди. Това ги кара да се чувстват честни. Явно вече са се отказали. Копелета!
	— Какво правим, ганчо? — попита Лопен.
	— Слизаме в пропастта. Както сме разпределени. После да се погрижим нощес да поспим повече, понеже явно утре ще будуваме цял ден.
	— На хората ще им е противно да работят в пропастите нощем, момко.
	— Знам.
	— Но не сме готови за… онова, което е нужно да направим — каза Тефт и се озърна да се увери, че наблизо няма никого. Бяха само тримата. — Ще ни отнеме поне още няколко седмици.
	— Знам.
	— Няма да оцелеем още няколко седмици! — възкликна Тефт. — Когато Садеас и Колин действат заедно, бягането с моста е почти всеки ден. Само един лош пробег, само веднъж паршендите да ни вземат на мушка, и всичко свършва. Ще ни изтребят.
	— Знам! — ядно потрети Каладин, пое дълбоко дъх и стисна юмруци, за да не избухне.
	— Ганчо! — обади се Лопен.
	— Какво сега? — тросна се Каладин.
	— Случва се отново.
	Каладин застина и сведе поглед към ръцете си. Съвсем отчетливо забеляза как от кожата му се надига нещо като светещ дим. Беше твърде блед, понеже наоколо нямаше много скъпоценни камъни, но съществуваше. Изчезна бързо. Надяваха се останалите да не са го забелязали.
	— Проклятие. Какво направих?
	— Не знам — отговори Тефт. — Дали стана, защото се разгневи на Хашал?
	— И преди съм се гневил.
	— Ти я вдиша — възбудено рече Сил, която се вееше във въздуха около него като панделка.
	— Какво?
	— Видях го — Сил се усука. — Ти беше бесен, пое дъх и Светлината… също влезе.
	Каладин хвърли поглед на Тефт, но старият мостови, естествено, не беше чул нищо.
	— Събери хората — каза Каладин. — Слизаме в пропастта да си вършим работата.
	— А какво ще правим с новото положение? — попита Тефт. — Каладин, не можем да участваме в толкова много пробези с моста. Ще ни накълцат на парчета.
	— Днес ще свърша нещо по въпроса. Събирай хората. Сил, имам нужда ти да направиш нещо.
	— Какво? — тя кацна пред него и се преобрази в млада жена.
	— Върви да ни намериш място, където са паднали тела на паршенди.
	— Помислих, че днес ще се упражнявате с копията.
	— Това ще правят хората. Първо ще ги организирам. След това имам друга задача.

	* * *

	Каладин плесна с ръце в бърз сигнал и мостовите се строиха в съвсем приличен клин. Носеха копията, които бяха прибрали в пропастта, загърнати за по-сигурно в чувал с камъни и натикани в една цепнатина. Каладин плесна отново и мъжете се престроиха в двоен пръстен с разминаване, за да могат бързо да си сменят местата.
	По стените на пропастта капеше вода, мостовите газеха в локви. Бяха добри. По-добри, отколкото им се полагаше, и по-добри — при тяхното ниво на обучение — от всички отряди, с които той беше работил.
	Но Тефт имаше право. И така те не биха издържали дълго в бой. А за още няколко седмици Каладин щеше да ги обучи достатъчно в ударите и в това взаимно да се пазят, та да станат опасни. Дотогава те си оставаха просто мостови, които умеят да се придвижват в причудливи строеве. Имаха нужда от повече време.
	Каладин трябваше да им откупи повече време.
	— Тефт — рече той, — поеми работата.
	Старият мостови отдаде чест по оня начин с кръстосването на ръцете.
	— Сил — обърна се Каладин към духчето, — да вървим да видим труповете.
	— Близо са. Ела. — Тя се стрелна през пропастта като светеща панделка. Каладин се спусна подире й.
	— Сър — обади се Тефт.
	Каладин поспря. Откога Тефт почна да му вика „сър“? Странно, колко нормално беше.
	— Какво?
	— Искаш ли ескорт? — Тефт беше застанал начело на събраните мостови, които все повече приличаха на войници с кожените елеци и с копията в поза за учение.
	Каладин поклати глава.
	— Всичко ще бъде наред.
	— Пропастните чудовища…
	— Светлооките са избили всички зверове, които са се заблудили толкова близо до нашата страна. Пък и ако се натъкна на някое, каква разлика ще има с още двама-трима души?
	Тефт изкриви лице зад късата си сивееща брада, но не възрази повече. Каладин продължи след Сил. В кесията си носеше останалите сфери, които бяха намерили у мъртъвците. Стана им навик да задържат част от откритото и да го окачат по мостовете. Сега, когато Сил им помагаше, намираха много повече. В кесията на Каладин имаше малко богатство. Светлината от сферите щеше добре да му послужи днес, надяваше се той.
	Извади една сапфирена марка за осветление, за да избягва пълните с кости локви. От една локва се подаваше череп, обрасъл с мъх като коса по скалпа, а отгоре подскачаха духчета на живота. Може би трябваше да се бои да ходи сам из тези мрачни коридори, ала той не се притесняваше. Това беше свято място, гробницата на низшите, погребалната камера на мостовите и копиеносците, загинали по заповед на светлооките, проливайки кръвта си по тези неравни стени. Мястото не беше злокобно, беше свято.
	Всъщност се чувстваше щастлив сам с тишината и останките на покойниците. Те не се бяха вълнували от ежбите на родените с по-светли очи от тях. Вълнували се бяха за своите семейства или, в най-лошия случай, за кесиите си. Колко от тях бяха попаднали в капан в тази чужда земя, сред безкрайните плата, понеже бяха твърде бедни да избягат обратно в Алеткар? Всяка седмица загиваха стотици, за да завоюват скъпоценни камъни за хора, които бездруго бяха богати, и за да отмъщават за един отдавна мъртъв крал.
	Каладин подмина още един череп — тук липсваше долната челюст, а темето беше разбито от удар с брадва. Костите сякаш го гледаха любопитно. Синята светлина в ръката му придаваше призрачен вид на неравното дъно и стените.
	Светилищата проповядваха, че когато хората умират, най-почтените измежду тях — онези, които най-добре са изпълнили своите Призвания — ще се издигнат и ще помагат за отвоюването на небесата. Всеки върши същата работа като приживе. Копиеносците воюват, земеделците се трудят в духовните ниви, светлооките предвождат. Ардентите внимаваха и учеха, че съвършенството във всяко Призвание ще даде сила. Земеделецът с едно махване на ръката ще създаде обширно поле с изобилни насаждения. Копиеносецът ще е велик воин, с щита си ще създава гръм, а с копието — мълния.
	А мостовите? Дали Всемогъщият ще пожелае те да станат и да продължат под същото бреме? Дали Дуни и останалите ще тичат с моста и в отвъдното? При тях не идваха арденти да изпитват способностите им и да им даряват Издигане. Може пък мостовите да не са нужни във Войната за небесата. Бездруго там отиваха само най-способните. Останалите просто проспиват времето до отвоюването на Селенията на покоя.
	_Значи аз пак вярвам?_ Качи се на един камък, паднал в пропастта. _Просто така?_ Не беше сигурен. Но това не беше важно. Щеше да направи всичко по силите си за своите мостови. Ако това беше някакво Призвание, така да е.
	Разбира се, успееше ли да избяга със своя отряд, Садеас щеше да ги замени с други хора, които да загинат вместо тях.
	_Трябва да се тревожа за нещата, които мога да направя_, каза си Каладин. _Новите мостови не са моя отговорност._
	Тефт говореше за Сияйните, за идеали и разни истории. Защо хората не можеха наистина да са такива? Защо трябваше да разчитат за вдъхновение на мечти и измислици?
	_Ако избягате… изоставяте всички други мостови и те ще бъдат изтребени_, прошепна един глас вътре в него. _Трябва да има нещо, което да направиш за тях._
	_Не!_, възпротиви се той. _Ако се притеснявам за това, аз няма да успея да спася Мост Четири. Открия ли изход, тръгваме._
	_Ако тръгнете_, сякаш произнесе гласът, _кой тогава ще се бори за тях? Никой не го е грижа. Никой…_
	Какво казваше баща му преди толкова много години? Правеше онова, за което чувстваше, че е правилно, защото някой трябваше да започне. Някой трябваше да направи първата стъпка.
	Каладин усети топлина в ръката си. Спря в пропастта и затвори очи. Човек обикновено не усещаше топлина от сфери, но тази в ръката му топлеше. И тогава Каладин пое дълбоко дъх, като че правеше нещо съвсем естествено. Сферата изстина и нагоре по ръката му се разля вълна от топлина.
	Отвори очи. Сферата беше тъмна, пръстите му бяха покрити със скреж. От него се надигаше Светлина като дим от огън, бяла и чиста.
	Почувства се изпълнен с жизнена сила. Нямаше нужда да диша. Всъщност, сдържаше дъха си, за да остане Светлината в него. Сил долетя обратно при него. Завъртя се наоколо, после спря и се преобрази в жена.
	— Ти го направи. Какво стана?
	Каладин поклати глава и задържа дъха си. Нещо бушуваше в него като…
	Като буря. Препускаше във вените му, вихреше се в гърдите му. Караше го да иска да тича, да скача, да вика. Почти искаше да избухне. Чувстваше, че може да върви по въздуха. Или по стените.
	_Да!_ Затича се и скочи към стената на пропастта. Долени стъпалата си за нея.
	После отскочи и рухна на земята. Така се изуми, че извика и усети как бурята пресъхва, когато издиша.
	Легна по гръб. Светлината се надигаше по-бързо от него сега, когато вече дишаше. Лежеше, докато и последната светлина изгоря.
	Сил кацна на гърдите му.
	— Каладин? Какво беше това?
	— Това, че постъпих идиотски — отговори Каладин, приседна и усети болка в гърба и в лакътя, където се беше ударил в земята. — Тефт каза, че Сияйните са били способни да ходят по стените, а аз сега се почувствах толкова жив…
	Сил тръгна във въздуха, все едно слизаше по стълби.
	— Не смятам, че вече си готов за това. Не рискувай прекалено много. Ако ти умреш, аз пак ще стана глупава, да знаеш.
	— Ще се помъча да не го забравям — отговори Каладин и се изправи на крака. — Може би ще преместя смъртта от списъка си със задачи за тази седмица.
	Сил се намуси, стрелна се във въздуха и отново се превърна в панделка.
	— Хайде, побързай.
	Понесе се бързо през пропастта. Каладин прибра потъмнялата сфера и порови в кесията да извади друга за осветление. Нима ги беше пресушил? Не. Останалите още светеха силно. Подбра една рубинена марка и забърза след Сил.
	Тя го отведе в една тясна пропаст, където отскоро лежаха няколко тела на паршенди.
	— Това е отвратително, Каладин — отбеляза Сил и се изправи над труповете.
	— Знам. Да знаеш къде отиде Лопен?
	— Пратих го да събира наблизо, да донесе нещата, които поиска от него.
	— Доведи го, моля те.
	Сил въздъхна, но отлетя. Винаги се дразнеше, когато той искаше от нея да се показва пред други хора. Каладин коленичи. Всички паршенди толкова си приличаха. Ъгловати лица, ръбести — почти като скали — черти. Някои носеха бради с вплетени скъпоценни камъни. Светеха, но не ярко. Шлифованите камъни задържаха Светлината по-добре. Защо беше така?
	В лагера се ширеха слухове, че паршендите прибират ранените хора и ги ядат. Че изоставят своите мъртви, не се интересуват от падналите и не ги кремират както подобава. Това обаче беше лъжа. Всъщност те се грижеха за своите мъртви. Изглежда, всички притежаваха чувствителността на Шен; той полудяваше винаги, щом някой от мостовите само докоснеше трупа на някой паршенд.
	_Дано да съм прав за това_, мрачно помисли Каладин, докато измъкваше нож от едно тяло. Ножът беше отлично изработен, с красиви орнаменти и с глифи, които Каладин не познаваше. Започна да реже особената броня, която растеше от гърдите на паршенда.
	Той бързо прецени, че физиологията на паршендите е много различна от тази на хората. Малки сини лигаменти придържаха цялата броня към кожата. Продължи да работи. Нямаше много кръв. Или се беше оттекла под гърба, или се беше отцедила другаде. Ножът му не беше като хирургически инструмент, обаче вършеше добра работа. Докато Сил се върне с Лопен, той вече беше свалил гръдната броня и беше преминал на шлема. Той се сваляше по-трудно; на места беше враснал в черепа и трябваше да го реже като с трион с назъбената част на ножа.
	— Ей, ганчо — поздрави Лопен. На рамото му висеше торба. — Никак не ти харесват, нали?
	Каладин се изправи и избърса ръце в полата на паршенда.
	— Намери ли каквото ти поисках?
	— Разбира се — отвърна Лопен, сне торбата и бръкна вътре. Измъкна един брониран кожен елек и шлем от онези, които имаха копиеносците. После взе тънки кожени ремъци и среден по размер дървен щит. Накрая бяха някакви тъмночервени кости. Паршендски. На дъното лежеше въжето, което Лопен купи, хвърли в пропастта и после го прибра.
	— Нали не си се смахнал? — поинтересува се Лопен, като погледна костите. — Защото, ако така е станало, имам един братовчед, който приготвя някаква напитка за откачени, та може да се почувстваш по-добре, със сигурност.
	— Ако си бях загубил ума — подхвърли Каладин, докато плакнеше шлема в локва застояла вода, — щях ли да си призная?
	— Не знам. Може. Май няма значение луд ли си, или не.
	— Би последвал един луд в сражение?
	— Много ясно. Ако си луд, то ти си от добрите луди и аз те харесвам. Не си от ония, които биха убили човек в съня му. — Лопен се усмихна. — Пък и всички ние през цялото време следваме откачени. Всеки ден, когато се подчиняваме на светлооките.
	Каладин се ухили.
	— Та, за какво е всичко това?
	Каладин не отговори. Доближи гръдната броня до елека и я привърза с ремъци отпред. Повтори това и с шлемовете, но му се наложи накрая да прореже на места черупката, за да стои на място.
	Щом привърши, Каладин използва последните ремъци да върже костите една за друга и да ги закрепи върху кръглия дървен щит. Костите затракаха, когато вдигна щита, но все пак прецени, че са закачени добре.
	Прибра всичко в торбата на Лопен. Едва я затвори.
	— Добре — заключи Каладин и се изправи. — Сил, отведи ни в късата пропаст.
	Известно време оглеждаха за най-подходящо място за стрелба по долната страна на постоянните мостове. Един се намираше особено близо до лагера на Садеас, затова го прекосяваха често. Освен това лежеше над доста плитка пропаст. Само четиридесетина стъпки, а не обичайните сто и повече.
	Сил кимна и ги поведе натам. Каладин и Лопен я следваха. Тефт имаше заповед да върне хората и да чакат Каладин под стълбите. Но Каладин и Лопен би трябвало да са далеч пред тях. Докато вървяха, Каладин слушаше с половин ухо обясненията на Лопен за многолюдното му семейство.
	Колкото повече разсъждаваше за плана си, толкова по-безразсъден му се струваше. Може би Лопен с право се питаше дали е с ума си. Ала Каладин беше опитал да е разумен. Да е внимателен. Провали се; сега нямаше време за логика и за внимание. Очевидно намерението на Хашал беше да изтреби хората от Мост Четири.
	Когато умните и внимателно съставени планове се проваляха, идваше време за нещо отчаяно.
	Лопен внезапно млъкна. Каладин спря. Хердазиецът беше пребледнял и не помръдваше. Какво беше…
	Драскане. Каладин също застина на място. Обхвана го паника. Из пропастта от едната им страна кънтеше дълбоко стържене. Каладин бавно се обърна тъкмо навреме, за да зърне нещо голямо — не, нещо _огромно_ — което се спуска по далечната пропаст. Сенки в сумрака, шум от хитиновите крака по скалата. Каладин затаи дъх, започна да се поти. Ала звярът не тръгна към тях.
	Дращенето утихна и накрая изчезна. Двамата с Лопен не помръднаха дълго след замирането на последния звук.
	Най-сетне Лопен продума.
	— Май не всички от живеещите наблизо чудовища са изтребени, а ганчо?
	— Аха.
	Каладин подскочи, когато Сил се върна да ги намери. При това несъзнателно вдиша Светлина и Сил го завари свенливо да свети.
	— Какво става тук? — поиска да узнае тя и тури ръчички на хълбоците си.
	— Пропастно чудовище.
	— Наистина ли? — отвърна тя възбудено. — Трябва да го подгоним!
	— Какво?
	— Разбира се. Обзалагам се, че можеш да се биеш с него.
	— Сил…
	Очите й весело блестяха. Само се шегуваше.
	— Идвайте.
	Сил полетя.
	Каладин и Лопен вече пристъпваха по-тихо. Най-сетне Сил кацна на стената на пропастта, все едно се подиграваше с опита на Каладин.
	Той вдигна поглед към сянката на дървения мост на четиридесет стъпки над тях. Това беше най-плитката пропаст, която успяха да открият; в източна посока пропастите ставаха по-дълбоки. Каладин все повече се убеждаваше, че е невъзможно да избягат на изток. Беше прекалено далеч, а оцеляването при наводненията след бурите щеше да се окаже твърде трудно. Първоначалният план — да се сражават със стражите или да ги подкупят — беше най-добър.
	Налагаше се обаче да оцелеят достатъчно дълго, за да опитат това. Този мост предоставяше една възможност, стига Каладин да успее да го достигне. Претегли на ръка малката си кесия със сфери, а торбата, пълна с кости и броня, се плъзна по рамото му. В началото намерението му беше Скалата да пусне стрела с привързано въже и да прехвърли моста. После няколко човека да уловят единия край на въжето, а някой да се покатери по другия и да върже торбата под моста.
	Но така възникваше опасността стрелата да излети над пропастта и съгледвачите да я видят. Те се славеха като мъже с много остро зрение, понеже армиите разчитаха на тях да забелязват пропастните чудовища, които излизат да правят какавиди.
	Каладин прецени, че разполага с по-добър начин от стрелата. Може би.
	— Трябват ни камъни. С големината на юмрук. Много.
	Лопен сви рамене и почна да търси. Каладин се присъедини към него. Вадеха ги от локвите и ги измъкваха от цепнатините в скалите. В пропастите камъни не липсваха. Не след дълго Каладин разполагаше с голямо количество камъни в чувал.
	Взе кесията със сферите в ръка и опита да мисли като по-рано, когато беше поел Светлината на Бурята. _Това е последната ни възможност._
	— Животът преди смъртта — прошепна той. — Силата преди слабостта. Пътят преди целта.
	Първият идеал на Сияйните рицари. Вдиша дълбоко и мощен прилив на сила тръгна нагоре по ръката му. Мускулите му горяха от енергия, от желание да се движи. Бурята се разпростря вътре, притискаше кожата му, караше кръвта му да пулсира в мощен ритъм. Отвори очи. От него се издигаше светещ дим. Успя да съхрани в себе си много Светлина, като сдържаше дъха си.
	_Прилича на буря вътре в мен._ Имаше чувството, че ще го разкъса.
	Остави торбата с броните на земята, върза въжето около ръката си, а чувала с камъните — за колана си. Измъкна един и го подържа, усети огладените му от бурите страни. _Дано се получи…_
	Зареди камъка със Светлина и цялата му ръка се покри със скреж. Не знаеше как го прави, но му се струваше напълно естествено, като наливане на течност в чаша. Светлината сякаш се събираше под кожата на дланта му и после се прехвърляше в камъка. Като че ли той го боядисваше с жива, светеща течност.
	Притисна камъка към стената. Той остана на място, изпущащ Светлина и залепнал толкова здраво, че Каладин не успя да го откъсне. Увери се, че може да издържи теглото му. Постави друг камък малко по-ниско и трети малко по-високо. После си пожела някой да изгори една молитва за успеха му и започна да се катери.
	Стараеше се да не мисли какво прави. Катери се по камъни, които са залепени на скалата с… какво? Светлина? Дух? Продължи нагоре. Приличаше доста на катеренето по скалите у дома в Огнекамък, заедно с Тиен, само че сега можеше да разполага хватките точно, където пожелае.
	_Да бях си намерил малко каменно брашно за дланите_, помисли Каладин и се придърпа нагоре, после измъкна още един камък от чувала и го залепи за стената.
	Сил вървеше редом с него. Небрежната й стъпка като че беше подигравка с трудностите му при катеренето. Докато прехвърляше тежестта си върху друг камък, чу зловещо тропване долу. Рискува да погледне. Първият от камъните му беше паднал. Съседните вече излъчваха Светлината си съвсем слабо.
	Камъните водеха нагоре към него като пътечка горящи стъпки. Бурята вътре се беше поукротила, ала още се усещаше как вее и бушува във вените му, едновременно вълнуваща и разсейваща. Какво щеше да стане, ако Светлината му свършеше, преди да е стигнал догоре?
	Падна следващият камък. После и съседният му. Лопен стоеше от другата страна на дъното, облегнат на стената, заинтригуван, но спокоен.
	_Продължавай да се движиш!_, помисли Каладин, раздразнен на себе си, че се е разсеял. Върна се към работата си.
	Тъкмо, когато ръцете му почнаха да горят от катеренето, стигна долната страна на моста. Пресегна се към него и още два от камъните паднаха. Тропотът беше по-силен заради много по-голямата височина.
	Хвана се за моста с една ръка. Стъпалата му се притискаха в най-високите скали на пропастта. Преметна въжето през една от подпорите на моста, издърпа го и пак го преметна, за да направи възел. Остави доста от късата страна.
	Другото плъзна по рамото си и го хвърли долу.
	— Лопен! — провикна се Каладин и от устата му излезе Светлина. — Дръпни силно.
	Хердазиецът дръпна, а Каладин улови своя край, за да затегне възела. Хвана се за дългия край, увисна под моста и се залюля. Възелът издържа.
	Каладин се успокои. Все още излъчваше Светлина, а ако не се брои провикването, сдържаше дъха си поне четвърт час. _Това може да се окаже удобно_, рече си той. Дробовете му обаче горяха, затова почна да диша нормално. Светлината не изчезна напълно, но заизлиза по-бързо.
	— Добре — рече той на Лопен. — Вържи другата торба за въжето.
	Въжето се загърчи и след миг Лопен се провикна, че е готов. Каладин стисна въжето с бедра, за да се закрепи на място, и после изтегли въжето и вързаната за него торба с броните. С късия край на възела приплъзна кесията с тъмните сфери в торбата, върза всичко на място под моста. Оттук, надяваше се той, Лопен и Дабид щяха да успеят да го вземат отгоре.
	Погледна към дъното. Изглеждаше много по-далеч, отколкото ако го гледаше от моста. Всичко ставаше различно при тази лека промяна на зрителния ъгъл.
	Не получаваше световъртеж от височината. Напротив, леко се вълнуваше. Част от него винаги обичаше да е нависоко. Намираше го за естествено. Потискащо беше да си долу — в дупка, без да виждаш света.
	Обмисли следващия си ход.
	— Какво? — попита Сил и пристъпи към него във въздуха.
	— Ако оставя въжето тук, някой може да го забележи, докато минава по моста.
	— Срежи го тогава.
	Той учудено я погледна.
	— Докато вися от него?
	— Нищо няма да ти стане.
	— Това е падане от височина четиридесет стъпки! В най-добрия случай ще имам счупени кости.
	— Няма. Чувствам, че това е _правилно_, Каладин. Ще бъдеш добре, повярвай ми.
	— Да ти повярвам ли? Сил, та ти самата каза, че паметта ти изневерява!
	— Миналата седмица ти ме обиди — отвърна Сил и скръсти ръце. — Мисля, че ми дължиш извинение.
	— От мен се очаква да се извиня, като срежа въжето и падна от четиридесет стъпки, така ли?
	— Не, извинението е да ми се довериш. Казах ти. Чувствам, че ще е добре.
	Каладин въздъхна и пак погледна надолу. Светлината му привършваше. Какво друго му оставаше да направи? Да остави въжето щеше да е глупаво. Дали не можеше да върже още един възел, който да отслаби с дърпане, когато е долу?
	Ако такъв възел изобщо съществуваше, то той не знаеше как се връзва. Стисна зъби. После, когато и последният му камък изтрополи на дъното, той пое дълбоко дъх и извади паршендския нож. Действаше бързо, за да не си даде възможност да размисли. Преряза въжето.
	Падна бързо. Държеше срязаното въже с една ръка. Стомахът му се преобърна от рязкото движение. Мостът се стрелна нагоре, като че се издигаше и ужасеният ум на Каладин незабавно насочи погледа му надолу. Не беше хубаво. Беше плашещо. Ужасно. Той щеше да умре! Той…
	_Всичко е наред._
	Чувствата му в миг се уталожиха. Някак знаеше какво да прави. Завъртя се във въздуха. Пусна въжето. Падна на земята с краката надолу. Приклекна и опря длан на камъка. Внезапно го прониза студ. Останалата у него Светлина излезе наведнъж, напусна тялото му като прозрачен пръстен от дим, който се удари в земята и се разшири, преди да изчезне.
	Каладин се изправи. Лопен зяпаше. Каладин усещаше в краката си болка от приземяването, но като при падане от четири-пет стъпки.
	— Като десет удара на мълния върху планината, ганчо! — възкликна Лопен. — Беше невероятно!
	— Благодаря — отговори Каладин. Вдигна ръка към челото си, огледа разпилените в основата на стената камъни и сетне вдигна очи към торбата с броните, вързана здраво горе.
	— Казвах ти — обади се Сил и кацна на рамото му. Звучеше победоносно.
	— Лопен, мислиш ли, че можеш да вземеш онези там брони при следващия пробег с моста?
	— Дадено. Никой няма да види. Не обръщат внимание на нас, хердитата, не обръщат внимание на мостовите, а пък сакатите съвсем не забелязват. За тях съм толкова невидим, че мога да минавам през стените.
	Каладин кимна.
	— Вземи ги. Скрий ги. Дай ми ги точно преди щурма на последното плато.
	— Няма да им се понрави, че отиваш на пробег с моста брониран, ганчо. Не мисля, че ще е по-различно от нещата, които прави досега.
	— Ще видим. Просто го направи.


>>	60
>>	Това, което не можем да имаме
>>	{img:pytjat_na_kralete_t1_6.png}

E>
	„Смъртта е мой живот, силата става моя слабост, пътуването свърши.“
@	Бетабанес 1173 г., 95 секунди преди смъртта. Обект: не особено известен учен. Записът е вторичен. Счита се за спорен.
E$

	— Ето защо, татко — каза Адолин — ти изобщо _не можеш_ да абдикираш в моя полза, независимо _какво_ открием за виденията.
	— Наистина ли? — попита Далинар и се усмихна на себе си.
	— Да.
	— Добре, убеди ме.
	Адолин се закова в коридора. Двамата отиваха към покоите на Далинар. Той се обърна и погледна младия човек.
	— Нима? — попита Адолин. — Искам да кажа, аз наистина ли _успях_ да те убедя?
	— Да — отвърна Далинар. — Аргументите ти са основателни.
	Не добави, че сам е стигнал до решението.
	— Независимо какво става, оставам. Не мога да напусна битката точно сега.
	Адолин се усмихна широко.
	— Но — продължи Далинар с вдигнат пръст — настоявам за нещо. Ще съставя заповед — заверена от най-старшата от писарите ми в присъствието на Елокар — която ти дава правото да ме отстраниш, ако стана прекалено нестабилен умствено. Няма да съобщаваме в другите лагери за нея, но не мога да рискувам да стана толкова луд, че да е невъзможно да бъда отстранен.
	— Чудесно — отвърна Адолин и се изравни с Далинар. Бяха сами в коридора. — Приемам го. Стига да не казваш на Садеас. Все още не му вярвам.
	— Не искам от теб да му вярваш — отвърна Далинар и отвори вратата на стаята си. — Просто знай, че той може да се промени. Някога Садеас бе приятел и мисля, че отново може да бъде такъв.
	Студените камъни на направената чрез Превръщане стая като че ли задържаха мраза на пролетното време. То все отказваше да се превърне в лятно, но поне не премина в зимно. Елтебар обеща, че няма да стане — но обещанията на бурегадателите винаги бяха изпълнени с предупреждения. Волята на Всемогъщия бе тайнствена и на знаците не винаги можеше да се вярва.
	Сега приемаше бурегадателите, макар че отхвърляше помощта им, когато за пръв път станаха популярни. Никой не биваше да опитва да познае бъдещето, нито да твърди нещо за него, понеже то принадлежеше на самия Всемогъщ. И Далинар се чудеше как бурегадателите могат да правят проучванията си, без да четат. Заявяваха, че не четат, но той беше виждал изпълнените им с глифи книги. Глифи. Не бяха предназначени за използване в книгите; бяха картини. Човек, който въобще не бе виждал глифи, можеше да разбере какво означават по формата им. Това правеше тълкуването на глифите различно от четенето.
	Бурегадателите правеха много неща, които притесняваха хората. Уви, тези неща бяха толкова _полезни_. Да знаеш кога може да започне бурята; е, това беше твърде съблазнително предимство. Макар нерядко да грешаха, по-често бурегадателите бяха прави.
	Ренарин коленичи пред огнището и прегледа поставения за отопляването на стаята фабриал. Навани вече бе дошла. Седеше на високото писалище на Далинар и пишеше писмо; разсеяно махна за поздрав с писеца при влизането му. Носеше фабриала, с който я бе видял на празненството преди няколко седмици; многокракото приспособление бе закрепено на рамото й и държеше виолетовата рокля.
	— Не знам, татко — каза Адолин и затвори вратата. Явно още мислеше за Садеас. — Не ме интересува дали се вслушва в _Пътя на кралете_. Прави го, за да не гледаш достатъчно внимателно на щурмовете на платата, тъй че чиновниците му да могат да нагласят по-добър дял от скъпоценните ядра за него. Той те манипулира.
	Далинар сви рамене.
	— Скъпоценните ядра са второстепенни, синко. Ако успея отново да изградя съюз с него, струва си почти всяка цена. В известен смисъл, аз го манипулирам.
	Адолин въздъхна.
	— Много добре. Но ще продължавам да държа здраво кесията си, когато е наблизо.
	— Просто опитай да не го обиждаш — продължи Далинар. — А, още нещо. Искам да свършиш още нещо с кралските гвардейци. Ако има войници, за които е сигурно, че са ми лоялни, постави ги да охраняват стаите на Елокар. Думите му за заговор ме разтревожиха.
	— Предполагам, че не ги вземаш насериозно.
	— Нещо странно е станало с бронята му. Цялата тази бъркотия мирише на слуз от кремлинги. Може би ще се окаже, че няма нищо. Но ти ми угаждай засега.
	— Трябва да отбележа — включи се Навани, — че не държах много на Садеас, когато ти, той и Гавилар бяхте приятели.
	После довърши писмото си с калиграфски подпис.
	— Той не стои зад покушението срещу краля — каза Далинар.
	— Как можеш да си сигурен? — попита Навани.
	— Понеже той не действа по този начин — отвърна й Далинар. — Той никога не поиска кралската титла. Да е върховен принц му дава много власт, но някой друг ще поеме вината за големите грешки.
	Далинар поклати глава.
	— Никога не опита да отнеме трона на Гавилар, а пред Елокар положението му е още по-добро.
	— Понеже синът ми е слабак — отвърна Навани. Думите й не прозвучаха като обвинение.
	— _Не_ е слаб — възрази Далинар. — Неопитен е. Но, разбира се, това прави положението съвършено за Садеас. Той говори истината — поиска да го назначат за Върховен принц на Осведомяването, защото много иска да разбере кой иска да убие Елокар.
	— Машала — продължи Ренарин с официалното обръщение за една леля. — Какво прави фабриалът на рамото ти?
	Навани погледна уреда с лека усмивка. Далинар виждаше, че тя се бе надявала някой от тях да я попита. Той седна; бурята наближаваше.
	— А, този? Това е вид фабриал срещу болежки. Дай да ти покажа. — Тя вдигна свободната си ръка и натисна някаква щипка, която освободи приличните на нокти крачета. Вдигна го.
	— Да имаш някакви болки, скъпи? Ударен пръст или драскотина?
	Ренарин поклати глава.
	— Разтегнах един мускул на ръката си при упражненията с меча по-рано днес — каза Адолин. — Не е зле, но боли.
	— Ела насам — каза му Навани.
	Далинар се усмихна обичливо — тя бе най-искрена, когато се занимаваше с новите фабриали. Тези случаи бяха от малкото, когато можеше да бъде видяна такава, каквато е. Не Навани — майката на краля, или Навани — политическият интригант, а Навани — въодушевеният инженер.
	— Общността на артифабрианите прави изключителни неща — каза тя, когато Адолин протегна ръката си. — Особено се гордея с този малък уред, тъй като участвах в конструирането му.
	Защипа го на ръката на Адолин, уви крачката около дланта му и ги закопча. Адолин вдигна ръка и я завъртя.
	— Болката изчезна.
	— Но имаш чувствителност, да? — запита го тя самодоволно.
	Адолин опипа дланта си с пръстите на другата ръка.
	— Ръката въобще не е изтръпнала.
	Ренарин наблюдаваше с голям интерес; зад очилата погледът му бе любопитен и напрегнат. Само да можеха да го убедят да стане ардент. Тогава, ако искаше, можеше да стане инженер. Но той продължаваше да отказва. Мотивите му все изглеждаха на баща му като нескопосани оправдания.
	— Малко е големичък — отбеляза Далинар.
	— Е, това все пак е първи модел — отвърна с оправдателен тон Навани. — Заимствах от едно от тези ужасни творения на Дългата сянка и нямах възможността да оправя формата. Мисля, че има голям потенциал. Представи си няколко такива на бойното поле, за да притъпяват болката на ранените войници. Представи си ги в ръцете на хирург, който няма да се тревожи за болката на пациентите си, докато работи с тях.
	Адолин кимна. Далинар трябваше да се съгласи, че прилича на полезен уред. Навани се усмихна.
	— Това е времето човек да живее; научаваме всякакви неща за фабриалите. Този, да речем, е намаляващ фабриал — намалява нещо, в случая болката. Всъщност не лекува раната, но може би е стъпка в тази посока. Както и да е, напълно е различен от двойните фабриали като далекосъобщителите. Ако можехте да видите плановете ни за бъдещето…
	— Например? — попита Адолин.
	— Ще разберете — усмихна се тайнствено Навани. Махна фабриала от ръката на Адолин.
	— Мечове? — гласът му звучеше въодушевено.
	— Е, не — отвърна тя. — Формата и материалите на Мечовете и Броните са напълно различни от всичко, открито от нас. Най-близко до тях са щитовете от Я Кевед. Но, доколкото мога да кажа, те се опират на конструктивен принцип, съвсем различен от този на истинската Броня. Древните трябва да са били изключителни инженери.
	— Не — вметна Далинар. — Виждал съм ги, Навани. Те са… добре де, те са древните. Технологията им е примитивна.
	— Ами Градовете на зората? — попита го Навани недоверчиво. — Фабриалите?
	Далинар поклати глава.
	— Нито едното, нито другото съм виждал. Във виденията има Мечове, но изглеждат съвършено не на място. Може би са били дадени направо от Вестителите, както се разказва в легендите.
	— Може би — продължи Навани. — Защо не…
	И изчезна.
	Далинар примигна. Не бе чул приближаващата буря.
	Намираше се в голяма, открита стая с колони от всички страни. Огромните стълбове сякаш бяха издялани от мек пясъчник; единствената им украса бе зърнестата повърхност на камъка. Таванът беше много високо, издялан в скалата във формата на геометрични фигури, които изглеждаха смътно познати. Свързани с линии кръгове, които излизаха един от друг…
	— Не зная какво да правя, стари приятелю — произнесе един глас отстрани. Далинар се обърна и видя млад мъж в кралски дрехи в бяло и златно да се разхожда със сключени пред себе си ръце, скрити в бухнали ръкави. Имаше тъмна, хваната на плитка коса, и заострена къса брада. В косата му бяха втъкани златни нишки, които се съединяваха на челото и образуваха знак. Символът на Сияйните рицари.
	— Твърдят, че всеки път е същото — каза мъжът. — Никога не сме готови за Опустошенията. Би трябвало да сме станали по-добри в отбраната, ала всеки път се оказваме по-близо до разрухата.
	Обърна се към Далинар, сякаш очакваше отговор.
	Далинар погледна надолу. И той носеше украсена дреха, макар и не толкова пищна. Къде бе той? В кое време? Трябваше да намери доказателства, които Навани да запише и Ясна да използва, за да докаже истинността — или обратното — на тези сънища.
	— И аз не знам какво да кажа — отвърна той. Ако искаше сведения, трябваше да се държи по-естествено, отколкото в предишните видения.
	Царственият мъж въздъхна.
	— Надявах се, че ще можеш да споделиш с мен малко мъдрост, Карм.
	Продължиха да крачат през стаята и приближиха място, където стената се отваряше към масивен балкон с каменен парапет. Той откриваше гледка към вечерно небе; залязващото слънце оцветяваше въздуха в мръсно, душно червено.
	— Собствената ни природа ни унищожава — продължи владетелят със спокоен глас, но с гневно лице. — Алакавиш беше Повелител на Стихиите. Трябваше да знае. И все пак, връзката Наел не му даде повече мъдрост, отколкото има един обикновен човек. Уви, не всички духчета умеят да разграничават като духчетата на честта.
	— Съгласен съм — каза Далинар.
	Другият изглеждаше облекчен.
	— Притеснявах се, че ще вземеш твърденията ми за твърде дръзки. Твоите Повелители на Стихиите бяха… Не, не бива да гледаме в миналото.
	_Какво е Повелител на Стихиите?_ Далинар искаше да извика въпроса си, но нямаше начин. Не и без да прозвучи съвсем неуместно.
	_Може би…_
	— Какво смяташ, че трябва да се направи с тези Повелители на Стихиите? — попита Далинар внимателно.
	— Не знам дали можем да ги принудим да направят каквото и да е.
	Стъпките им отекваха в празната стая. Нямаше ли стража или придворни?
	— Силата им… да, Алакавиш доказва колко привличат простолюдието. Само ако имаше начин да ги окуражим…
	Мъжът спря и се обърна към Далинар.
	— Те трябва да бъдат по-добри, стари приятелю. Всички ние трябва да бъдем такива. Отговорността на това, което ние дадено — дали короната или връзката Наел — трябва да _ни_ направи по-добри.
	Изглежда очакваше нещо от Далинар. Но какво?
	— Мога да прочета несъгласието по лицето ти — продължи кралят. — Добре, Карм. Разбирам, че разсъжденията ми по въпроса са нетрадиционни. Може би вие сте прави, може би способностите ни са доказателство за божествен избор. Но ако това е вярно, не бива ли да сме по-загрижени за това как действаме?
	Далинар се намръщи. Това му звучеше познато. Царственият мъж въздъхна и отиде на балкона. Далинар отиде при него и прекрачи навън. Перспективата най-накрая му позволи да погледне към пейзажа долу.
	Далинар шумно издиша. Мъртъвци изпълваха улиците на града навън, град, който Далинар смътно разпознаваше. _Колинар. Родината ми._ Двамата с краля стояха на върха на ниска кула на три етажа — нещо като каменен донжон. Стоеше там, където един ден щеше да бъде дворецът.
	Градът не можеше да се сбърка, със заострените му скални образувания, протегнати към небето като огромни перки. Наричаха ги вятърните остриета. Само дето бяха по-малко ерозирали от обичайното за него, а градът около тях бе напълно различен — застроен с кубични каменни сгради, много от тях съборени. Да не би да е бил ударен от земетресение?
	Не, труповете бяха паднали в битка. Далинар можеше да усети миризмата на кръв, вътрешности и дим. Телата лежаха, много от тях до ниската стена около кулата. На места тя бе разрушена. Около телата имаше камъни със странна форма. Изрязани като…
	_Кръв на предците ми_, каза си Далинар, хвана се за парапета и се наведе напред. _Това не са камъни. Това са създания._ Едри животни, пет или шест пъти по-големи от човек, със сива, прилична на гранит кожа. Имаха дълги крайници и заострени тела; предните им крака — или ръце? — излизаха от широки рамене. Лицата им бяха слаби и тесни. Като стрели.
	— Какво е станало тук? — не можа да се удържи Далинар — Ужасно е!
	— И аз се питам същото. Как можахме да допуснем това да се случи? Опустошенията са уместно назовани така. Аз чух началните изчисления. Единадесет години война и девет от всеки десет души, които съм управлявал, са мъртви. Имаме ли вече кралства, които да владеем? Сур не съществува, сигурен съм в това. Тарма и Ейлиз също няма да оцелеят. Твърде много от хората им загинаха.
	Далинар никога не бе чувал за тези места.
	Мъжът сви ръка в юмрук и леко удари оградата. Надалеч бяха поставени площадки за кремация; бяха започнали да изгарят телата.
	— Другите искаха да обвинят Алакавиш. Наистина, ако не ни бе довел до война преди Опустошението, можеше и да не сме така зле разбити. Но Алакавиш бе признакът на по-тежката болест. Когато Вестителите се завърнат, какво ще намерят? Хора, които отново са ги забравили? Свят, разкъсан от война и спорове? Ако продължим, както досега, може би сме _заслужили_ да загубим.
	Далинар се вцепени. Бе мислил, че това видение трябва да дойде след предишното, но по-ранните видения не следваха в хронологичен ред. Все още не бе видял никакви Сияйни рицари, но това може би не бе заради напускането им. Може би те все още не _съществуваха_. И може би имаше причина думите на мъжа да звучат толкова познато.
	Възможно ли беше? Възможно ли беше да стои до мъжа, чиито думи бе слушал отново и отново?
	— В загубата има чест — внимателно изрече той думите, употребени няколко пъти в _Пътят на кралете_.
	— Ако в загубата има поука — човекът се усмихна. — Отново използваш собствените ми думи срещу мен, Карм?
	Далинар остана почти без въздух. Същият. Нохадон. Великият крал. Беше истински. Или — бил е истински. Мъжът бе по-млад, отколкото Далинар си го бе представял, ала скромните и все пак царствени маниери… да, точно така.
	— Мисля да се откажа от престола — внимателно каза Нохадон.
	— Не! — Далинар пристъпи към него. — Не бива.
	— Не мога да ги водя. Не и ако моето водачество ги води до това.
	— Нохадон.
	Той се обърна намръщен.
	— Какво?
	Далинар се спря. Можеше ли да се е объркал? Не. Името Нохадон бе повече титла. Много от знаменитите в историята хора бяха получили свещени имена от Църквата, преди тя да бъде унищожена. Едва ли и Байерден бе истинското му име; то бе загубено.
	— Нищо — отвърна Далинар. — Не можеш да се откажеш от трона си. Хората имат нужда от водач.
	— Те _имат_ водачи — възрази Нохадон. — Има принцове, крале, Превръщатели, Повелители на Стихиите. Винаги има мъже и жени, които искат да водят.
	— Вярно е — каза Далинар. — Но ни липсват хора, които да го правят добре.
	Нохадон се наведе над парапета. Взираше се в падналите с израз на дълбока мъка и тревога. Бе толкова странно да го види така. Кралят беше толкова млад. Далинар никога не си го бе представял тъй неуверен и изтерзан.
	— Чувството ми е познато — внимателно продължи Далинар. — Неувереността, срамът, объркването.
	— Твърде добре ме разчиташ, стари приятелю.
	— Познавам чувствата, понеже съм ги изпитвал. Аз… никога не съм предполагал, че и ти ще ги изпитваш.
	— Тогава се поправям. Може би не ме познаваш достатъчно добре.
	Далинар се умълча.
	— Какво да правя? — попита Нохадон.
	— Питаш _мен_?
	— Та ти си съветникът ми, нали? Е, бих приел малко съвети.
	— Аз… Не можеш да напуснеш трона.
	— И какво ще правя с него? — Нохадон се обърна и закрачи по балкона. Изглежда се простираше по целия етаж. Далинар отиде при него и мина покрай места, където камъкът бе откъртен и парапетът — отчупен.
	— Вече нямам вяра в хората, стари приятелю — рече Нохадон. — Събери двама на едно място и веднага ще намерят за какво да спорят. Събери ги в групи, и едната ще намери основание да нападне и да мачка другата. А сега това. Как да ги защитавам? Как да направя така, че да не се повтори отново?
	— Продиктувай книга — отвърна му Далинар пламенно. — Голяма книга, която да даде на хората надежда, да изложи мислите ти за управлението и за това как трябва да се живее!
	— Книга? Аз? Да напиша книга?
	— Защо не?
	— Защото мисълта е невъобразимо _глупава_.
	Далинар зяпна.
	— Познатият ни свят бе почти унищожен — продължи кралят. — Едва ли има семейство, което да не е изгубило половината си хора! Най-добрите ни мъже са трупове тук, а храната няма да ни стигне за повече от два-три месеца в най-добрия случай. И аз трябва да прекарвам времето си в писане на книга? Кой ще я запише вместо мен? Всичките ми писари бяха изклани, когато Йелиг-нар нахлу в канцеларията. Ти си единственият познат ми жив учен мъж.
	Учен _мъж_? Времената наистина _бяха_ странни.
	— Аз бих могъл да я напиша.
	— С една ръка? Научил си се да пишеш с лявата ръка?
	Далинар погледна. Имаше две ръце, но явно мъжът, когото Нохадон виждаше, бе без дясна ръка.
	— Не, ние трябва да целим възстановяване. Ще ми се само да намеря начин как да убедя кралете — тези, които още са живи — да не търсят изгода за сметка на другите.
	Нохадон потупа по парапета на балкона.
	— Това е решението ми. Оттеглям се или правя каквото трябва. Сега не е време за писане. Време е за действие. За съжаление, време е за меча.
	_За меча? Ти ли, Нохадон?_
	Не можеше да бъде. Той щеше да стане велик философ, да проповядва мир и уважение към другите, нямаше да заставя хората да следват желанията му. Щеше да ги _води_ по пътя на честта.
	Нохадон се обърна към Далинар.
	— Извини ме, Карм. Не биваше да отхвърлям предложенията ти, веднага след като те помолих за тях. Разтревожен съм. Предполагам, разтревожени сме всички ние. Понякога ми се струва, че да сме хора означава да желаем това, което не можем да имаме. За някои това нещо е властта. За мен е мирът.
	Нохадон се обърна и закрачи обратно по балкона. Въпреки бавните стъпки, стойката му подсказваше, че иска да е сам. Далинар го остави.
	— Той ще стане един от най-влиятелните писатели на Рошар — произнесе Далинар.
	Тишина. Само подвикванията на хората, които работеха долу и събираха труповете.
	— Зная, че си там — продължи Далинар.
	Мълчание.
	— Какво решение взема той? — попита Далинар. — Обединява ли ги, както желаеше?
	Често чуваният във виденията му глас не се обади. Далинар не получи отговор на въпросите си. Въздъхна и се обърна, за да погледне полетата на смъртта.
	— Поне за едно нещо си прав, Нохадон. Да бъдеш човек е да искаш това, което не можеш да притежаваш.
	Пейзажът притъмня, слънцето залязваше. Тъмнината го обгърна и той затвори очи. Щом ги отвори, отново бе в покоите си, изправен, с ръце на облегалката на един стол. Обърна се към Адолин и Ренарин, които бяха наблизо, притеснени и готови да го хванат, ако стане буен.
	— Е, това беше безсмислено. Нищо не научих. Ха! Не се оправям добре…
	— Далинар — рязко рече Навани, докато все още въртеше писеца по хартията. — Последното нещо, което произнесе преди видението да свърши. Какво беше то?
	Далинар се намръщи.
	— Последното…
	— Да — Навани бе настойчива. — Последните думи, които каза.
	— Цитирах човека, с когото говорих: „Да бъдеш човек е да желаеш това, което не можеш да притежаваш.“ Защо?
	Тя не му отговори и пишеше трескаво. Щом свърши, избута високия стол и отиде до библиотеката му.
	— Имаш ли копие от… Да, мислех, че може. Това са книгите на Ясна, нали?
	— Да — отвърна Далинар. — Поиска да ги пазим, докато се върне.
	Навани издърпа един том.
	— _Аналектика_ на Корвана.
	Постави книгата на писалището и прелисти страниците.
	Далинар отиде при нея, макар че — ясно — не можеше да разбере нищо от страниците.
	— Какво е важното?
	— Тук — каза Навани. Тя погледна Далинар. — Знаеш, че говориш, когато имаш видения.
	— Говоря несвързано. Да, синовете ми го казаха.
	— _Анак малах каф, дел макиан хабин я_ — прочете тя. — Да ти звучи познато?
	Далинар поклати глава, озадачен.
	— Прилича доста на това, което баща ни казваше — намеси се Ренарин. — Докато беше във видението.
	— Не „прилича доста“, Ренарин — продължи Навани със самодоволен вид. — Фразата е точно същата. Това е последното нещо, което произнесе, преди да излезе от транс. Записах — доколкото можах — всичко, което е казал днес.
	— С каква цел? — попита Далинар.
	— Защото мислех, че може да помогне. И помогна. Същата фраза се намира в _Аналектика_, почти еднаква.
	— Какво? — попита недоверчиво Далинар — Как?
	— Това е ред от песен — обясни му Навани. — Песнопение на Ванриал, орден художници, които обитават склоновете на Мълчаливата планина в Я Кевед. Година след година, век след век, те са пеели същите думи — песни, за които твърдят, че са били записани с Нотното писмо на зората от самите Вестители. Притежават думите на песните, записани с древно писмо. Но _значенията_ са загубени. Днес са само звуци. Някои учени вярват, че писмото — и самите песни — може наистина да са записани с Нотното писмо на зората.
	— И аз… — каза Далинар.
	— Ти току-що произнесе ред от една от тях — каза му Навани. — Освен това, ако фразата, която ми даде, е вярна, ти си я _превел_. Това може да докаже хипотезата за Ванриал! Едно изречение не е много, но би могло да ни даде ключа за разчитането на цялото писмо. Това не ми даваше мира известно време, докато слушах виденията ти. _Реших_, че нещата, които казваш, са твърде подредени, за да са безсмислици.
	Погледна Далинар и се усмихна широко.
	— Далинар, може да си разгадал една от най-трудните — и най-старите — загадки на всички времена.
	— Почакай — каза Адолин. — Какво казваш?
	— Това, което казвам, племеннико — отвърна Навани, като гледаше право в него — е, че разполагаме с твоето доказателство.
	— Но — възрази Адолин — искам да кажа, той може да е чул тази фраза…
	— И да е извадил цял език от нея? — попита Навани и вдигна изписания лист. — Това _не_ са безсмислици, но не е език, който се говори днес. Предполагам, че е това, на което прилича — Нотното писмо на зората. Тъй че, докато не намериш друго обяснение как баща ти се е научил да говори на един мъртъв език, Адолин, виденията най-вероятно са истински.
	В стаята се възцари тишина. Самата Навани изглеждаше изненадана от думите си. Бързо се отърси от изненадата.
	— Далинар — продължи тя. — Искам да опишеш видението колкото може по-точно. Трябват ми точните думи, които си казал, ако можеш да си ги припомниш. Всяко парченце, което можем да съберем, ще помогне на учените ми да се оправят с това…


>>
	{img:pytjat_na_kralete_t2_navani_2.jpg|#Из бележника на Навани: две}


>>	61
>>	Добро за зло
>>	{img:pytjat_na_kralete_t1_6.png}

E>
	„В бурята се пробуждам, падам, въртя се, скърбя.“
@	Каканев 1173 г., 13 секунди преди смъртта. Обект: градски стражник.
E$

	— Как можеш да си толкова сигурен, че е бил той, Далинар? — попита го внимателно Навани.
	Той поклати глава.
	— Сигурен съм. Беше Нохадон.
	Изминали бяха няколко часа от края на видението. Навани бе оставила писалището си и сега седеше в по-удобен стол до Далинар. Ренарин се разполагаше насреща и им правеше компания заради благоприличието. Адолин бе излязъл, за да състави отчета за щетите от бурята. Изглеждаше много обезпокоен от това, че виденията се бяха оказали истински.
	— Но човекът, когото видя, не произнесе името — каза Навани.
	— Той беше, Навани.
	Далинар загледа някъде над главата на Ренарин, в стената от гладка кафява скала, изработена чрез Превръщане.
	— Имаше властно излъчване. Тежестта на големи отговорности. Царственост.
	— Може да е бил някой друг крал — възрази тя. — Нали отхвърли предложението ти да напише книга.
	— Просто не беше времето да започне да я пише. Толкова много смърт… бе притиснат от някаква голяма загуба. Отче на Бурите! Девет от всеки десет души загинали във война. Можете ли да си представите такова нещо?
	— Опустошенията — каза Навани.
	_Обедини хората… Истинското Опустошение идва…_
	— Имаш ли сведения за Опустошенията? — попита я Далинар. — Не приказките на ардентите. Исторически сведения?
	Навани държеше в ръка чаша виолетово вино; на ръба на чашата се бяха появили капчици от кондензацията.
	— Да, но аз не съм този, когото трябва да питаш. Ясна е историкът.
	— Мисля, че видях последиците от едно. Аз… може и да съм видял трупове на Пустоносни. Може ли това да ни даде повече доказателства?
	— Нищо, което да е толкова сигурно като езика.
	Навани отпи от виното си.
	— Опустошенията са нещо от старите предания. Може да се твърди, че си си представил това, което си очаквал да видиш. Но тези думи — ако можем да ги преведем, никой няма да може да оспори, че си видял нещо истинско.
	Дъската й за писане лежеше на ниската масичка между тях; върху хартията внимателно бяха положени мастило и писец.
	— Смяташ ли да казваш на други за виденията ми? — попита я Далинар.
	— Как иначе ще обясним какво става с теб?
	Далинар изпита колебание. Как би могъл да обясни? От една страна, бе облекчаващо да узнае, че не е луд. Ами ако някаква сила се опитваше да го подведе с тези видения и използваше образите на Нохадон и Сияйните, защото той ги смяташе за заслужаващи доверие?
	_Сияйните рицари са паднали_, припомни си Далинар. _Изоставили са ни. Някои от другите ордени може и да са се обърнали против нас, както гласят легендите._ Във всичко това имаше нещо обезпокоително. Разполагаше с поредния камък, за да изгради отново основата на личността си, но най-важното все още оставаше нерешено. Да вярва ли на виденията или не? Не можеше отново да им вярва безпрекословно, не и след като възраженията на Адолин предизвикаха истински тревоги у него.
	Смяташе, че докато не установи източника им, не може да разказва за тях.
	— Далинар — каза му Навани и се наведе напред. — В лагерите говорят за твоите епизоди. Дори жените на офицерите ти се чувстват неловко. Мислят си, че се боиш от бурите или че имаш заболяване на ума. Това ще те оправдае.
	— Как? Като направи от мен някакъв мистик? Мнозина ще помислят, че тези видения са твърде близко до пророчество.
	— Ти виждаш миналото, татко — каза Ренарин. — Това не е забранено. А ако Всемогъщият ги изпраща, то как тогава хората ще възразяват?
	— Адолин и аз говорихме с ардентите — отвърна му Далинар. — Твърдят, че било много невероятно това да идва от Всемогъщия. Ако решим, че на виденията трябва да се вярва, много хора няма да са съгласни с мен.
	Навани се облегна, отпиваше вино; свободната ръка лежеше в скута й.
	— Далинар, синовете ти ми казаха, че веднъж си потърсил Старата Магия. Защо? Какво поиска от Нощната пазителка, и какво проклятие ти даде тя в отплата?
	— Казах им, че срамът си е мой — отвърна Далинар. — И няма да го разкривам.
	Тишина. Дъждът след бурята бе спрял да тропа по покрива.
	— Може да е важно — най-накрая каза Навани.
	— Беше отдавна. Много преди виденията да започнат. Не мисля, че е свързано с тях.
	— Може и да е.
	— Да — отстъпи той. Нямаше ли този ден да спре да го преследва? Не беше ли достатъчно, дето загуби всякакви спомени за жена си?
	Какво мислеше Ренарин? Би ли заклеймил баща си за такъв голям грях? Далинар се застави да вдигне поглед и срещна очите зад очилата на сина си. Странно, но Ренарин не изглеждаше притеснен. Само замислен.
	— Съжалявам, че трябваше да станете свидетели на срама ми — изрече Далинар и погледна Навани.
	Тя махна пренебрежително.
	— Обръщането към Старата Магия е обида за светилищата, но наказанията им за нещо такова никога не са сурови. Предполагам, че не е трябвало да правиш много, за да се пречистиш.
	— Ардентите наредиха да раздам сфери на бедните — отговори Далинар. — И трябваше да поръчам молитви. Нищо от това не отстрани последиците от чувството ми за вина.
	— Ще се изненадаш колко много набожни светлооки се обръщат към Старата Магия в един или друг момент от живота си. Поне тези, които могат да изминат пътя до Долината. Но _все пак_ се питам дали не е свързано.
	— Лельо — обърна се Ренарин към нея. — Наскоро поисках няколко книги за Старата Магия. Съгласен съм с неговото мнение. Това не ми прилича на работа на Нощната пазителка. Тя раздава проклятия в замяна на удовлетворените от нея дребни желания. Винаги едно проклятие и едно желание. Татко, смятам, че знаеш какви са били и двете неща?
	— Да. Точно знам проклятието си и то не е свързано с това.
	— Тогава не можем да обвиняваме Старата Магия.
	— Да — отвърна му Далинар. — Но леля ти е права да пита. Истината е, че нямаме никакво доказателство, че това идва от Всемогъщия. Нещо иска аз да знам за Опустошенията и за Сияйните рицари. Може би трябва да се запитаме защо.
	— Какво са _били_ Опустошенията, лельо? — запита я Ренарин. — Ардентите говорят за Пустоносните. За човешкия род, за Сияйните и за война. Но какво са били те в действителност? Знаем ли нещо определено?
	— Сред писарите на баща ти има фолклористи, които ще ти помогнат повече по този въпрос.
	— Може би — додаде Далинар, — но не съм сигурен на коя от тях мога да се доверя.
	Навани замълча.
	— Вярно. Е, доколкото знам, няма оцелели съвременни разкази. Било е много отдавна. Спомням си, че митът за Парасафи и Надрис споменава Опустошенията.
	— Парасафи — вметна Ренарин. — Тази, която е намерила каменните семена.
	— Да — отвърна му Навани. — За да възстанови загиналия си народ, изкачила върховете на Дара — митът сочи различни днешни планински вериги като истинските планини на Дара — за да намери камъни, докоснати от самите Вестители. Донесла ги на смъртното легло на Надрис и събрала семето му, за да даде живот на камъните. Пръкнали се десет деца, с които тя създала нов народ. Май се наричаха Марна.
	— Произходът на макабаките — каза Ренарин. — Майка ми разказа тази история, когато бях дете.
	Далинар поклати глава.
	— Родени от скалите?
	Старите истории рядко му звучаха смислено, макар че светилищата бяха канонизирали много от тях.
	— Този мит споменава за Опустошенията в началото — продължи Навани. — Твърди, че те са унищожили народа на Парасафи.
	— Но какво са _били_ те?
	— Войни — Навани отпи от виното. — Пустоносните са идвали отново и отново, опитвали са да прогонят хората от Рошар обратно в Преизподнята. Както са прогонили човешкия род — и Вестителите — от Селенията на Покоя.
	— Кога са били създадени Сияйните рицари? — попита Далинар.
	Навани сви рамене.
	— Не знам. Може би са били воини от някое кралство или пък първоначално са били група наемници. Това лесно обяснява как са могли да станат тирани.
	— Виденията ми не посочват да са били тирани — продължи той. — Може би това е истинската цел на виденията. Да ме накарат да повярвам в лъжи за Сияйните. Да ме накарат да им повярвам, може би да опитат да ме подмамят да повторя падението и предателството им.
	— Не знам — обади се скептично Навани. — Не мисля, че си видял нещо неистинно за Сияйните. Легендите са единодушни, доколкото може да се каже за легенди, че Сияйните не винаги са били толкова лоши.
	Далинар стана и погледна почти празната чаша, отиде до масичката с напитките и я напълни отново. Откритието, че не е луд, би трябвало да помогне нещата да се изяснят, но вместо това го остави по-неспокоен. Ами ако Пустоносните стояха зад виденията? Според някои от чутите от него истории те можеха да овладяват телата на хората и да ги карат да вършат зло. А ако _бяха_ от Всевишния, каква бе целта им?
	— Трябва да помисля за всичко това — завърши той. — Денят беше дълъг. Моля, бих желал да остана насаме с мислите си.
	Ренарин стана, сведе глава в знак на уважение и се насочи към вратата. Навани стана по-бавно; лъскавата й рокля прошумя, докато поставяше чашата си на масата, а после отиде да вземе болкоуспокояващия фабриал. Ренарин излезе, Далинар отиде до вратата и зачака Навани да доближи. Нямаше намерение отново да я остави да му заложи капан, докато са насаме. Войниците му бяха там, и тя можеше да ги види. Добре.
	— Въобще ли не си доволен? — запита го тя и се опря с една ръка на касата на вратата.
	— Доволен?
	— Не полудяваш.
	— Но не знаем дали не съм манипулиран или не. Всъщност сега има повече въпроси от преди.
	— Виденията са благословия — отговори му тя и положи свободната си ръка на неговата. — Усещам го, Далинар. Не виждаш ли колко е хубаво?
	Далинар срещна красивите й светловиолетови очи. Бе толкова разсъдлива и умна. Колко желаеше да може да й се довери напълно.
	_Към мен е проявявала само чест. Никому не каза за плановете ми да абдикирам. Досега не се е опитала да използва виденията ми срещу мен._ Засрами се, че някога се е притеснявал, че тя може и да го направи.
	Тя бе чудна жена, Навани Колин. Чудна, великолепна, _опасна_ жена.
	— Виждам още притеснения — изрече той. — И още опасности.
	— Но, Далинар, учените, историците и фолклористите могат само да си мечтаят за твоите изживявания! Завиждам ти, макар и да твърдиш, че не си виждал забележителни фабриали.
	— Древните не са имали фабриали, Навани. Сигурен съм в това.
	— И това променя всичко, което сме смятали, че знаем за тях.
	— Предполагам.
	— Хайде, Далинар — въздъхна тя. — Нищо ли вече не пробужда страст в теб?
	Далинар вдиша дълбоко.
	— Твърде много неща, Навани. Отвътре се усещам като кълбо змиорки, чувствата ми лазят едно върху друго. Истината за тези видения е обезпокоителна.
	— Въодушевяваща — поправи го тя. — Наистина ли имаш предвид онова, което каза по-рано? Че ми се доверяваш?
	— Аз ли съм го казал?
	— Каза, че не се доверяваш на писарите си и ме помоли да запиша виденията. В това има определено допускане.
	Ръката й все още бе върху неговата. Тя протегна скритата си ръка и затвори вратата към коридора. Той за малко да я спре, но се въздържа. Защо?
	Вратата се затвори. Бяха сами. А тя беше толкова красива. Умните, будни очи, светещи от живот.
	— Навани — обърна се той към нея и потисна желанието си. — Пак правиш това. — Защо ли я остави?
	— Да — отговори тя. — Аз съм упорита жена, Далинар.
	В тона й нямаше и следа от игривост.
	— Това не е прилично. Брат ми… — той се пресегна към вратата, за да я отвори отново.
	— Брат ти — Навани се изплю и по лицето й проблесна гняв. — Защо всички трябва все да се занимават с него? Всеки се безпокои толкова много за един мъртъв човек! Той не е тук, Далинар. Няма го. Липсва ми. Но ми липсва много по-малко, отколкото на теб.
	— Пазя паметта му — твърдо отсече Далинар с ръка на резето на вратата.
	— Чудесно! Радвам се, че го правиш. Но изминаха _шест години_ и в мен виждат само жената на един покойник! Останалите жени ме забавляват с клюки, но не ме допускат в политическите си кръгове. Мислят ме за реликва. Искаш ли да знаеш защо дойдох толкова бързо?
	— Аз…
	— _Върнах се_ — продължи тя — понеже нямам дом. От мен се очаква да стоя настрана от важните събития, тъй като съпругът ми е мъртъв! Да се разтакавам наоколо, глезена, но пренебрегвана. Карам ги да се чувстват неудобно. Кралицата, другите жени в двора.
	— Съжалявам — произнесе Далинар. — Но аз не…
	Тя вдигна свободната си ръка и го удари с нея по гърдите.
	— Няма да приема това от теб, Далинар. Бяхме приятели още преди да _срещна_ Гавилар. Все още ме познаваш като човек, а не като сянка от отдавна рухнала династия. Нали?
	Погледна го умоляващо.
	_Кръв на бащите ми_, помисли изненадан Далинар. _Тя плаче._ Две малки сълзи.
	Рядко я бе виждал така открита.
	И ето, че я целуна.
	Бе грешка. Знаеше го. И все пак я хвана, прегърна я здраво и притисна устни в нейните, неспособен да се сдържи. Тя омекна в ръцете му. Усети солта на сълзите й; те се стекоха до нейните устни и се спряха в неговите.
	Отне дълго време. Много дълго. Чудно дълго. Умът му крещеше, като прикован затворник, заставен да наблюдава нещо ужасно. Но една частица от него бе искала това в продължение на десетки години — десетилетия, през които гледаше как брат му ухажва, взема и след това задържа единствената жена, която младият Далинар беше искал някога.
	Бе си обещал никога да не допуска това. Бе отрекъл чувствата си към Навани в мига, в който Гавилар спечели ръката й. Далинар беше отстъпил.
	Но усетът за нея — уханието й, топлината й — беше твърде сладък. Като избуяващо ухание той отми вината. За момент докосването изличи всичко. Не си спомняше страха при виденията, притесненията за Садеас, срама от миналите грешки.
	Можеше да мисли само за нея. Красива, проницателна, деликатна и едновременно — силна. Притисна се до нея — нещо, на което да се опре, когато целият свят се бе обърнал срещу него.
	Най-накрая прекрати целувката. Тя го погледна изненадано. Духчетата на страстта, подобни на мънички кристални снежинки, летяха във въздуха около тях. Отново го заля вината. Внимателно опита да я отблъсне, ала тя се хвана здраво за него.
	— Навани — изрече той.
	— Тихо — тя притисна глава до гърдите му.
	— Не можем…
	— Тихо — повтори тя по-настойчиво.
	Той въздъхна, но не я пусна.
	— Нещо лошо става с този свят, Далинар — тихо започна тя. — Кралят на Я Кевед е бил убит. Чух го току-що днес. Убит от шински Мечоносец в бели дрехи.
	— Отче на Бурите! — отвърна Далинар.
	— Нещо се случва — каза тя. — Нещо по-сериозно от войната ни тук, по-сериозно от Гавилар. Чувал ли си за странните неща, които казват умиращите? Повечето хора не обръщат внимание, но лекарите говорят за това. Бурегадателите шепнат, че бурите стават по-силни.
	— Чувал бях — отвърна й той; трудно му беше да изрече думите, както бе омаян от нея.
	— Дъщеря ми търси нещо — продължи Навани. — Понякога ме плаши. Толкова е настойчива. Убедена съм, че е най-интелигентната личност, която някога съм познавала. Нещата, които изследва… Далинар, тя вярва, че наближава нещо много опасно.
	_Слънцето доближава хоризонта. Вечната Буря идва. Истинското Опустошение. Нощта на Скърбите…_
	— Имам нужда от теб — каза Навани. — Знаех го от години, ала се боях, че вината ще те унищожи. Но не можах да остана настрана. Не и при начина, по който се отнасят с мен. Не и при това, което се случва по света. Уплашена съм, Далинар, и се нуждая от теб. Гавилар не бе мъжът, за когото всички го вземаха. Обичах го, но той…
	— Моля те — спря я Далинар. — Не говори лошо за него.
	— Хубаво.
	_Кръв на бащите ми!_ Ароматът й не можеше да напусне ума му. Усещаше се схванат, хванат за нея като някой, опрял се на камък по време на буря.
	Тя го погледна.
	— Добре, нека го кажем така — аз обичах Гавилар. Но теб обичам много повече от това. И съм уморена да чакам.
	Той затвори очи.
	— Как ще стане това?
	— Ще намерим начин.
	— Ще ни презрат.
	— Лагерите и така не ми обръщат внимание и пръскат лъжи и слухове за теб. Какво повече могат да ни направят?
	— Ще намерят какво. Засега светилищата не ме осъждат.
	— Гавилар е мъртъв — повтори Навани и облегна глава на гърдите му. — Не съм била невярна съпруга приживе, макар Отецът на Бурите да е свидетел, че имах истинско основание. Светилищата могат да говорят, каквото си искат, но _Аргументите_ не забраняват нашето обвързване. Традицията е различна от доктрината, а аз няма да се сдържам заради страха да не засегна някого.
	Тя скръсти ръце. Далинар можеше да усети докосването на скритата й ръка на гърба си. Нежно докосване като за член на семейството.
	— Не съм дошла, за да те утешавам, Далинар. Точно обратното.
	— Моля те. Трябва ми време за размисъл.
	— Няма да те оставя да ме отблъснеш. Няма да забравя, че това стана. Няма…
	— Навани — той я отблъсна нежно. — Няма да те изоставя. Това е обещание.
	Тя го изгледа, после на лицето й се показа тънка усмивка.
	— Добре. Но днес ти започна нещо.
	— _Аз_ ли го започнах? — попита я той. Бе едновременно развеселен, объркан, притеснен и засрамен.
	— Целувката бе твоя, Далинар — отбеляза нехайно тя, отвори вратата и излезе в преддверието.
	— Ти ме прелъсти.
	— Какво? Прелъстила съм те?
	Погледна го отново.
	— Далинар, никога не съм била по-открита и честна.
	— Зная — отвърна й той усмихнато. — Това бе прелъстителното.
	После леко затвори вратата и въздъхна.
	_Кръв на бащите ми, защо тези неща никога не може да са прости?_
	И все пак, противно на собствените му разсъждения, Далинар имаше чувството, че като става по-лош, светът става и по-добър.


>>	62
>>	Три глифи
>>	{img:pytjat_na_kralete_t1_2.png}

E>
	„Мракът става дворец. Нека властва! Нека властва!“
@	Какева 1173 г., 22 секунди преди смъртта. Обект: тъмнокож селай с неустановена професия.
E$

	— Мислиш, че някоя от тях ще ни спаси? — попита Моаш и се намръщи при вида на молитвата, вързана на дясната ръка на Каладин.
	Каладин погледна настрани. Бе застанал мирно, докато войниците на Садеас прекосяваха моста им. Хладният пролетен въздух бе приятен сега, след като Каладин започна да работи. Небето беше ясно, безоблачно, а бурегадателите обещаха, че не се задава буря.
	Вързаната на ръката му молитва бе проста. Три глифи — вятър, защита, обичани. Молитва към Йезерезе, Отец на Бурите, да защити обичаните хора и приятелите. Беше от простите молитви, предпочитани от майка му. При цялата й изтънченост, щом вплиташе или пишеше молитва, тя бе проста и сърдечна. Носенето на молитвата му напомняше за Хесина.
	— Не мога да повярвам, че си платил добри пари за това — продължи Моаш. — Ако има Вестители и те гледат, то не обръщат никакво внимание на мостовите.
	— Мисля, че напоследък изпитвам носталгия.
	Вероятно молитвата бе безсмислена, но Каладин имаше причина да мисли повече за религията. Животът на робите караше мнозина да не вярват, че някой или нещо наблюдава. И все пак мнозина мостови бяха станали по-религиозни по време на затворничеството си. Два вида хора и две различни отношения. Значеше ли това, че едните са глупави, а другите загрубели — или пък нещо съвсем различно?
	— Ще ни видят мъртви, да — обади се Дрей някъде отзад. — Така си е.
	Мостовите бяха изтощени. Каладин и хората му бяха принудени да работят в пропастите по цяла нощ. Хашал им бе поставила строги изисквания и настояваше за повече събрано оръжие. За да могат да го доставят, те замениха упражненията с претърсване на мъртъвците.
	А пък днес ги събудиха за сутрешен пробег с моста само след три часа сън. Клюмаха в редицата, а още не бяха достигнали спорното плато.
	— Така да бъде — продума кротко Белязаният от другия край на редицата. — Искат ни мъртви? Е, аз няма да се дам. Ще им покажем какво значи смелост. Могат да се крият зад мостовете ни, докато настъпваме.
	— Това не е победа — възрази Моаш. — Предлагам да нападнем войниците. Веднага.
	— Нашите войски? — попита Сигзил, обърна глава и погледна покрай редицата.
	— Разбира се — продължи Моаш. — Така и така ще ни убият. Нека отнесем поне няколко от тях със себе си. В името на Преизподнята, защо да не нападнем Садеас? Гвардията му няма да го очаква. Бас ловя, че можем да извадим от строя няколко и да им вземем копията, а после да избиваме светлооки, преди да са ни изклали.
	Неколцина мостови измърмориха одобрително, докато войниците продължаваха да преминават.
	— Не — каза Каладин. — Това няма да доведе до нищо. Ще сме мъртви още преди да успеем да причиним известно неудобство на Садеас.
	Моаш плюна.
	— А това ще доведе до нещо? Проклятие, Каладин, чувствам се все едно вече вися на въжето.
	— Имам план — продължи Каладин.
	Чакаше възраженията. Другите му планове не бяха проработили.
	Никой не възрази.
	— Хубаво — каза Моаш. — Какъв е?
	— Днес ще видите — отговори му Каладин. — Ако е добър, ще ни даде малко време. Ако не, аз ще съм мъртъв.
	Обърна се и погледна редицата от лица.
	— Ако случаят е такъв, Тефт има нареждане да ви поведе в опит за бягство тази нощ. Още не сте готови, но поне ще имате шанс.
	Това бе много по-добре, отколкото да нападат Садеас, докато минаваше по моста.
	Хората на Каладин кимнаха; и Моаш изглеждаше доволен. Колкото се противеше в началото, толкова лоялен стана впоследствие. Бе разгорещен, но беше и най-добрият с копието.
	Пристигна Садеас, яхнал дорестия си кон, облечен в Бронята, с шлем на главата, но с вдигнат наличник. По случайност премина по моста на Каладин, макар че както винаги можеше да избира измежду двадесет моста. Не удостои Мост Четири дори с поглед.
	— Движете се и пресичайте — нареди Каладин след минаването на Садеас. Мостовите прекосиха моста си, Каладин им заповяда да го издърпат и да го вдигнат.
	Тежеше повече от всеки друг път. Мостовите затичаха, заобиколиха колоната от войници и се затекоха към следващата пропаст. Далеч назад ги следваше още една армия — в синьо; тя пресичаше пропастите с помощта на някои от мостовите отряди на Садеас. Явно Далинар Колин се бе отказал от тромавите си механични мостове и използваше отрядите на съюзника си, за да пресича. Толкова за „честта“ му и за опазването на живота на мостовите.
	В кесията си Каладин държеше много заредени сфери, взети от сарафите срещу по-голямо количество изхабени. Загубата не му се нравеше, но му трябваше Светлината на Бурята.
	Бързо достигнаха следващата пропаст. Щеше да е предпоследната, според думите на Матал, съпруга на Хашал. Войниците започнаха да проверяват оръжието си, да се протягат; във въздуха като малки панделки се издигаха духчета на очакването.
	Мостовите поставиха моста си и се оттеглиха. Каладин забеляза Лопен и мълчаливия Дабид да се приближават с носилката, пълна с водни мехове и превръзки. Лопен бе закачил носилката на кукичка на кръста си, за да компенсира липсващата ръка. Двамата минаваха между хората от Мост Четири и им даваха вода.
	Щом мина покрай Каладин, Лопен кимна към голямата издутина в средата на носилката. Бронята.
	— Кога я искаш? — попита той тихо, свали носилката и даде на Каладин мех с вода.
	— Точно преди нападението — отвърна Каладин. — Добре си направил, Лопен.
	Той му намигна.
	— Дори едноръкият хердазиец е два пъти по-полезен от безмозъчния алет. А и докато имам една ръка, мога да направя това — и скришом направи груб жест към маршируващите войници.
	Каладин се усмихна, но вече бе твърде нервен, за да се радва. Много време беше минало, откакто бе пускал шеги преди битка. Спомни си, че Тукс му изби този навик преди години.
	Внезапно се чу глас:
	— Ей, трябва ми малко от това.
	Каладин се обърна и видя един войник да се приближава. Точно от вида, който гледаше да избягва в армията на Амарам. Тъмноок, със скромен ранг, човекът бе едър и вероятно го бяха повишили само заради ръста му. Бронята му бе добре поддържана, но униформата под нея беше изцапана и измачкана; ръкавите му бяха навити и под тях се виждаха космати ръце.
	Най-напред Каладин реши, че мъжът е видял жеста на Лопен. Но войникът не изглеждаше ядосан. Той бутна Каладин и издърпа меха от Лопен. Войниците, готови да преминат, бяха видели всичко. Техните водни транспорти бяха много по-бавни и доста от хората гледаха хердазиеца и товара му.
	Ако оставеха войниците да вземат водата им, щяха да им създадат много неприятен навик и за в бъдеще. Това обаче бе малка неприятност в сравнение с голямата. Ако войниците се стълпяха около носилката, за да вземат вода, щяха да открият торбата с бронята в нея.
	Каладин се придвижи бързо и измъкна меха от ръката на войника.
	— Имате си отряди за носене на вода.
	Войникът погледна Каладин, сякаш не можеше да повярва, че един мостови му се опира. Намръщи се злобно и наведе копието до себе си; дръжката му сочеше към земята.
	— Не искам да чакам.
	— Колко неприятно — отвърна Каладин, застана пред мъжа и го изгледа право в очите. Наум прокле глупака срещу себе си. Ако се стигнеше до сбиване…
	Войникът замръзна, още по-изненадан от недвусмислената заплаха на мостовия. Ръцете на Каладин не бяха масивни като неговите, но пък той бе с един-два пръста по-висок. Колебанието на войника се изписа на лицето му.
	_Отстъпи_, внушаваше му Каладин.
	Не. Да отстъпи пред един мостови, когато взводът му го гледа? Мъжът сви ръка в юмрук и кокалчетата на пръстите му изпукаха.
	Мигновено целият мостови отряд се събра там. Войникът примигна, а Мост Четири се строи около Каладин в обърната клинообразна формация за атака, с плавни, естествени движения, както той ги бе научил. Всички свиха ръце в юмруци и войникът много добре видя, че вдигането на тежести е направило хората много по-силни от всеки войник.
	Мъжът хвърли поглед към взвода си, сякаш очакваше подкрепа.
	— Искаш ли да започнеш сбиване, приятелю? — спокойно го попита Каладин. — Ако нараниш мостовите, чудя се кого ли ще накара Садеас да носи този мост.
	Войникът изгледа Каладин, замълча, после се начумери, изпсува и си тръгна.
	— И без това водата ви е пълна с крем — промърмори той и се върна при своите.
	Хората от Мост Четири се отпуснаха, макар че получиха доста враждебни погледи от другите войници в строя. По изключение имаше нещо повече от навъсени физиономии. Надяваше се, че не са забелязали как един мостови отряд бързо и точно направи формация, използвана при боя с копия.
	Каладин направи знак на хората си да стоят мирни и благодарно им кимна. Те отстъпиха, а Каладин подаде мехчето на Лопен.
	Дребничкият мъж се усмихна криво.
	— Отсега нататък ще пазя по-отблизо тези неща, ганчо.
	Измери с очи войника, който опита да вземе водата.
	— Какво? — попита Каладин.
	— Е, разбираш ли, имам един братовчед във водоносните отряди — обясни Лопен. — Мисля си, че май ми дължи услуга за оня път, когато помогнах на приятелката на сестра му да се измъкне от някакъв тип, който се мъкнеше подире й…
	— Имаш много братовчеди.
	— Никога не стигат. Закачиш ли единия от нас, закачаш и останалите. Вие, сламени глави такива, май въобще не разбирате тая работа. Нищо обидно или такова, ганчо.
	Каладин вдигна вежда.
	— Не създавай неприятности на войника. Не и днес.
	_Скоро аз самият ще създам достатъчно неприятности._
	Лопен въздъхна, но кимна.
	— Добре. За теб.
	Взе един мех.
	— Сигурен ли си, че не искаш?
	Каладин не искаше; стомахът му бе твърде развълнуван, но се насили, взе меха и отпи няколко глътки.
	Скоро дойде време да преминат и да вдигнат моста за последния пробег. Нападението. Войниците на Садеас се строяваха в редици, светлооките яздеха нагоре-надолу и раздаваха заповеди. Матал повика отряда на Каладин напред. Армията на Далинар Колин бе изостанала заради по-голямата си численост.
	Каладин зае мястото си в челото на моста. Отсреща паршендите се бяха строили с лъковете си на края на тяхното плато и наблюдаваха атаката. Пееха ли вече? На Каладин му се стори, че чува гласовете им.
	Моаш бе от дясната страна на Каладин, а Скалата — от лявата. Само трима на линията на смъртта, защото бяха почти без хора. Беше поставил Шен в самия край, за да не види какво щеше да направи Каладин.
	— Ще се подам отдолу, щом тръгнем — каза им Каладин. — Скала, ти поемаш. Гледай да поддържат темпото.
	— Добре — отвърна Скалата. — Трудно ще е да носим без тебе. Имаме много малко хора и сме много слаби.
	— Ще се оправиш. Трябва.
	Както бяха застанали под моста, Каладин не можеше да види лицето на Скалата, но гласът му бе притеснен.
	— Това, което ще опиташ, е опасно?
	— Може би.
	— Мога ли да помогна?
	— Боя се, че не, приятелю. Но това, че питаш, ми дава сили.
	Скалата не можа да отговори. Матал изрева на мостовите отряди да потеглят. Над тях полетяха стрелите, за да отвличат вниманието на паршендите. Мост Четири тръгна.
	И тогава Каладин се наведе и изтича пред отряда. Лопен чакаше отстрани и му подаде торбата с бронята.
	Матал изкрещя уплашено на Каладин, но отрядите вече се бяха затичали. Каладин се съсредоточи върху задачата си — да пази Мост Четири — и рязко пое Светлина от кесията на кръста си, без да изтегля много. Само колкото да получи повече енергия.
	Сил полетя пред него като почти невидима вълничка във въздуха. Каладин развърза връвта на торбата, измъкна дрехата и неумело я нахлузи през главата си. Остави връзките отстрани и си сложи шлема, докато прескочи малка скална купчинка. Щитът дойде най-накрая, тракащ с кръстосаните отпред червени паршендски кости.
	Дори и докато си нахлузваше бронята, Каладин беше много преди тежко натоварените мостови отряди. Краката му, заредени със Светлина на Бурята, бяха бързи и уверени.
	Паршендските стрелци пред него рязко спряха песента си. Някои от тях свалиха лъковете, и въпреки че бе много отдалечен, за да види лицата им, той можеше да почувства яростта им. Каладин очакваше това. Беше се надявал на него.
	Паршендите оставяха мъртъвците си. Не защото не ги беше грижа, а понеже смятаха за голяма обида да ги местят. Да докоснеш мъртвите беше грях. Ако бе така, някой, който оскверняваше труповете и ги носеше посред битката, беше нещо много по-лошо.
	Каладин се приближи и паршендите подеха друга песен — бърза и буйна, повече напев, отколкото мелодия. Онези, които бяха свалили лъковете си, ги вдигнаха.
	И опитаха да го убият с всичко, което имаха.
	Към него полетяха стрели. Десетки. Не ги изстрелваха на прицелени вълни. Хвърчаха поотделно, бързо и отривисто; всеки стрелец пускаше срещу Каладин колкото може по-често. Върху него се стовари рояк от смърт.
	Пулсът му забърза, Каладин сви вляво и отскочи от една малка издатина. Стрелите цепеха въздуха около него в опасна близост. Но поелите Светлината мускули реагираха бързо. Промушваше се между стрелите, обръщаше се в друга посока и се движеше нагоре-надолу.
	Зад него Мост Четири влезе в обхвата на лъковете, но нито една стрела не полетя срещу тях. Никой не стреляше и към другите мостови отряди, понеже много от стрелците се целеха в Каладин. Стрелите заприиждаха по-бързо, хвърчаха около него и отскачаха от щита му. Една прелетя и поряза ръката му; друга удари шлема му и за малко да го събори.
	От раната на ръката излезе Светлина, не кръв, и за изненада на Каладин порязването бавно започна да зараства; на кожата му се образува скреж, а от него изтичаше Светлина. Изтегли още и толкова се зареди, че светеше почти видимо. Навеждаше се, стрелкаше се, скачаше, тичаше.
	Тренираните му рефлекси на боец се наслаждаваха на бързината, и той използваше щита, за да отбива стрелите във въздуха. Като че тялото му бе жадувало за това умение; сякаш бе роден, за да използва Светлината на Бурята. В началото на живота си бе съществувал отпуснат и безсилен. Вече бе излекуван. Не действаше над възможностите си — не, най-сетне ги бе _достигнал_.
	Пороят от стрели го търсеше, за да го убие, но Каладин се извърташе между тях; получи още една драскотина на ръката, но останалите стрели отби с щита или нагръдната броня. Стрелите литнаха отново и той издигна щита, притеснен, че е твърде бавен. Ала стрелите промениха посоката си, зафучаха към щита и се забиха в него. Бяха притеглени към него.
	_Аз ги привличам към него!_ Спомни си всичките пъти на пробег с моста, и как стрелите се забиваха в дървото, близо до мястото, където ръцете му стискаха дръжките. Никога не успяваха да го улучат.
	_Колко ли време съм го правил?_, запита се Каладин. _Колко стрели съм притеглил към моста и съм отблъснал от себе си?_
	Нямаше време да мисли за това. Продължи да се движи и да се промъква. Усещаше как стрелите изсвистяват във въздуха, чуваше ги да профучават, усещаше треските, когато удареха камък или щита му и се счупваха. Беше се надявал, че ще отклони някои от паршендите, за да не стрелят срещу хората му, но не си беше представял какво ще се получи.
	Една част от него ликуваше от вълнението да се навежда, да се промъква и да отбива пороя от стрели. Започна да забавя ход. Опита да вземе Светлина на Бурята, но тя не се появи. Сферите му бяха празни. Уплаши се, продължи да се движи бързо, ала стрелите започнаха да намаляват.
	Изненадан, Каладин разбра, че мостовите отряди са се разделили и са оставили място, в което той да снове нагоре-надолу, докато те го подминаваха и поставяха мостовете си. Мост Четири бе на мястото си, по него премина кавалерията, за да атакува стрелците. Въпреки това някои от паршендите, още разгневени, продължиха да стрелят по Каладин. Войниците ги посякоха лесно, очистиха терена от тях и отвориха място за пехотата на Садеас.
	Каладин свали щита си. Беше набучен със стрели. Едвам можа да си поеме дъх, и мостовите го наобиколиха с радостни викове и за малко да го съборят.
	— Глупак! — каза му Моаш. — Бурята да те отнесе! Какво беше това? Какво си бе въобразил?
	— Беше невероятно — обади се Скалата.
	— Би трябвало да си мъртъв! — изрече и Сигзил, ала обичайно сериозното му лице бе прорязано от широка усмивка.
	— Отче на Бурите — продължи Моаш и извади една стрела от дрехата върху рамото на Каладин. — Погледнете тук.
	Каладин погледна надолу и с изумление видя в дрехата и ризата си поне десет дупки от стрели, които без малко не го бяха засегнали. Те стърчаха от кожата.
	— Благословен от Бурите — рече Белязаният. — Това е то.
	Каладин отхвърли похвалите им; сърцето му още биеше учестено. Беше вцепенен. Замаян от оцеляването си, студен от изразходваната Светлина, изтощен като след трудно бягане през препятствия. Погледна Тефт, вдигна вежда и кимна към кесията на кръста си.
	Тефт поклати глава. Той бе гледал; излъчваната от Каладин Светлина на Бурята не можеше да бъде видяна от околните на дневна светлина. И все пак движенията му изглеждаха невероятни, дори и без светлината. За него се разправяха истории и по-рано, но след тази случка щяха да станат още повече.
	Каладин се обърна да погледне преминаващите военни части и се сети нещо. Трябваше да се оправя с Матал.
	— Стройте се в редица — нареди той на хората.
	Те му се подчиниха без голяма охота и се строиха в двоен ред. Пред тях, до моста, стоеше Матал. Изглеждаше притеснен, а и имаше защо. Садеас идваше на кон. Каладин се стегна при спомена как предишната му победа, когато бяха понесли моста странично, бе обърната срещу него. Поколеба се и забърза към моста, където Садеас щеше да мине покрай Матал. Мостовите тръгнаха след него.
	Пристигна, точно когато Матал се покланяше на Садеас, издокаран в прекрасната си червена Броня. Каладин и мостовите също се поклониха.
	— Аварак Матал — обърна се към него Садеас и кимна към Каладин. — Този човек ми изглежда познат.
	— Той е онзи от по-рано, Сиятелни господарю — нервно му отговори Матал. — Същият, който…
	— А, да — прекъсна го Садеас. — „Чудото“. И си го изпратил напред като примамка? Би трябвало да размисляш повече, преди да предприемаш подобни мерки.
	— Поемам пълната отговорност, Сиятелни господарю — отвърна му Матал в опит да позамаже случая.
	Садеас огледа бойното поле.
	— Е, за твой късмет това свърши работа. Май ще трябва да те повиша.
	Поклати глава.
	— Онези диваци практически не стреляха по настъпващите части. Всичките двадесет моста поставени, повечето без почти никакви жертви. Прилича малко на прахосничество. Считай се за похвален. Забележително, как само се промъкваше това момче…
	Той подкара коня си и остави Матал и мостовите.
	Каладин не бе чувал по-двусмислено повишаване, но и това бе достатъчно. Усмихна се широко, щом Матал се обърна към него и го погледна с бяс.
	— Ти… — изсъска той. — Заради теб можеха да ме екзекутират!
	— Е, аз пък Ви издействах повишение — отговори му Каладин, докато Мост Четири се строяваше около него.
	— Все ще те видя да увиснеш на въжето.
	— И това е било правено — отговори му Каладин. — Не стана. Освен това знаете, че отсега нататък Садеас ще очаква аз да съм отпред и да разконцентрирам стрелците. Пожелавам Ви успех, ако опитате да накарате някой друг мостови да го направи.
	Лицето на Матал почервеня. Обърна се и тръгна да преглежда останалите отряди. Хората от двата най-близки — Мостове Седем и Осемнадесет — стояха и гледаха Каладин и отряда му. И двадесетте моста били поставени? Почти без жертви?
	_Отче на Бурите_, мина през ума на Каладин, _колко ли стрелци са се целили в мен?_
	— Ти го направи, Каладин! — възкликна Моаш. — Ти откри тайната. Трябва да довършим тая работа. Да я въведем навсякъде.
	— Обзалагам се, че мога да избягвам стрелите, ако само това правя — заключи Белязаният. — С достатъчно броня…
	— Ще ни трябва повече от една — съгласи се Моаш. — За пет или повече човека, които да тичат наоколо и да привличат стрелите на паршендите.
	— Костите — скръсти ръце Скалата. — Това свърши работата. Паршендите така побесняха, че забравиха мостовия отряд. Ако и петимата носят кости на паршенди…
	Последното накара Каладин да се замисли. Обърна се и погледна към мостовите. Къде беше Шен?
	Ето го. Седеше сам на камъните и гледаше право напред. Каладин и останалите се доближиха. Паршът ги погледна; лицето му бе изкривено от мъка, а по бузите му се стичаха сълзи. Погледна Каладин, видимо потръпна, обърна се на другата страна и затвори очи.
	— Седна така, щом видя какво си направил, момко — обади се Тефт и потърка брадичката си. — Може и да не става повече за пробег с моста.
	Каладин свали черупката от главата си и разроши коса. Черупката миришеше слабо, въпреки че я бе измил в лагера.
	— Ще видим — каза той и усети пристъп на вина. Не толкова, че напълно да засенчи победата му, това, че бе успял да защити хората си, но все пак достатъчно, за да заглуши настроението от нея.
	— И днес по много мостови отряди имаше стрелба. Знаете какво да правите.
	Хората кимнаха и се затичаха да търсят ранени. Каладин остави един човек да наблюдава Шен — не знаеше какво друго да направи с него — и опита да не показва изтощението си, когато оставяше плувналата в пот, покрита с черупка броня в носилката на Лопен. Коленичи, за да прегледа медицинските си инструменти, ако потрябваха, и откри, че ръката му трепери и играе. Притисна я към земята, за да я успокои, и започна да вдишва и да издишва.
	_Студена, лепкава кожа_, говореше си той на ум. _Повдигане. Слабост._ Очевидно беше в шок.
	— Добре ли си, момко? — попита го Тефт и приклекна до него. Още носеше на ръката си превръзката върху получената преди няколко пробега рана, но тя не го спираше да носи моста. Не и когато бяха толкова малко хора като сега.
	— Ще се оправя — отвърна му Каладин, извади един мех и го взе с треперещата си ръка. Едвам можа да го отвори.
	— Не изглеждаш…
	— Ще се оправя — повтори Каладин, отпи и свали съда с вода. — Важното е хората да са в безопасност.
	— Смяташ да правиш това всеки път? Винаги, когато влизаме в битка?
	— Всяко нещо, което ги предпазва.
	— Не си безсмъртен, Каладин — меко му възрази Тефт. — И Сияйните е можело да бъдат убити, като всеки друг човек. Рано или късно някоя от тези стрели ще улучи врата вместо рамото ти.
	— Светлината на Бурята лекува.
	— Светлината на Бурята помага на тялото ти да оздравява. Струва ми се, че това са две различни неща. — Тефт положи ръка върху рамото на Каладин. — Не можем да те загубим, момко. Момчетата имат нужда от теб.
	— Няма да отбягвам опасностите, Тефт. И няма да оставя хората да посрещат буря от стрели, ако мога да направя нещо по въпроса.
	— Добре — каза му Тефт. — Ще оставиш неколцина от нас да излизат заедно с теб. Мостът може да се оправя и с двадесет и пет души, ако се налага. Това ни оставя няколко в повече, както каза Скалата. Басирам се, че някои от ранените от другите отряди, които ние прибрахме, са достатъчно добре, за да започнат да помагат в носенето. Няма да посмеят да ги изпратят обратно в старите им отряди, не и докато Мост Четири прави нещата, които направи днес и така подпомага цялостното настъпление.
	— Аз… — Каладин спря. Можеше да си представи как Далет прави нещо подобно. Винаги казваше, че част от работата му като сержант е да опазва Каладин жив. — Добре.
	Тефт кимна и се изправи.
	— Бил си копиеносец, Тефт — каза му Каладин. — Не опитвай да го отричаш. Как си свършил тук, в тези мостови отряди?
	— Тук ми е мястото — Тефт се обърна да ръководи търсенето на ранените.
	Каладин седна, после легна и зачака сътресението да отмине. Чу нещо и отвори очи. Сил седеше с кръстосани крака на гърдите му. Зад нея армията на Далинар Колин бе започнала да се прехвърля на бойното поле и хората успяха да го направят, без да стрелят по тях. Садеас бе отрязал паршендите.
	— Беше невероятно — каза Каладин на Сил. — Това, което направих със стрелите.
	— Още ли мислиш, че си прокълнат?
	— Не. Зная, че не съм. — Погледна към надвисналото небе. — Но това означава, че провалите ми са си били изцяло мои. Аз допуснах Тиен да умре, аз не помогнах на копиеносците си, на робите, които опитах да спася, на Тара…
	От известно време не бе мислил за нея. Провалът му с нея бе различен от другите, но пак си беше провал.
	— Ако няма проклятие или лош късмет, или някакъв бог в небето, който ми е разгневен, аз трябва да живея със съзнанието, че с малко повече усилие, с малко повече упражняване и умение, съм могъл да ги спася.
	Сил се намръщи още повече.
	— Каладин, трябва да оставиш това. Тези неща не са по твоя вина.
	— Баща ми винаги казваше същото. — Усмихна се едва-едва. — „Преодолей мъката си, Каладин. Грижи се, но не твърде много. Поемай отговорност, но не обвинявай себе си. Защитавай, спасявай, помагай — но знай кога да се откажеш.“ Все едно да ходиш по много тънко въже. Как да го правя?
	— Не знам. Не знам нищо за това, Каладин. Но ти се разкъсваш. Отвътре и отвън.
	Каладин погледна в небето.
	— Бе прекрасно. Аз бях буря, Сил. Паршендите не можеха да ме докоснат. Стрелите бяха нищо.
	— Твърде отскоро правиш това. Твърде много се натовари.
	— „Спаси ги — прошепна Каладин. — Направи невъзможното, Каладин. Но не се насилвай твърде много. Също не се чувствай виновен, ако не успееш.“ Тънко въже, Сил. Толкова тънко…
	Неговите хора се върнаха с ранен мостови, тайленец с ъглесто лице със стрела в рамото. Каладин се хвана на работа. Ръцете му все още леко трепереха, но това бе слабо в сравнение с по-рано.
	Мостовите се струпаха и загледаха. Той бе започнал да обучава Скалата, Дрей и Белязания, но пред погледите на всички се видя принуден да обяснява.
	— Ако натиснете тук, можете да забавите притока на кръв. Това не е много опасна рана, въпреки че едва ли усещането е особено приятно… — пациентът го потвърди с гримаса — … а истинската неприятност ще дойде от инфекцията. Измивате раната, за да е сигурно, че вътре няма останали трески от дърво или парченца метал, и след това зашивате. Мускулите и кожата на рамото ще бъдат много натоварени, затова ви трябва силен конец, за да държи раната затворена. Сега…
	— Каладин — гласът на Лопен прозвуча разтревожено.
	— Какво? — попита го той разсеяно, все още зает с раната.
	— Каладин!
	Лопен го нарече по име, а не му каза _ганчо_. Каладин се изправи и видя дребния хердазиец, застанал зад хората, да сочи към пропастта. Битката се бе отдалечила на север, но един отряд паршенди бе пробил строя на Садеас. Имаха лъкове.
	Каладин смаяно наблюдаваше как паршендите се строиха и поставиха стрели на лъковете. Петдесет стрели, всичките насочени към отряда на Каладин. Паршендите явно нехаеха, че се излагат за атака откъм тила. Бяха заети само с едно нещо.
	Да унищожат Каладин и мъжете му.
	Той изрева да се крият, но се усещаше много муден и уморен. Мостовите се обърнаха, а стрелците опънаха тетивите на лъковете. Хората на Садеас обикновено отбраняваха пропастта, за да не допуснат паршендите да бутнат мостовете вътре и да отрежат пътя им за отстъпление. Този път войниците бяха забелязали, че стрелците не опитват да бутнат мостовете, и не тръгнаха да ги спират. Оставяха мостовите да умрат, вместо да прережат пътя на паршендите към мостовете.
	Хората на Каладин бяха в опасност. Превъзходни мишени.
	_Не_, каза си Каладин. _Не! Не може да стане така. Не и след като…_
	Нещо удари строя на паршендите. Самотна фигура в слюденосива броня, с меч, дълъг повече от един човешки ръст. Броненосецът бързо замахна към обърканите стрелци и се вряза в редовете им. Към отряда на Каладин полетяха стрели, но бяха твърде рано пуснати и твърде зле прицелени. Неколцина паднаха наблизо, докато мостовите опитваха да се скрият, но никой не бе поразен.
	Паршендите падаха под развъртяното острие на Броненосеца — някои паднаха в пропастта, другите се затичаха назад. Останалите умряха с изгорели очи. След няколко мига отрядът от петдесет стрелци с лък се превърна в купчина трупове.
	Почетната гвардия на Броненосеца го настигна. Той се обърна и Бронята му сякаш проблесна, когато вдигна Меча си в знак на уважение към мостовите. После се насочи другаде.
	— Това беше той — каза Дрей и се изправи. — Далинар Колин. Чичото на краля!
	— Той ни спаси — каза Лопен.
	— Да, бе — Моаш отръска прахта от себе си. — Просто видя отряд незащитени стрелци и се възползва от възможността да ги удари. Светлооките не ги е грижа за нас. Нали така, Каладин?
	Каладин гледаше към празното място, където бяха стояли стрелците. За един миг можеше да загуби всичко.
	— Каладин? — попита го Моаш.
	— Прав си — чу се да казва той. — Просто се възползва от възможността.
	Защо обаче вдигна Меча си за поздрав към Каладин?
	— От сега нататък — продължи Каладин — се изтегляме по-назад, след като войниците преминат. Не ни обръщаха внимание след началото на битката, но повече няма да правят така. Направеното от мен днес — и скоро от всички нас — ще ги ядоса твърде много. Достатъчно, за да свършат глупости, но и за да ни убият. Засега, Лейтен, Нарм, намерете добри наблюдателни постове и гледайте полето. Искам да знам, ако паршендите се движат към пропастта. Превързвам човека и се отдръпваме.
	Двамата разузнавачи изтичаха напред и Каладин се върна към мъжа с раненото рамо.
	Моаш коленичи пред него.
	— Нападение срещу подготвен противник без нито един загубен мост, по съвпадение един Броненосец ни идва на помощ, самият Садеас ни хвали. Почти ме накара да поискам да си взема една от онези лентички.
	Каладин погледна молитвата. Бе зацапана с кръвта от драскотина, която изчерпващата се Светлина не бе успяла да излекува напълно.
	— Чакай да видим дали ще се измъкнем — Каладин свърши с бодовете. — Това е истинската проверка.


>>	63
>>	Страх
>>	{img:pytjat_na_kralete_t1_2.png}

E>
	„Искам да спя. Знам защо вършите това, което вършите, и ви мразя заради него. Няма да говоря за истините, които виждам.“
@	Какаша 1173 г., 142 секунди преди смъртта. Обект: шински моряк, според сведенията изоставен от останалия екипаж, защото им донесъл лош късмет. Записът като цяло е безполезен.
E$

	— Виждаш ли?
	Лейтен обърна черупката в ръцете си.
	— Ако я изрежем под такъв наклон, тя отклонява острието — в случая стрелата — от лицето. Да не ти развали хубавата усмивка.
	Каладин се усмихна и взе парчето броня. Лейтен го бе изрязал умело и бе пробил дупки за каишки, с които да бъде привързано към кожения жакет.
	Нощем пропастта бе студена и тъмна. Без изглед към небето, вътре беше като в пещера. Само проблясването на някоя звезда от време на време разваляше илюзията.
	— Кога можеш да ги направиш? — попита той Лейтен.
	— И петте? Вероятно до края на нощта. Трудното беше да разбера как да ги обработвам — Почука по черупката с кокалчетата на пръстите си. — Страхотна материя. Твърда почти като стомана, но наполовина по-лека. Трудно се реже и чупи. Но лесно можеш да я пробиваш.
	— Добре — каза Каладин. — Понеже не искам пет комплекта. Искам по един за всеки човек от отряда.
	Лейтен повдигна вежда.
	— Ако ни позволят да носим броня — продължи Каладин — всеки ще получи комплект. Освен Шен, разбира се.
	Матал се бе съгласил Мост Четири да не взима Шен при пробег; сега дори нямаше да гледа Каладин.
	Лейтен кимна.
	— Хубаво. Все пак ще е по-добре да ми дадеш някаква помощ.
	— Можеш да вземеш ранените. Ще извадим колкото намерим от черупките.
	Успехът му донесе по-леки дни за Мост Четири. Каладин заяви, че хората му имат нужда от време да намират черупка, и Хашал — от нямане какво да направи — намали нормата им за събиране на старо оръжие. Тя вече заявяваше — съвсем елегантно — че през цялото време бронята е била нейна идея, и остави настрана въпроса откъде все пак е дошла въпросната идея. Но когато погледна Каладин в очите, там той разчете тревога. Какво ли още ще опита? Засега не смееше да го отстрани. Не и когато й носеше толкова много похвали от Садеас.
	— Как един чирак на оръжеен майстор свършва като мостови? — попита Каладин, щом Лейтен седна и се върна към работата си. Той беше як мъж, набит, кръглолик и със светла коса. — Обикновено занаятчиите не ги изхвърлят.
	Лейтен сви рамене.
	— Когато някаква броня се счупи и някакъв светлоок получи стрела в рамото си, някой трябва да бъде обвинен. Сигурен съм, че майсторът ми си държи един чирак в повече за подобни случаи.
	— Е, неговата загуба е нашият късмет. Ти ще ни опазиш живи.
	— Ще дам най-доброто от себе си, сър — усмихна се Лейтен. — По броните не може да се работи по-зле от теб. Чудно е как гръдната ти броня не е паднала още на половината път!
	Каладин го потупа по рамото и го остави да работи, заобиколен от малък кръг топазени чипове; бе получил разрешение да ги донесе, понеже заяви, че хората му се нуждаят от светлина, за да работят по броните. Наблизо Лопен, Скалата и Дабид се завръщаха с още един товар от изоставено оръжие. Сил летеше пред тях и ги водеше.
	Каладин отиде до пропастта; светеше си с гранатова сфера, поставена в специална гайка на колана. Тук пропастта се разделяше и образуваше голяма триъгълна пресечка — чудесно място за обучение с копията. Достатъчно широко, за да имат хората място за упражняване, и достатъчно далеч от постоянните мостове — така наблюдателите нямаше как да дочуят ехото.
	Всеки ден Каладин даваше началните указания и оставяше Тефт да води обучението. Мъжете работеха на светлината на сферите — малки купчинки диамантени чипове в ъглите на пресечката, които позволяваха само да се вижда съвсем слабо. _Не съм си мислил, че ще си спомням със завист дните, когато се упражнявах под горещото слънце в армията на Амарам_, рече си Каладин.
	Отиде до Хобер и поправи стойката му, после му показа как да влага тежестта си в хвърлянето на копието. Мостовите напредваха бързо, и дори елементарното обучение показваше, че те имат качества. Някои тренираха с щита и копието и упражняваха стойки с вдигнати над главите по-леки копия и с изправени щитове.
	Най-умели бяха Белязаният и Моаш. Всъщност Моаш бе изненадващо добър. Каладин застана отстрани и загледа остроликия мъж. Беше съсредоточен, с напрегнат поглед и стисната челюст. Нападаше непрекъснато и в светлината на дванадесетте сфери правеше също толкова сенки.
	Каладин си спомни как изпитваше подобна отдаденост. Прекара така една година след смъртта на Тиен; всеки ден достигаше предела на силите си. Решен бе да стане по-добър. Решен бе никога отново да не допусне друг човек да умре заради неговата липса на умения. Щеше да стане най-добрият в отряда си, а после и в цялата рота. Някои говореха, че бил най-добрият копиеносец в армията на Амарам.
	Какво ли щеше да стане с него, ако Тара не го бе отклонила от пълната му отдаденост? Щеше ли сам да се унищожи, както твърдеше тя?
	— Моаш — обади се Каладин.
	Той спря и се обърна. Не развали стойката.
	Каладин му махна да се приближи и другият неохотно дотича. Лопен им бе оставил няколко меха, закачени за връвчиците на грозд от бобинки. Каладин откачи единия и го хвърли на Моаш. Мъжът отпи и обърса уста.
	— Ставаш добър — каза му Каладин. — Може би си най-добрият от нас.
	— Благодаря — отвърна Моаш.
	— Забелязах, че продължаваш упражнението, когато Тефт пуска останалите в почивка. Отдадеността е нещо хубаво, но не искам да се преработиш до изтощение. Искам да си една от примамките.
	Моаш се усмихна широко. Всички мъже изразиха готовност да бъдат сред четиримата, които щяха заедно с Каладин да привличат вниманието на паршендите. Това бе чудо. Преди месеци Моаш — заедно с останалите — с удоволствие поставяше новите или слабите в началото на моста, за да бъдат улучвани от стрелите. Сега всички бяха доброволци за най-опасната работа.
	_Разбираш ли какво може да излезе от тези хора, Садеас_, размишляваше Каладин. _Ако не бе така зает да мислиш за това как да бъдат убити?_
	— Е, какво е при теб? — попита Каладин и посочи към площадката за упражнения. — Защо работиш толкова упорито? Какво искаш?
	— Отмъщение — произнесе другият мрачно.
	Каладин кимна.
	— И аз загубих някого. Понеже не бях достатъчно добър с копието. Почти се убих от упражняване.
	— Кой беше?
	— Брат ми.
	Моаш също кимна. Останалите мостови, както и той, гледаха на „тайнственото“ минало на Каладин със страхопочитание.
	— Доволен съм, че се обучавах — поде Каладин. — И се радвам, че си така отдаден. Но трябва да внимаваш. Ако се бях убил от толкова работа, нямаше изобщо да има смисъл.
	— Вярно е. Но между нас има разлика, Каладин.
	Каладин вдигна вежда.
	— Искал си да можеш да спасиш някого. Аз пък искам да убия някого.
	— Кого?
	Моаш замълча, после поклати глава.
	— Някой ден може би ще ти кажа. — После се пресегна и стисна Каладин за рамото. — Щях да изоставя плановете си, но ти ми ги върна. Ще те пазя с живота си, Каладин. Кълна ти се в кръвта на бащите си.
	Каладин срещна напрегнатия поглед на Моаш и му кимна.
	— Добре. Иди помогни на Хобер и Йейк. Още имат да учат хвърлянията.
	Моаш се запъти да направи, както му бе казано. Той не наричаше Каладин „сър“, и не го гледаше със същото нямо благоговение като останалите. Това караше Каладин да се чувства по-свойски с него.
	През следващия час Каладин помагаше поотделно на всеки от хората. Повечето бяха прекалено нетърпеливи и се хвърляха в атака. Каладин им обясняваше колко са важни контролът и точността, които печелят повече битки от необуздания ентусиазъм. Те го слушаха и възприемаха. Все повече му напомняха за стария му отряд копиеносци.
	Това го накара да се замисли. Спомни си как се чувстваше в началото, когато предложи на мъжете плана за бягство. Той търсеше нещо — начин да се бие, без значение колко опасно е. Някакъв шанс. Нещата се бяха променили. Сега имаше хора, с които се гордееше, приятели, които бе обикнал, и възможност — някаква — за стабилност.
	Ако можеха да направят нещата с тичането и бронята както трябва, можеха да бъдат в безопасност. Може би толкова, колкото старият му отряд копиеносци. Оставаше ли бягството най-добрата възможност?
	— Това е притеснено лице — произнесе един гръмовит глас. Каладин се обърна. Скалата дойде и се облегна на стената до него, скръстил мощните си ръце. — Лицето на водач, казвам аз. Винаги разтревожено. — Скалата вдигна рунтавата си рижава вежда.
	— Садеас въобще няма да ни остави да изчезнем, особено след като сме толкова прочути.
	Светлооките сред алетите смятаха за достойно за упрек някой да остави роби да избягат; това го правеше да изглежда безсилен. Залавянето на избягалите бе важно за запазването на репутацията.
	— Каза го и преди — продължи Скалата. — Ще бием хората, които ще изпрати след нас, ще отидем в Карбрант, където няма роби. Оттам, на Върховете, при моите хора, които ще ни посрещнат като герои!
	— Можем и да бием първия отряд, ако е достатъчно глупав да изпрати само няколко десетки хора. Но след това ще изпрати повече. Ами ранените ни? Оставяме ли ги тук да умрат? Или ги вземаме с нас и се движим много по-бавно?
	Скалата бавно кимна.
	— Казваш, че ни трябва план.
	— Да — отвърна му Каладин. — Май това казвам. Или това, или оставаме тук… като мостови.
	— Ха! — Скалата го взе за шега. — Въпреки новите брони, ние скоро ще умрем. Правим от себе си мишени!
	Каладин помисли. Скалата е прав. Мостовите ще бъдат използвани, ден след ден. Дори ако Каладин свалеше смъртността до двама-трима души месечно — някога го смяташе за невъзможно, но сега беше постижимо — Мост Четири в сегашния си състав щеше да си е заминал за една година.
	— Ще говоря със Сигзил за това — каза Скалата и потърка брадичката си между бакенбардите. — Ще мислим. Трябва да има начин да се излезе от този капан, начин да се изчезне. Фалшива следа? Отвличане на вниманието? Може би ще можем да убедим Садеас, че сме загинали при пробег с моста.
	— Как ще го направим?
	— Не знам — отговори Скалата. — Но ще мислим.
	Кимна на Каладин и се отправи към Сигзил. Азишът се упражняваше с останалите. Каладин опита да говори с него за Хоид, но Сигзил — както обикновено неразговорлив — не бе пожелал да го обсъжда.
	— Хей, Каладин! — викна му Белязаният. Той и още няколко по-напреднали минаваха през внимателно наблюдаваните от Тефт учебни боеве. — Ела да се биеш с нас. Покажи на тия глупци с каменни глави как се прави наистина.
	И другите започнаха да го викат.
	Каладин им махна да спрат и поклати глава.
	Тефт дотърча с тежко копие на рамо.
	— Момко — започна кротко той. — Мисля си, че ще е хубаво за бойния дух да им покажеш лично едно-две неща.
	— Вече съм им дал указания.
	— С копието ти вършиш чудеса. Много бавно, с много обяснения. Имат нужда да го видят. Да видят теб.
	— Свършихме с това, Тефт.
	— Да.
	Каладин се усмихна. Тефт внимаваше да не изглежда ядосан или агресивен — изглеждаше, сякаш с Каладин водят обикновен разговор.
	— Ти си бил сержант по-рано, нали?
	— Това няма значение. Ела и им покажи някои прости хватки.
	— Не, Тефт — отвърна Каладин по-сериозно.
	Тефт го изгледа.
	— Ще откажеш да се биеш на бойното поле, като оня рогоядец?
	— Не е това.
	— Какво е тогава?
	Каладин опита да обясни.
	— Когато времето настъпи, ще се бия. Но ако сега се оставя да ме увлече, ще бъда твърде нетърпелив. Ще искам да нападаме сега. Ще ми е трудно да изчакам, докато хората са готови. Вярвай ми, Тефт.
	Тефт го огледа.
	— Ти се боиш от това, момко.
	— Какво? Не. Аз…
	— Мога да го видя — настоя Тефт. — А съм го виждал и преди. Последния път, когато си се бил за някого, си загубил, да? И сега не искаш да се хващаш с това отново.
	Каладин замълча и после се съгласи.
	— Да.
	Но имаше и нещо друго. Когато се бие отново, трябваше пак да стане мъжът от преди много време, онзи, когото наричаха Благословения от Бурята. Мъжът, пълен с увереност и сила. Не бе сигурен, че може отново да стане този мъж. Това го плашеше.
	Хване ли отново копието, нямаше връщане назад.
	— Добре — Тефт разтри брадичката си. — Надявам се да си готов, когато мигът настъпи. Защото тези тук ще имат нужда от теб.
	Каладин кимна и Тефт се обърна към другите, за да им обясни нещо и да ги укроти.


>>
	{img:pytjat_na_kralete_t2_karta_8.jpg|#Карта на битката при Кулата, начертана и снабдена с обозначения от Навани Колин, около 1173 г.}


>>	64
>>	Човек на крайностите
>>	{img:pytjat_na_kralete_t1_6.png}

E>
	„Те излизат от ямата, двама мъртъвци, със сърце в ръце, и аз знам, че съм видял истинската слава.“
@	Какаша 1173 г., 13 секунди преди смъртта. Обект: водач на рикша.
E$

	— Не можех да реша дали си сериозен или не — спокойно обясняваше Навани на Далинар, докато двамата се разхождаха бавно около високия походен дворец на Елокар. — През половината време изглеждаше, че ме ухажваш — намеци за флирт, а след това оттегляне. През другата половина бях сигурна, че не съм те разбрала правилно. А Гавилар бе толкова открит. Винаги предпочиташе да вземе това, което е пожелал.
	Далинар кимна замислено. Носеше синята си униформа, а Навани бе в рокля в убит кестеняв цвят с плътен подгъв. Градинарите на Елокар бяха започнали да култивират тукашните растения. От дясната страна като ограда се издигаше висока до кръста виеща се лента от жълт шистокор. Каменообразното растение бе обрасло с малки гроздове бобинки; бисерните им черупки бавно се отваряха и затваряха, докато животинките дишаха. Приличаха на малки усти, които безмълвно и ритмично разговарят помежду си.
	Далинар и Навани бавно изкачваха хълма. Той се движеше със сключени зад гърба ръце. Следваха ги почетната му гвардия и писарите на Навани. Някои изглеждаха притеснени от дългото време, което двамата прекарваха заедно. Колко ли от тях подозираха истината? Всички? Някои? Никои? Имаше ли това значение?
	— Тогава нямах намерение да те подвеждам — тихо продължи той, за да пази думите си от любопитни уши. — Смятах да те ухажвам, но Гавилар заяви, че те харесва. И аз реших, че трябва да отстъпя.
	— Само толкова? — попита го тя. Звучеше обидена.
	— Не разбра, че аз те харесвам. Мислеше, че щом съм Ви запознал, му намеквам, че трябва да те ухажва. Отношенията ни често бяха такива; аз намирах хора, които той трябва да познава, и ги отвеждах при него. Много късно разбрах какво съм направил, когато съм те дал на Гавилар.
	— „Дал“ си ме? Да не би да имам на челото си робско клеймо, за което не знам?
	— Нямах предвид…
	— О, стига — прекъсна го Навани и гласът й внезапно стана нежен.
	Далинар потисна една въздишка; при все че вече бе съзряла, настроенията й винаги се меняха бързо като сезоните. Всъщност, това беше част от нейния чар.
	— Често ли се отдръпваше пред него? — попита тя.
	— Винаги.
	— Това не стана ли досадно?
	— Не мислех много за него — поде Далинар. — Когато мислех… да, бях разочарован. Но това бе Гавилар. Знаеш какъв беше. Силата на волята, изразът на вродено превъзходство. Винаги изглеждаше изненадан, когато някой му отказва, или когато светът не постъпва, както на него му се иска. Не ме принуди да се дръпна — просто нещата стояха така.
	Навани кимна разбиращо.
	— Няма значение — продължи Далинар. — Извинявам ти се за това, че съм те подвел. Аз… добре, беше ми трудно да дам воля на чувствата си. Боя се, че — понякога — позволявам твърде много от истинските ми чувства да се проявят.
	— Е, мисля, че мога да ти го простя — отвърна му тя. — Въпреки че през следващите две десетилетия се постара да мисля, че ме ненавиждаш.
	— Нищо такова не съм направил!
	— О! А как иначе трябваше да тълкувам студенината ти? Честото ти излизане от стаята, щом вляза?
	— Сдържах се — обясни Далинар. — Бях взел решението си.
	— Изглеждаше като омраза — продължи Навани. — Макар че няколко пъти се питах какво ли криеш под каменния си поглед. Разбира се, тогава се появи _Шшшш_.
	Както винаги при споменаването на името на жена му, той го чу като звука на тихо издухван въздух и то незабавно изчезна от ума му. Не можеше да чуе или да си спомни нейното име.
	— Тя промени всичко — каза Навани. — Изглеждаше, че наистина я обичаш.
	— Обичах я — призна Далинар. Наистина я бе обичал. Нали? Не можеше да си спомни нищо.
	— Как изглеждаше тя? Имам предвид, според теб — бързо добави той. — Как я виждаше?
	— Всички обичаха _Шшшш_ — отговори му Навани. — Опитах се да я намразя, но накрая можех само леко да ревнувам.
	— Ти? Да я ревнуваш? За какво?
	— Защото — изрече Навани — тя ти прилягаше толкова добре, не правеше неуместни забележки, никога не тормозеше хората наоколо, винаги бе спокойна. — Усмихна се. — Като си мисля, наистина съм можела да я мразя. Но тя бе толкова мила. При все че не беше много… ммм…
	— Какво?
	— Умна — довърши Навани. Изчерви се, което бе необичайно за нея. — Съжалявам, Далинар, но не беше. Не бе глупава, но… е… не всеки може да бъде умен. Може би това бе част от чара й.
	Явно смяташе, че Далинар ще бъде засегнат.
	— Няма нищо — успокои я той. — Изненада ли се, че се ожених за нея?
	— Кой можеше да бъде изненадан? Както казах, тя бе създадена за теб.
	— Понеже си подхождахме в умствено отношение? — запита той сухо.
	— Съвсем не. Но имахте еднакъв нрав. В някакъв момент, след като престанах да опитвам да я мразя, си помислих, че ние четиримата можем да бъдем доста близки. Но ти беше много официален с мен.
	— Не можех да допусна други… отклонения да те накарат да мислиш, че все още изпитвам влечение.
	Последните думи той произнесе неловко. Все пак, не правеше ли точно това сега? Да се отклонява?
	Навани го изгледа.
	— Ето те пак.
	— Какво?
	— Изпитваш вина. Далинар, ти си прекрасен, почтен човек — но наистина си склонен към самодоволство.
	Вината? Като самодоволство?
	— Никога досега не съм гледал на това така.
	Тя се усмихна.
	— Какво? — запита я той.
	— Искрен си, нали, Далинар?
	— Опитвам се — отвърна той. — Макар че характерът на отношенията ни постоянно поддържа някакъв вид лъжа.
	— Не сме лъгали никого. Нека си мислят или предполагат каквото искат.
	— Смятам, че си права.
	— Обикновено съм. — За момент тя замълча. — Съжаляваш ли, че…
	— Не — отговори той остро и силата на отрицанието му го изненада. Навани просто се усмихна.
	— Не — продължи той по-спокойно. — Не съжалявам за това, Навани. Не знам как да действам, но _няма_ да се отпускам.
	Тя се спря край туфа малки скални пъпки, с размера на юмрук, пуснали ластарите си като дълги зелени езици. Бяха се наредили като букет, израсъл на голям овален камък край пътеката.
	— Предполагам, че е твърде много да искам от теб да не се чувстваш виновен — каза тя. — Не можеш ли поне мъничко да се отпуснеш?
	— Не смятам, че мога. Особено сега. Трудно ще ми бъде да ти обясня.
	— Би ли опитал? Заради мен?
	— Аз… Така. Аз съм човек на крайностите, Навани. Открих го в младежките си години. И винаги откривах, че единственият начин да контролирам тези крайности е да посветя живота си на нещо по-голямо. Най-напред беше Гавилар. Сега е Кодексът и учението на Нохадон. Те са нещото, с което се връзвам. Като заграждението около огъня, което трябва да го спира и контролира.
	Пое дълбоко дъх.
	— Аз съм слаб човек, Навани. Наистина. Дам ли си няколко стъпки свобода, разрушавам всичките си забрани. Следването на Кодекса през годините след смъртта на Гавилар ме прави силен. Ако оставя няколко пукнатини в тази броня, може да се превърна в човека, който бях някога. И който никога отново не искам да бъда.
	Човекът, който бе помислил да убие брат си заради трона — и заради жената, която се бе омъжила за същия този брат. Но не можеше да обясни това, не смееше да каже на Навани до какво почти го бе довело желанието му да я притежава.
	На същия ден Далинар се бе заклел, че никога няма да заема трона. Това беше едно от ограниченията му. Можеше ли да обясни как тя, без дори да го опитва, ги рушеше? Колко трудно му бе да примири дълго съзрявалата си любов към нея с вината, че е взел това, което някога бе отстъпил на брат си?
	— Ти не си слаб мъж, Далинар — възрази му Навани.
	— Слаб съм. Но слабостта, ако е вързана както трябва, може да подражава на силата, както страхът може да минава за смелост, ако няма накъде да бяга.
	— Но в книгата на Гавилар няма нищо, което да ни спира. Това е само традиция, която…
	— Усещането е за нещо нередно — прекъсна я Далинар. — Моля те, не се притеснявай; аз го правя достатъчно и за двама ни. Ще намеря начин това да стане; просто те моля за разбиране. Ще отнеме време. Когато съм обезсърчен, то не е заради теб, а заради ситуацията.
	— Мисля, че мога да приема това. При положение, че си готов да живееш със слуховете. Вече се носят.
	— Това не са първите слухове за мен — отговори той. — По-малко се притеснявам за тях, отколкото за Елокар. Как ще му го обясним?
	— Съмнявам се, че ще забележи — изсумтя в отговор Навани и отново потегли. — Толкова е зает да мисли за паршендите, а от време на време и за това, че някой в лагера опитва да го убие.
	— Това може да подсили страховете му — каза Далинар. — От връзката ни може да си измисли много заговори.
	— Е, той…
	От ниското силно зазвучаха рогове. Далинар и Навани спряха, за да чуят и да разпознаят сигнала.
	— Отче на Бурите — каза Далинар — видели са пропастно чудовище на _самата Кула_. Това е едно от платата, които Садеас постоянно наблюдава.
	Далинар усети прилив на въодушевление.
	— Върховните принцове никога не успяха да спечелят скъпоценно ядро там. Ще бъде голяма победа, ако ние двамата можем да го направим заедно.
	Навани стана притеснена.
	— Прав си за него, Далинар. Необходим ни е за нашата кауза. Само го дръж на разстояние от себе си.
	— Пожелай ми благоприятен вятър — тръгна към нея, но се спря. Какво щеше да направи? Да я прегърне тук, пред всички? Това щеше да възпламени слуховете като огън, хвърлен посред езеро от масло. Все още не беше готов за нещо такова. Вместо това се поклони и забърза, за да отговори на сигнала и да събере Бронята си.
	Едва на средата на пътеката се спря и помисли върху думите на Навани. Тя каза: „Необходим ни е за нашата кауза“.
	А каква беше тяхната кауза? Съмняваше се, че и самата Навани знае. Но вече мислеше за тях двамата като за едно. Тогава разбра, че и той мисли така.

	* * *

	Роговете свиреха, прекрасният и чист звук, който означаваше близостта на битката. В дърводелския двор настана суматоха. Дойдоха заповедите. Трябваше да атакуват отново Кулата — мястото, където Мост Четири се бе провалил, където Каладин бе предизвикал катастрофа.
	Най-голямото плато. Най-желаното.
	Мостовите търчаха нагоре-надолу за одеждите си; дърводелците и чираците им се отдръпваха; Матал крещеше заповеди; пробегът бе единственият път, когато го правеше без Хашал. Водачите на мостовете викаха на отрядите си да се строят и с това показваха поне мъничко желание да водят.
	Въздухът бе шибнат от вятър, който вдигна трески и изсъхнали стръкове трева в небето. Мъжете крещяха, камбаните биеха. Посред цялата бъркотия пристъпи Мост Четири с Каладин начело. Въпреки напрежението войниците спряха, мостовите зяпнаха, а дърводелците и чираците им замръзнаха.
	Тридесет и пет мъже пристъпваха в ръждивооранжева броня от черупка, умело изработена от Лейтен, за да приляга на кожените жакети и шапки. Освен нагръдните брони бяха изрязали предпазители за ръцете и наколенници. Шлемовете бяха сглобени от различни парчета черупка от глава и по настояване на Лейтен бяха украсени с гребени и шипове, подобни на малки рога или на ръбовете на рачешка черупка. Нагръдниците и предпазителите също бяха украсени — изрязани назъбено, та напомняха на острието на трион. Безухият Якс купи бяла и синя боя и нарисува фигури по оранжевата броня.
	Всеки от мостовите от Мост Четири носеше голям дървен щит, за който бяха привързани — вече здраво — червени кости на паршенди. Повечето бяха ребра, подредени в спирала. Някои от хората бяха поставили в центъра на щита пръстови фаланги, за да тракат, а други бяха поставили щръкналите ребра отстрани на шлемовете си и те приличаха на зъби или челюсти.
	Останалите гледаха изненадани. Не виждаха бронята за пръв път, но за пръв път всеки от хората от Мост Четири щеше да я носи. Всичките заедно бяха впечатляващи.
	Десет дни и шест пробега с моста позволиха на Каладин и останалите да подобрят начина си на действие. Петима бяха примамки, а още петима, разположени отпред, държаха щитове и крепяха моста само с една ръка. Броят им бе нараснал заради ранените от другите отряди, които бяха спасили; те вече бяха достатъчно силни, за да помагат в носенето.
	Засега — въпреки шестте пробега — нямаше нито един смъртен случай. Останалите мостови говореха за чудо. Каладин не знаеше. Само гледаше да има винаги при себе си кесия, пълна със заредени сфери. Повечето от паршендските стрелци явно целеха него. Някак бяха разбрали, че той стои зад цялата работа.
	Стигнаха моста и се строиха; щитовете бяха завързани за поставени отстрани пръти, за да бъдат използвани. Когато вдигнаха моста, от останалите отряди се понесе приветствен вик.
	— Това е нещо ново — каза Тефт на Каладин.
	— Май най-накрая са разбрали какви сме ние — отвърна му Каладин.
	— И какви сме?
	Каладин постави моста на раменете си.
	— Ние сме техните защитници. Мост, напред!
	Затичаха се от двора, съпроводени от радостни викове.

	* * *

	_Баща ми не е луд_, мислеше си Адолин, енергичен и нетърпелив, докато оръжейниците му поставяха Бронята.
	Няколко дни се тормозеше от откритието на Навани. Въобще не е бил прав. Далинар Колин _не_ отслабваше. _Не_ страдаше от старческо слабоумие. _Не беше_ страхливец. Далинар е бил прав, а Адолин — не. След доста размишления, Адолин взе решение.
	_Радваше_ се, че е грешал.
	Усмихна се и сви пръстите на Бронираната си ръка, докато оръжейниците се преместваха от другата му страна. Не знаеше какво означават виденията, нито какво бе тяхното послание. Баща му явно бе някакъв пророк и това беше страшно за помисляне.
	Но засега бе достатъчно, че Далинар не е безумен. Време беше да му повярва. В името на Отеца на Бурите, той заслужаваше това от синовете си.
	Оръжейниците свършиха с бронята на Адолин. Отстъпиха, той излезе на слънцето и се пригоди към силата, скоростта и тежестта на Бронята. Нитер и още петима от Сините гвардейци се приближиха; един от тях водеше Чистокръвен. Адолин пое юздите, но най-напред разходи ришадиеца, за да може още по-добре да привикне с Бронята.
	Скоро стигнаха плаца. Далинар, облечен в Бронята си, разговаряше с Телеб и Ламар. Сякаш се извисяваше над тях, докато сочеше на изток. Ротите вече се движеха към ръба на платото.
	Адолин нетърпеливо доближи баща си. Видя как една фигура язди недалеч покрай източната страна на лагерите. Фигурата носеше яркочервена Броня.
	— Татко? — посочи Адолин. — Какво прави там? Не трябва ли да чака да стигнем до лагера му?
	Далинар вдигна поглед, махна на коняря да доведе Храбрец и двамата препуснаха. Тръгнаха да пресрещнат Садеас, следвани от десетина Сини гвардейци. Нима Садеас искаше да отмени атаката? Да не би да се притесняваше от ново поражение при Кулата?
	Щом го доближиха, Далинар спря коня.
	— Трябваше да си тръгнал, Садеас. Скоростта е важна, ако искаме да достигнем платото, преди паршендите да са взели скъпоценното ядро и да са си тръгнали.
	Върховният принц кимна.
	— Отчасти съм съгласен. Но най-напред трябва да проведем съвет. Далинар, ние щурмуваме Кулата! — Изглеждаше нетърпелив.
	— Да, и?
	— Проклятие, човече! — отвърна му Садеас. — Ти си този, който ми каза, че трябва да намерим начин да приклещим голяма войска на паршендите на някое плато. Кулата е _най-доброто_ място. Те винаги пристигат там с големи сили, а две от страните й са недостъпни.
	Адолин усети как кима в съгласие.
	— Да — каза той. — Татко, той е прав. Ако можем да ги хванем натясно там и да ги ударим здраво…
	Паршендите обикновено бягаха при тежки загуби. Това бе едно от нещата, които толкова проточваха войната.
	— Това може да е повратната точка във войната — продължи Садеас с блеснал поглед. — Според писарите ми не са им останали повече от двадесет или тридесет хиляди души. Ще изпратят там десет хиляди — винаги правят така. Но ако можем да ги обкръжим и избием, можем почти да ги _лишим_ от възможност да водят война на Равнините.
	— Ще стане, татко — нетърпеливо додаде Адолин. — Това може да е случаят, който чакаме — който _ти_ чакаш. Начин да обърнем войната, начин да нанесем такива загуби на паршендите, та да не могат да си позволят да продължат да воюват!
	— Трябват ни войски, Далинар — каза Садеас. — Много. Колко хора можеш да изкараш? Максимумът?
	— Веднага? Може би осем хиляди.
	— Ще трябва — каза Садеас. — Успях да вдигна седем хиляди. Ще ги доведем всичките. Ела с хората си в моя лагер, ще вземем всичките ми мостови отряди и ще тръгнем заедно. Паршендите ще са стигнали първи — неизбежно е на плато, което е близо до тяхната страна — но ако сме достатъчно бързи, ще ги обкръжим там. Тогава ще им покажем на какво е способна една _истинска_ алетска армия!
	— Няма да излагам на опасност живота на хората от мостовете ти, Садеас — възрази Далинар. — Не знам дали мога да се съглася на изцяло обща атака.
	— А — отвърна му Садеас. — Имам нов начин да използвам мостовите, и така не се губи толкова живот. Загубите им станаха почти никакви.
	— Вярно? — попита Далинар. — Заради мостовите с броня ли? Какво те накара да промениш това?
	Садеас вдигна рамене.
	— Може би си ми повлиял. Както и да е, трябва да тръгваме. Заедно. При численост, равна на тяхната, не мога да рискувам да ги нападна и да те чакам да ме настигнеш. Искам да тръгнем заедно и да нападнем заедно, и да си съдействаме колкото можем повече. Ако още се притесняваш за мостовите, аз мога да нападна пръв и да завзема плацдарм, а след това ти да преминеш, без да излагаш на опасност живота на мостовите.
	Далинар изглеждаше замислен.
	_Хайде, татко_, мина през ума на Адолин. _Ти чакаше за възможност да удариш паршендите силно. Ето я!_
	— Много добре — проговори Далинар. — Адолин, изпрати вестоносци да мобилизират от Четвърта до Осма дивизии. Хората да се готвят за марш. Да приключваме с тази война.


>>	65
>>	Кулата
>>	{img:pytjat_na_kralete_t1_6.png}

E>
	„Виждам ги. Те са скалите. Те са мъстящите духове. Червени очи.“
@	Какакес 1173 г., осем секунди преди смъртта. Обект: тъмноока девойка на петнадесет години. Съобщава се, че е била умствено разстроена от детските си години.
E$

	Няколко часа по-късно Далинар и Садеас бяха застанали на скала, която откриваше гледка към самата Кула. Походът бе труден и дълъг. Платото беше далечно; по-нататък на изток не бяха удряли. Следващите плата не можеха да бъдат завзети. Паршендите можеха да дойдат толкова бързо, че вземаха ядрото преди идването на алетите. Понякога това ставаше и на Кулата.
	Далинар се загледа.
	— Виждам я — посочи той. — Още не са извадили ядрото!
	Паршендите бяха обкръжили какавидата и я блъскаха с чукове. Черупката й обаче бе като дебел камък. Още удържаше.
	— Трябва да си щастлив, че използваш мостовете ми, стари приятелю — Садеас засенчи лице с Бронираната си ръка. — Тези пропасти може би са твърде широки, за да ги прескочи един Броненосец.
	Далинар кимна. Кулата бе огромна; дори изображенията й на картите не даваха добра представа за това. За разлика от другите плата не беше равна — приличаше на огромен, наклонен на запад клин, с огромна скала, стърчаща в подветрената посока. Бе твърде стръмна — а и пропастите там бяха прекалено широки — за да може да бъде приближена от изток или от юг. Само три близки плата можеха да служат като място за нападение; и трите бяха откъм западната или югозападната страна.
	Пропастите между тези плата обикновено бяха големи, твърде широки, за да могат да бъдат покрити от мостовете. На двете съседни плата бяха събрани хиляди войници в синьо и зелено, по един цвят на всяко плато. Далинар никога не бе виждал по-голяма войска, изкарана срещу паршендите.
	Броят им беше според очакваното. Бяха строени поне десет хиляди. Това щеше да е истинска битка, на каквато Далинар се бе надявал; битка, която да позволи да извадят голям брой алети срещу голяма сила на паршендите.
	_Може би_ бе настъпила. Повратната точка във войната. Да спечелят днес, и всичко ще се промени.
	И Далинар засенчи лице, с шлем под мишницата. Със задоволство забеляза как разузнавателните отряди на Садеас пресичат на съседните плата, за да следят за идването на подкрепления за паршендите. Само защото бяха докарали толкова много в началото не означаваше, че няма други части на паршендите, които чакат да ги ударят по фланговете. Далинар и Садеас нямаше да бъдат изненадани отново.
	— Ела с мен! — каза Садеас. — Да нападаме заедно! Една голяма атака по четиридесет моста!
	Далинар погледна към мостовите отряди; много от хората лежаха изтощени на платото. Очакваха следващата си работа и най-вероятно се страхуваха от нея. Много малко носеха бронята, която Садеас бе споменал. Нападнеха ли двамата заедно, стотици от тези хора щяха да бъдат избити при щурма. Беше ли обаче това много различно от вършеното от Далинар, който нареждаше хората му да влязат в битка и да завземат платото? Не бяха ли и те част от същата армия?
	Пукнатините. Не можеше да ги остави да се разширяват. Ако искаше да бъде заедно с Навани, трябваше да си докаже, че може да бъде твърд за другите неща.
	— Не — каза той. — Аз ще нападна, но само след като си разчистил място за преминаването на моите мостови отряди. Дори това е повече, отколкото мога да си позволя. Никога не карай хората си да вършат нещо, което ти самият няма да свършиш.
	— Ти нападаш паршендите!
	— Никога няма да го направя, носейки един от онези мостове — отговори Далинар. — Съжалявам, стари приятелю. Не те осъждам. Така трябва да постъпвам.
	Садеас поклати глава и сложи шлема си.
	— Добре, ще трябва да стане така. Още ли смятаме да вечеряме заедно днес и да обсъждаме стратегията?
	— Предполагам. Освен ако Елокар не получи припадък, задето и двамата сме пропуснали увеселението му.
	Садеас изсумтя.
	— Трябва да започне да свиква. Шест години увеселения всяка вечер започват да стават досадни. Освен това, съмнявам се да изпита друго освен ликуване, след като спечелим и лишим паршендите от една трета от войниците им. Ще се видим на бойното поле.
	Далинар кимна, Садеас скочи от скалата, стъпи на земята долу и се присъедини към офицерите си. Далинар остана и се загледа в Кулата. Не само беше по-голяма от повечето плата, но беше и по-грапава, покрита с буцести образувания от втвърден крем. Формите им бяха обли и плавни, но много неравни — като поле, изпълнено с малки, завити от сняг стени.
	Източният край на платото се издигаше в надвиснало над Равнините възвишение. Двете плата, които щяха да използват, бяха по средата на западната страна; Садеас щеше да заеме северното, а Далинар — да настъпи от другото под него, след като Садеас му отвори място за прехвърляне.
	_Трябва да изтикаме паршендите към югоизтока и да ги приклещим там_, помисли си Далинар и разтри брадичката си. Всичко зависеше от това. Какавидата беше близо до върха, тъй че той и Садеас бяха в отлична позиция, за да изтласкат паршендите към ръба на скалата. Вероятно те щяха да го допуснат, защото щеше да им даде високата част на платото.
	Ако се появеше втора войска на паршендите, тя щеше да е разделена от другите. Алетите можеха да се концентрират срещу обкръжените на върха на Кулата паршенди и едновременно да се отбраняват срещу новодошлите. _Щеше_ да стане.
	Усети, че става нетърпелив. Скочи на една по-малка издатина, после слезе по няколко стъпаловидни цепнатини на самото плато, където офицерите му го чакаха. След това обиколи скалата и провери Адолин. Младият мъж стоеше в Бронята си и направляваше ротите, които минаваха по подвижните мостове на Садеас на южното плато. Съвсем наблизо, хората на Садеас се приготвяха за щурма.
	Групата облечени в брони мостови стоеше напред и се приготвяше в самия център на формацията на мостовите отряди. Защо им _бе_ разрешено носенето на броня? Защо не и на останалите? Приличаше на черупката на паршендите. Далинар поклати глава. Нападението започна, мостовите отряди се затичаха пред армията на Садеас и първи приближиха Кулата.
	— Къде искаш да нападнем, татко? — попита го Адолин, призова Меча си и го опря на рамо с острието нагоре.
	— Там — посочи Далинар едно място на платото. — Приготви хората.
	Адолин кимна и изкрещя заповедите.
	По-напред мостовите започнаха да гинат.
	_Нека Вестителите ви насочват по пътя ви, нещастни хора_, помисли си Далинар. _Нека ме насочват и по моя._

	* * *

	Каладин танцуваше с вятъра.
	Стрелите хвърчаха покрай него, минаваха близко, почти го целуваха с оцветените си стабилизатори от щърбокор. Трябваше да ги остави да минат близо и да накара паршендите да смятат, че почти са го убили.
	Въпреки че още четирима мостови привличаха вниманието им, въпреки че и останалите хора от Мост Четири бяха украсени с костите на загинали паршенди, повечето от стрелците им се целеха в Каладин. Той беше символ. Живо знаме, което трябва да бъде унищожено.
	Каладин се завъртя между стрелите и ги отблъсна с щита си. В него бушуваше буря; сякаш кръвта му бе заменена от ураганни ветрове. Затова връхчетата на пръстите му трептяха от енергия. По-нататък паршендите запяха гневната си напевна песен. Песента за онзи, който оскверняваше мъртвите им.
	Каладин застана начело на примамките и остави стрелите да падат близо. Предизвикваше ги. Дразнеше ги. Канеше ги да го убият, докато не се свършат и вятърът не утихне.
	Каладин спря и задържа дъх, за да удържи бурята вътре в себе си. Паршендите се принудиха да отстъпят пред частите на Садеас. Огромна армия, поне като за щурмовете на платата. Хиляди хора и тридесет и два моста. Въпреки Каладин, пет моста бяха паднали; хората им бяха избити.
	Войниците не се бяха насочили през пропастта точно срещу стрелците, прицелили се в Каладин, но големият им брой принуди паршендите да се оттеглят. Неколцина отправиха изпълнени с омраза погледи към Каладин и направиха странен жест — доближиха ръка до дясното си ухо и го посочиха с пръст, преди окончателно да се отдръпнат.
	Каладин изпусна дъх и от него излезе на тласъци Светлина на Бурята. Трябваше да действа много внимателно — да взема достатъчно Светлина, за да остава жив, но не толкова много, че да бъде забелязана от войниците.
	Пред него изникна Кулата, наклонено на запад парче камък. Пропастта бе толкова широка, че се бе притеснил дали мостовите няма да изпуснат моста в нея, докато се опитват да го поставят. От другата страна Садеас бе наредил силите си като дъга, изтикваше паршендите обратно и опитваше да отвори път за Далинар.
	Може би настъпването по такъв начин пазеше неопетнения образ на Далинар. Той нямаше да допусне загиването на мостови. Поне не лично. Нямаше значение, че стои върху телата на мъжете, загинали, за да прехвърлят Садеас отсреща. Труповете им бяха неговият истински мост.
	— Каладин! — чу се вик отзад.
	Той се завъртя. Един от хората му бе ранен. _Бурята да го отнесе!_, помисли той и се завтече към Мост Четири. Във вените му все още пулсираше достатъчно светлина, за да забави изтощението. Бе станал безгрижен. Шест пробега без нито една жертва. Трябваше да е наясно, че не може да продължи така. Разблъска мостовите и видя Белязания на земята; държеше се за крака, а между пръстите му се процеждаше червена кръв.
	— Стрела в крака — изрече той през стиснати зъби. — В проклетия крак! Кой го раняват в крака?
	— Каладин! — повика го Моаш разтревожено. Хората отвориха път и Моаш донесе Тефт; от рамото му, между нагръдната броня и черупката върху ръката, стърчеше стрела.
	— Бурята да го отнесе дано! — каза Каладин и помогна на Моаш да положи Тефт на земята. По-възрастният мъж изглеждаше замаян. Стрелата се бе забила дълбоко в мускула.
	— Някой да притисне крака на Белязания и да го превърже, докато мога да го погледна. Тефт, чуваш ли ме?
	— Съжалявам, момко — промърмори той с невиждащи очи. — Аз…
	— Добре си — прекъсна го Каладин, бързо взе превръзки от Лопен и кимна мрачно. Лопен щеше да нажежи нож за обгаряне. — Още някой?
	— Всички останали са налице — каза Дрей. — Тефт опитваше да скрие раната си. Трябва да са го уцелили, когато избутвахме моста над пропастта.
	Каладин притисна парче марля към раната и махна на Лопен да побърза с нагорещения нож.
	— Искам патрулите ни да гледат. Внимавайте паршендите да не направят нещо както преди няколко седмици! Ако скочат на това плато, за да достигнат Мост Четири, мъртви сме.
	— Всичко е наред — обеди се Скалата и засенчи погледа си. — Садеас държи хората си тук. Паршендите няма да се промъкнат.
	Ножът дойде и Каладин го задържа; от острието се издигаше кълбо пушек. Тефт бе загубил твърде много кръв; не биваше да рискува с шиене. Но с ножа имаше опасност Каладин да му остави лош белег. Това можеше да докара схващане, което да му пречи да върти копието.
	Каладин неохотно притисна ножа към раната; плътта изцвърча и кръвта изсъхна на черни люспички. От земята се заизвиваха духчета на болката, възлести и оранжеви. В лекарската стая можеше да се правят шевове. На бойното поле това често бе единственият начин.
	— Съжалявам, Тефт — Каладин поклати глава и продължи да работи.

	* * *

	Хората започнаха да крещят. Стрелите удряха дървото и плътта; звучеше като дървосекачи, които въртят брадвите си някъде надалеч.
	Далинар чакаше край хората си и гледаше как войниците на Садеас се бият. _По-добре да ни отвори път_, рече си той. _Вече започвам много да искам това плато._
	За щастие, Садеас бързо спечели предмостие на Кулата и изпрати прикриващ отряд, който да приготви участък за Далинар. Хората не се настаниха, докато Далинар не започна да се движи.
	— Един от мостовете да дойде с мен! — изрева той и се понесе към предната линия. Последва го един от осемте мостови отряда, предоставени от Садеас.
	Далинар трябваше да се озове на платото. Паршендите бяха забелязали какво става и започнаха да притискат малкия отряд в бяло и зелено, изпратен от Садеас да отбранява мястото на прехвърлянето му.
	— Мостови отряд, там! — посочи Далинар.
	Мостовите заеха местата си и изглеждаха облекчени, че от тях няма да се иска да поставят моста си под обстрела на лъковете. Веднага щом го наместиха, Далинар препусна напред и Синята гвардия го последва. Пред тях, войниците на Садеас не издържаха.
	Далинар извика, стисна двете си бронирани ръце около дръжката на Заклеващ и мечът се появи от мъглата. Вряза се в редицата на паршендите с широк двуръчен замах, който повали четирима. Паршендите запяха бойна песен на странния си език. Далинар подритна един труп настрани и се впусна в истинска атака; отбраняваше като луд извоюваното от хората на Садеас предмостие. За мигове войниците му се озоваха около него.
	Синята гвардия пазеше гърба му, Далинар се впусна в битката и разбиваше неприятелските редици така, както само един Броненосец може да го направи. Отваряше пролуки през предната им линия, удряше отпред и отзад и ги държеше объркани. Зад него имаше пътека от трупове с изгорели очи и прерязани дрехи. През пролуките навлизаха още и още алетски войници. Адолин прегази един отряд паршенди наблизо, а Сините му гвардейци го следваха на безопасно разстояние. Той преведе цялата си армия — трябваше бързо да се прехвърли и да прикове паршендите, така че да не могат да се измъкнат. Садеас трябваше да пази северния и западния ръб на Кулата.
	Ритъмът на боя пееше на Далинар. Паршендите припяваха, войниците ръмжаха и крещяха, Мечът беше в ръцете му, а Бронята го правеше по-силен. В него се надигна Вълнението. Понеже не го обзе погнусата, внимателно пусна Тоягата на свобода и усети радостта да господства на бойното поле и разочарованието, че няма достоен противник.
	Къде бяха Броненосците на паршендите? Бе видял един по време на битката преди седмици. Защо не се появи отново? Щяха ли да изпратят толкова много войници на Кулата, без да пратят и един Броненосец?
	Нещо тежко удари бронята му, отскочи от нея и измежду сглобките на ръката му изтече малко Светлина на Бурята. Далинар изруга и вдигна ръка да предпази лицето си, докато проучваше наоколо. _Там_ — на една скала наблизо забеляза паршенди, които въртяха огромни прашки с две ръце. Големите колкото човешка глава камъни удряха и алети, и паршенди, но явно Далинар бе целта.
	Изръмжа от още един удар по ръката, който леко разтърси Бронята му. Беше достатъчно силен, за да направи малки пукнатини на метала върху дясната ръка.
	Далинар отново изръмжа и се понесе напред, в подсилен от Бронята бяг. Вълнението се надигна още повече в него, и той навлезе с рамото си напред в един отряд паршенди, разпръсна ги, завъртя се с меча и посече онези, които бяха твърде бавни да се отстранят от пътя му. Дръпна се, когато дъжд от камъни се посипа точно на мястото му, и после скочи на един нисък камък. Направи две крачки и скокна към издатината, където стояха каменохвъргачите.
	Хвана единия й край с една ръка, докато с другата държеше меча. Мъжете на малката издатина се дръпнаха, но Далинар се набра на ръката си достатъчно високо, за да замахне. Заклеващият пресече краката им и четирима паднаха на земята с парализирани нозе. Далинар остави меча — той се стопи — и се вдигна с двете си ръце на върха.
	Приземи се приведен и Бронята иззвънтя. Няколко от останалите паршенди опитаха да развъртят прашките си, но Далинар грабна два камъка от купчината — те леко се наместиха в бронираните му длани — и ги запрати към паршендите. Камъните удариха достатъчно силно, събориха прашкарите от скалата и премазаха гърдите им.
	Далинар се усмихна и започна да хвърля още камъни. Когато последните паршенди паднаха от козирката, той се обърна, призова Заклеващия и огледа бойното поле. Стена от копия в синьо и стомана се бореше с червеното и черното на паршендите. Хората на Далинар се справяха добре и притискаха паршендите към югоизтока, където щяха да ги хванат в капан. Адолин беше начело; Бронята му блестеше.
	Далинар дишаше дълбоко от Вълнението, вдигна Меча високо над главата си и той отрази светлината на слънцето. Долу войниците му извикаха и възгласите им заглушиха бойната песен на неприятеля. Около него се носеха духчета на славата.
	В името на Отеца на Бурите, чувстваше се добре, когато побеждаваше отново. Скочи от скалата, вместо да избере бавния и внимателен път надолу. Озова се сред паршендите и с трясък стъпи на камъните. От Бронята му се издигаше синя Светлина на Бурята. Завъртя се и започна да убива, като си припомняше годините, прекарани в битки заедно с Гавилар — победи и завоевания.
	Той и Гавилар бяха създали нещо през тези години. Заздравен, обединен народ на мястото на нещо разпокъсано. Бяха като майстори-грънчари, които възстановяват разбита хубава съдина. Далинар с рев се вряза в линията на паршендите, където Синята гвардия се сражаваше, за да го настигне.
	— Притискаме ги! — викна той. — Предайте! Всички роти нагоре към страната на Кулата!
	Войниците вдигнаха копия и куриерите тръгнаха да предадат заповедите му. Далинар се завъртя, нападна паршендите, настъпи и увлече напред армията си. На север, частите на Садеас не мърдаха. Е, силите на Далинар щяха да свършат работата вместо него. Ако можеше да напредне тук, щеше да разсече паршендите на две, след това да смаже северната половина във войската на Садеас и да притисне южната към ръба на скалата.
	Армията му го последва и Вълнението отново закипя. Той беше мощ; сила, по-голяма от Бронята; жизненост, по-голяма от младостта; умение, надхвърлящо цял житейски опит. Беше вихър от могъщество. Паршендите падаха под Острието му. Не можеше да сече плътта им, но косеше редовете им. Устремът им често караше мъртвите тела да падат покрай него напред, дори когато очите им горяха. Паршендите започнаха да развалят строя си, да бягат или да отстъпват. Той се усмихна под почти прозрачния си визьор.
	Това бе животът; това бе контрол. Гавилар бе водачът, силата и същността на завоеванията им. Ала воинът бе Далинар. Враговете им се бяха покорили на властта на Гавилар, но Тоягата — ето кой ги бе разгромил, този, който се бе дуелирал с главатарите им и бе убил най-добрите им Броненосци.
	Далинар изкрещя към паршендите и цялата им линия се огъна, после се разпадна. Алетите се втурнаха напред с радостни викове. Далинар се присъедини към хората си и настъпваше начело, за да застигне бягащите бойни двойки на паршендите, които бягаха на север или на юг и опитваха да се обединят с по-големи отряди.
	Застигна една двойка; единият се обърна да го задържи с чук, но Далинар го посече, после хвана другия и го събори с едно движение на ръката. Усмихнат, той вдигна Меча си над главата и се надвеси над войника.
	Онзи се търкулна неумело и държеше ръката си, несъмнено счупена при падането му. С ужас погледна Далинар и около него се понесоха духчета на страха.
	Той бе само юноша.
	Далинар замръзна; Мечът му бе издигнат над главата, мускулите стегнати. Тези очи… това лице… Паршендите може и да не бяха хора, но чертите и изражението им бяха същите. Като оставим шарената кожа и странните черупчести израстъци, това момче можеше да бъде коняр в конюшните на Далинар. Какво виждаше той над себе си? Безлико чудовище в непробиваема броня? Каква бе историята на младостта му? Трябва да е бил дете, когато Гавилар бе убит.
	Далинар отстъпи и Вълнението изчезна. Един Син гвардеец мина край него и стовари меча си върху врата на момчето. Далинар вдигна ръка, но всичко бе прекалено бързо, за да може да го спре. Войникът не забеляза движението му.
	Той свали ръка. Хората му тичаха около него и преследваха бягащите паршенди. Повечето от неприятелите все още се биеха и отблъскваха Садеас от едната страна и Далинар от другата. Източният край на платото бе близо до дясната страна на Далинар — той бе излязъл срещу паршендите като копие, бе пробил центъра им и ги бе разсякъл на север и на юг.
	Около него лежаха мъртвите. Много от тях лежаха върху лицата си, ударени в гърба от копията или стрелите на далинаровата войска. Някои бяха още живи, макар и умиращи. Те си тананикаха или нашепваха странна натрапчива песен. Песента, която си припяваха, когато очакваха смъртта си.
	Песента-шепот се издигаше като проклятията на духовете при Похода на душите. Далинар винаги смяташе смъртната песен за най-хубавата от всички песни на паршендите. Издигаше се над ръмженето, звънтежа и крясъците на битката. Както винаги, всеки от тях пееше в пълна хармония с останалите. Като че ли можеха да чуят същата мелодия някъде отдалеч и да я пеят със стържещо дихание през окървавените си, покрити с пяна устни.
	_Кодексът_ — мина през ума на Далинар, когато се обърна към сражаващите се войници. _Не искай от хората си жертва, която ти самият не би направил. Не ги карай да се бият при условия, в които ти самият не би се сражавал. Не нареждай на никого да върши нещо, което ти самият не би извършил._
	Призля му. Това не бе хубаво. Не бе славно. Не беше сила, мощ или живот. То бе противно, отблъскващо и долно.
	_Но те убиха Гавилар_, помисли си той; търсеше как да превъзмогне внезапно появилото се призляване.
	_Обедини ги…_
	Някога Рошар е бил обединен. Това включвало ли е паршендите?
	_Не знаеш дали можеш да вярваш на виденията или не_, продължи той да беседва със себе си, а почетната му гвардия се строяваше зад него. _Могат да идват от Нощната пазителка или Пустоносните. Или могат да са нещо съвършено различно._
	В този миг усети, че възраженията му са слаби. Какво искаха виденията от него? Да донесе мир в Алеткар, да обедини народа му и да действа справедливо и почтено. Не можеше ли да съди за виденията по тези резултати?
	Нарами Меча си и тържествено закрачи между падналите към северната линия, където паршендите бяха обкръжени между неговите хора и тези на Садеас. Призляваше му все повече.
	Какво _ставаше_ с него?
	— Татко! — гласът на Адолин бе притеснен.
	Далинар се обърна към сина си, който тичаше към него. Бронята на младия човек беше опръскана с кръвта на паршендите, но Мечът му блестеше както винаги.
	— Какво правим? — задъхано попита Адолин.
	— За какво? — попита го Далинар.
	Адолин се обърна и посочи на запад, към платото, разположено на юг от мястото, където армията им бе започнала щурма преди повече от час. Там през пропастта прескачаше втора огромна войска от паршенди.
	Далинар вдигна забралото си и свежият въздух мина през запотеното му лице. Пристъпи напред. Бе предвидил тази възможност, но някой трябваше да даде сигнал. Къде бяха разузнавачите? Какво беше…
	Замръзна.
	Разтреперан, той се запъти към една от загладените, издути скални бабуни, разпилени навсякъде по Кулата.
	— Татко? — извика Адолин и се затича след него.
	Далинар се изкачи, насочи се към върха на скалата и остави Меча си. Изкачи издатината, застана и се загледа над своите войски и паршендите. На север, към Садеас. Адолин се изкачи до него и вдигна наличника си с облечената в желязо ръка.
	— О, не… — прошепна той.
	Армията на Садеас се оттегляше през пропастта на северното странично плато. Половината от нея вече бе минала оттатък. Осемте мостови отряда, които бе дал на Далинар, се бяха изтеглили.
	Садеас изоставяше Далинар и войските му, обкръжени от трите страни от паршендите, сами на Пустите равнини. И вземаше всичките мостове със себе си.


>>	66
>>	Кодекс
>>	{img:pytjat_na_kralete_t1_6.png}

E>
	„Тези напеви, това пеене, тези стържещи гласове.“
@	Кактач 1173 г., 16 секунди преди смъртта. Обект: грънчар на средна възраст. Съобщава се, че е виждал странни сънища по време на бурите през последните две години.
E$

	Каладин уморено махна превръзката от раната на Белязания, за да провери шевовете и да я смени. Стрелата бе ударила от дясната страна на глезена, бе отскочила от изпъкналостта на малкия пищял и бе ожулила мускулите отстрани на крака.
	— Имал си голям късмет, Белязан — каза Каладин, докато слагаше новата превръзка. — Отново ще ходиш с него, стига да _не_ го товариш, докато не се излекува. Някои от хората ще те отнесат обратно в лагера.
	Зад тях битката вилнееше. Сега сражението бе надалеч, върху източния ръб на платото. Отдясно на Каладин, Тефт пиеше, докато Лопен наливаше вода в устата му. По-възрастният мъж се намръщи и взе меха от Лопен със здравата си ръка.
	— Аз не съм инвалид — отсече той.
	Замаяността му бе преминала, но все още беше слаб.
	Каладин седна и се почувства изцеден. Когато Светлината на Бурята се изчерпеше, той оставаше изтощен. Това скоро щеше да премине; от първото нападение бе изтекло повече от час. В кесията си носеше още няколко заредени сфери; насили се да не издърпа Светлината им.
	Изправи се, за да събере хора, които да отнесат Белязания и Тефт към другата страна на платото, в случай, че сражението се развиеше зле и трябваше да се оттеглят. Но това не бе вероятно; когато провери за последно, алетските войници се оправяха добре.
	Отново огледа бойното поле. Видяното го накара да замръзне.
	Садеас се оттегляше.
	В началото изглеждаше толкова невъзможно, че Каладин не успя да го възприеме. Да не би Садеас да обръщаше хората си, за да атакува в друго направление? Не — ариергардът вече бе преминал през мостовете и знамето на Садеас приближаваше. Или Върховният принц беше ранен?
	— Дрей, Лейтен, вземете Белязания. Скалата и Пеет, вие вземате Тефт. Отивате на западната страна на платото и се готвите за бягство. Останалите заемате позиция по моста.
	Мъжете, едва сега забелязали ставащото, започнаха да действат, но бяха притеснени.
	— Моаш, идваш с мен — каза Каладин и забърза към моста им.
	Моаш се затича покрай него.
	— Какво става?
	— Садеас се измъква — отвърна Каладин и видя вълната от войници в червено и зелено да се изтеглят от линията на паршендите като разтопен восък. — Няма причина за това. Битката едва е започнала, а и неговите хора побеждаваха. Единственото обяснение ми изглежда, че Садеас може да е бил ранен.
	— Защо да изтеглят цялата армия заради това? — възрази му Моаш. — Да не мислиш, че е…
	— Знамето му още се вее — посочи Каладин. — Тъй че вероятно не е мъртъв. Освен ако не го държат, за да не изпаднат войниците в паника.
	Той и Моаш достигнаха страната на моста. Зад тях останалите от отряда бързаха да се строят в редица. Матал бе от другата страна на пропастта и говореше с командира на ариергарда. След бърза размяна на думи, Матал пресече, затича се покрай мостовите отряди и нареждаше да се приготвят за носене. Погледна отряда на Каладин, но видя, че са готови, и продължи нататък.
	От дясната страна на Каладин, на съседното плато — откъдето Далинар бе започнал атаката си — осемте дадени назаем мостови отряда се изтеглиха от бойното поле и преминаха на тяхното плато. Заповядваше им светлоок офицер, когото той не познаваше. Зад тях, по-нататък на югозапад, се бе появила нова войска на паршендите, която се изсипваше на Кулата.
	Садеас достигна пропастта. Боята на Бронята му светеше на слънцето; по нея нямаше и една драскотина. Всъщност, цялата му почетна гвардия нямаше загуби. Бяха отишли на Кулата, но се бяха оттеглили от боя. Защо?
	И тогава Каладин го видя. Войската на Далинар Колин, която се биеше на горния склон на клина, бе обкръжена. Новата сила на паршендите заемаше позициите на Садеас; той би трябвало да пази отстъплението на Далинар.
	— Изоставят го! — каза Каладин. — Това е било капан. Примамка. Садеас оставя Върховния принц Колин — и всичките му войници — да умрат.
	Каладин отиде към края на моста и се забута между войниците, които слизаха от него. Моаш изруга и го последва.
	Каладин не бе сигурен защо си проправя път с лакти към следващия мост — Мост Десет — където минаваше Садеас. Може би искаше със сигурност да види, че Садеас не е ранен. Може би все още бе смаян. Това бе предателство в огромен размер, достатъчно отвратително, та предателството на Амарам по отношение на Каладин да изглежда почти обикновено.
	Садеас препусна по моста; дървото потракваше. Придружаваха го двама светлооки в редовна униформа; и тримата държаха шлемовете си под мишница, все едно бяха на парад.
	Почетната гвардия спря Каладин и го изгледа враждебно. Все пак, бе достатъчно близо, за да види, че Садеас наистина бе напълно невредим. Достатъчно наблизо бе, за да разгледа добре гордото лице на Садеас, докато той обръщаше коня си, за да погледне отново Кулата. Втората войска на паршендите заобиколи армията на Колин и капанът щракна. Дори и без тях, той нямаше мостове. Не можеше да се оттегли.
	— Казах ти, стари приятелю — произнесе Садеас с тих, но ясен глас, който надви далечните крясъци. — Казах ти, че някой ден тази твоя чест ще те убие.
	Поклати глава.
	Обърна коня си и напусна бойното поле.

	* * *

	Далинар съсече една паршендска бойна двойка. Винаги се явяваше още някоя, за да я замени. Стисна челюст, зае Вятърна позиция и мина в отбрана; държеше малката височинка на склона на хълма и действаше като скала, в която вълната на настъпващите паршенди да се разбие.
	Садеас бе планирал отстъплението си добре. Хората му не се бяха изтощили; било им е заповядано да се бият така, че да могат лесно да се оттеглят. А и разполагаше с цели четиридесет моста, по които да се изнесе. Това му позволи да изостави Далинар бързо. Далинар веднага нареди на хората си да настъпят, надявайки се да хване Садеас, докато мостовете още бяха поставени, ала не успя. Мостовете на Садеас се изтегляха, а цялата му армия вече беше отсреща.
	Адолин се биеше наблизо. Бяха двама уморени Броненосци срещу цяла армия. Броните им бяха поели страшно много удари. Нито един опасен, но изпускаха ценна Светлина на Бурята. Струйките й се издигаха като песните на умиращите паршенди.
	— Предупредих те да не му вярваш! — изкрещя Адолин, докато се биеше и съсичаше двойка паршенди; после пое вълна от стрели, пуснати от отряд разположени наблизо стрелци. Стрелите се посипаха по Бронята на Адолин и одраскаха боята; една се заби в някаква пукнатина и я разшири.
	— Казах ти — продължи да вика Адолин, свали ръка от лицето си и посече следващата двойка паршенди, преди да са успели да стоварят чуковете си върху него. — Казах, че е истинска змиорка!
	— Знам! — извика му в отговор Далинар.
	— Ние се набутахме в това! — продължи Адолин, сякаш не бе чул баща си. — Оставихме го да ни лиши от мостовете ни. Оставихме го да ни доведе на платото преди пристигането на втората войска на паршендите. Оставихме го да води разузнаването. Дори _предложихме_ начина на атака, който щеше да ни остави обкръжени без подкрепата му!
	— Знам — сърцето на Далинар се обръщаше.
	Садеас извършваше обмислено, внимателно планирано и много сериозно предателство. Садеас не бе победен, не се бе оттеглил в търсене на безопасност — при все че несъмнено щеше да твърди това в лагера. Катастрофа. Паршендите били навсякъде. Съвместното им нападение нарушило баланса и — за нещастие — бил принуден да се оттегли и да остави приятеля си. Е, може би някои от хората му щяха да говорят, да кажат истината, и останалите Върховни принцове несъмнено щяха да разберат какво всъщност е станало. Ала никой нямаше да се изправи открито срещу Садеас. Не и след такъв важен и победоносен ход.
	Хората в лагерите ще го приемат. Другите Върховни принцове изпитваха твърде силна неприязън към Далинар, за да вдигат шум. Единствено Елокар би могъл да каже нещо, ала Садеас го бе обсебил напълно. Това измъчваше сърцето на Далинар. Всичко ли е било преструвка? Може ли да се е заблуждавал за Садеас толкова дълбоко? Ами разследването, което оправда Далинар? Ами техните планове и спомени? Всичко е било лъжа?
	_Аз спасих живота ти, Садеас._ Далинар гледаше как знамето му се оттегля през съседното плато. Посред тази далечна група ездачът с пурпурната Броня се обърна и погледна назад. Садеас гледаше как Далинар се бие за живота си. Задържа се за миг, после обърна и продължи.
	Паршендите обкръжаваха предната позиция, където Далинар и Адолин се биеха начело на армията и надвиваха гвардията му. Той скочи и уби още една двойка вражески войници, но получи още един удар по ръката. Паршендите го наобиколиха и гвардията започна да се огъва.
	— Изтегляй се! — извика той на Адолин и започна да се отдръпва към своите.
	Младежът изруга, но изпълни заповедта. И двамата се оттеглиха зад предната линия на отбраната. Далинар задъхан свали напукания си шлем. Беше се бил достатъчно време без да спре, та се задъха въпреки Бронята си. Остави един от гвардейците да му подаде мех, и Адолин направи същото. Далинар изля топлата вода в устата и върху лицето си. Имаше металния вкус на дъждовната вода.
	Адолин приближи меха и изстиска водата в устата си. Срещна погледа на Далинар; лицето му бе измъчено и мрачно. Той знаеше. Както и Далинар. Както — най-вероятно — и хората. Нямаше да оцелеят от тази битка. Паршендите не пощадяваха никого. Далинар се стегна и се приготви за нови обвинения от страна на Адолин. Момчето е било право през цялото време. Каквито и да са били виденията, бяха подвели Далинар поне в едно отношение. Доверяването на Садеас ги бе довело до провал.
	Съвсем наблизо мъжете умираха с крясъци и проклятия. Далинар гореше от желание да се бие, но трябваше да отпочине. Загубата на Броненосец заради изтощение нямаше да помогне на хората му.
	— Е? — попита той Адолин. — Кажи го. Аз ни доведох до гибел.
	— Аз…
	— Това е _моя_ грешка — продължи Далинар. — Въобще не биваше да излагам на опасност дома ни заради тези глупави сънища.
	— Не — възрази Адолин. Звучеше изненадан от собствените си думи. — Не, татко. Грешката не е твоя.
	Далинар загледа сина си. Не това бе очаквал да чуе.
	— Какво би направил иначе? — попита го Адолин. — Би ли спрял да опитваш да направиш нещо по-добро от Алеткар? Би ли станал като Садеас или останалите? Не. Не бих желал да ставаш такъв човек, татко, независимо какво бихме спечелили от това. В името на Вестителите, ще ми се Садеас да не ни беше примамил тук, но няма да те обвинявам за неговата измама.
	Адолин се пресегна и хвана Бронираната ръка на Далинар.
	— Прав си да се придържаш към Кодекса. Прав беше да опиташ да обединиш Алеткар. А аз бях глупак, задето ти се противях при всяка стъпка. Може би, ако не бях похабил толкова време да ти преча, нямаше да видим този ден.
	Далинар изумено премигна. _Адолин_ ли произнасяше тези думи? Какво се беше променило в момчето? И защо произнасяше думите сега, при най-страхотното поражение на Далинар?
	Ала докато чуваше думите, Далинар усети как вината му изчезва, отнесена от виковете на умиращите. Тя _беше_ егоистично чувство.
	Би ли променил себе си? Да, би могъл да е по-внимателен. Можеше да е по-предпазлив по отношение на Садеас. Но би ли отстъпил от Кодекса? Би ли станал отново безжалостният убиец от младостта си?
	Не.
	Имаше ли значение, че виденията са грешали за Садеас? Срамуваше ли се от това какъв човек е станал заради тях и заради четенето на книгата? Последният камък, последното парченце в него се наместиха и той разбра, че повече не се тревожи. Объркването го нямаше. Най-накрая знаеше какво да прави. Без въпроси. Без неувереност.
	Протегна се и хвана ръката на Адолин.
	— Благодаря ти.
	Адолин отсечено му кимна. Все още бе ядосан, Далинар можеше да го види, но избра да следва баща си — а да следваш водача си значи да го подкрепиш, дори когато битката се е обърнала срещу него.
	Освободиха ръцете си и Далинар се обърна към войниците наоколо.
	— Време е да се бием — започна той и гласът му се усили. — И ние го правим не, за да се прославим сред човеците, а понеже другите пътища са по-лоши. Следваме Кодекса, не защото печелим от него, а защото иначе ще трябва да се отвращаваме от себе си. Ние сме сами на това бойно поле, защото сме това, което сме.
	Построените в кръг Сини гвардейци започнаха да се обръщат един по един и да го гледат. Зад тях войниците от резерва — тъмнооки и светлооки — се приближиха; погледите им бяха ужасени, но на лицата се четеше решителност.
	Далинар се провикна:
	— Смъртта е краят на всички хора! Как съдим човека, след като си е отишъл? По оставеното богатство, за което наследниците му ще се карат? По спечелената слава, която ще премине при убийците му? По важните длъжности, заемани по волята на случая? _Не._ Ние се сражаваме тук, защото знаем. Краят е еднакъв, ала _пътят_ отличава хората. Когато нашият край настъпи, ще го приемем с вдигната глава и с поглед към слънцето.
	Протегна ръка и призова Заклеващия.
	— Не се срамувам от това какъв съм станал — извика той и откри, че е вярно. Бе толкова необичайно да се усеща освободен от вината. — Другите могат да паднат дотам да опитат да ме унищожат. Нека се радват на своята слава. Понеже аз ще опазя моята!
	Мечът се появи и тупна в ръката му.
	Войниците не викаха, но _се_ поизправиха и стегнаха гърбове. Ужасът понамаля. Адолин нахлупи шлема си; оросеният от капки Меч се появи в ръката му. Той кимна.
	Двамата заедно влязоха в битката.
	_Ето как умирам_, каза на себе си Далинар и прегази строя на паршендите. И там намери мир. Неочаквано усещане насред бойното поле, но така беше още по-добре.
	Все пак съжаляваше за едно — оставяше горкия Ренарин като Върховен принц от дома Колин в опасен миг, обкръжен от врагове, угоили се с плътта на баща му и брат му.
	_Така и не му дадох Бронята, която бях обещал_, помисли си Далинар. _Ще трябва да се оправя без нея. Нека честта на предците ни те закриля, сине. Бъди силен — и се научи на мъдрост по-бързо от баща си. Прощавай._


>>	67
>>	Думи
>>	{img:pytjat_na_kralete_t1_2.png}

E>
	„Нека не изпитвам повече болка! Нека не плача повече! Дай-гонартис! Черният Рибар държи скръбта ми и я поглъща!“
@	Танатесач 1173 г., 28 секунди преди смъртта. Обект: тъмноока улична артистка. Обърнете внимание на сходството с образец 1172–89.
E$

	Мост Четири се тътреше след армията. С двама ранени и четирима, които да ги носят, мостът ги смазваше с тежестта си. За щастие, Садеас бе взел почти всички мостови отряди за пробега, заедно с осемте, предоставени на Далинар. Войската нямаше да трябва да чака за отряда на Каладин, за да пресича.
	Изтощението го преизпълваше, а мостът на раменете му сякаш бе от камък. Не се бе усещал толкова изморен от първите си дни като мостови. Пред него се носеше Сил и загрижено го гледаше как върви начело на хората си, потта се стича по лицето му и как се препъва по неравното плато.
	Пред тях последните части от армията на Садеас се бяха скупчили покрай пропастта и я преминаваха. Платото бе почти празно. Смайващото безочие на стореното от Садеас направо усукваше Каладин отвътре. Извършеното някога срещу него бе ужасно. Но ето, че Садеас коравосърдечно осъди на смърт хиляди хора, светлооки и тъмнооки. Предполагаеми съюзници. Това предателство тежеше на Каладин колкото самият мост. Мачкаше го и го караше да се задъхва.
	Нима нямаше надежда за човеците? Те убиваха хора, които би трябвало да обичат. Какъв смисъл да се биеш, да побеждаваш, ако няма разлика между съюзник и противник? Какво беше победата? Нещо безсмислено. Какво бе значението на смъртта на приятелите на Каладин? Нищо. Целият свят бе гноен мехур, направо позеленял и изпълнен с разложение.
	Направо вцепенени, Каладин и останалите достигнаха пропастта, но бяха закъснели, за да помагат при преминаването. Изпратените от него хора бяха там — Тефт гледаше мрачно, а Белязаният се облягаше на копие, за да не натоварва ранения си крак. Наблизо лежаха неколцина мъртви копиеносци. При възможност войниците на Садеас измъкваха ранените, но междувременно някои умираха. Бяха изоставили тези; явно Садеас много бързаше да напусне сцената.
	Мъртвите бяха оставени с дрехите и оръжието си. Сигурно Белязаният е намерил патерицата си тук. По-сетне някой нещастен мостови отряд щеше да измине целия път обратно и да събира оръжие и облекло от тези мъртъвци и от хората на Далинар.
	Спуснаха моста и Каладин обърса чело.
	— Не го поставяйте през пропастта — обърна се той към останалите. — Ще чакаме войниците да преминат и тогава ще го пренесем по някой от другите мостове.
	Матал погледна Каладин и отряда му, но не им нареди да нагласяват моста си. Разбираше, че докато го наместят, ще трябва да го вдигат отново.
	— Гледката си я бива, а? — каза Моаш, застана до Каладин и погледна назад.
	Каладин се обърна. Зад тях се издигаше Кулата, наклонена в тяхната посока. Армията на Колин бе син кръг, пристегнат в центъра на наклона след опита им да пробият и да се доберат до Садеас, преди да се е изнесъл. Паршендите бяха тъмна тълпа, изпъстрена в червено от петната по кожата. Те притискаха кръга от алети и го задушаваха.
	— Срамота — обади се Дрей от края на моста, седнал на ръба му. — Призлява ми от това.
	Останалите мостови кимнаха и Каладин се изненада от загрижеността върху лицата им. Скалата и Тефт дойдоха при Каладин и Моаш; всички носеха бронята си от черупки на паршенди. Той се радваше, че оставиха Шен в лагера. Това щеше да го извади от равновесие.
	Тефт придържаше ранената си ръка. Скалата вдигна ръка да засенчи поглед, погледна на изток и поклати глава.
	— Срамота е. Срам за Садеас. Срам за нас.
	— Мост Четири — извика Матал. — Идвайте!
	Той им правеше знак да преминат по Мост Шест и да напуснат платото. Внезапно нещо хрумна на Каладин. Нещо невероятно, като скална пъпка, разцъфваща в ума му.
	— Ще дойдем с нашия мост, Матал — отвърна той. — Току-що стигнахме пропастта. Трябва да поседим няколко минути.
	— Преминавайте сега! — изкрещя Матал.
	— Ще преминем после! — отвърна му Каладин. — Искате ли да обясните на Садеас, че трябва да задържи цялата армия заради някакъв мостови отряд? Имаме си нашия мост. Оставете хората ми да починат. Ще ви застигнем по-късно.
	— Ами ако ония диваци дойдат след вас? — продължи Матал.
	Каладин вдигна рамене.
	Матал примигна, после май разбра колко много искаше това да се случи. Извика:
	— Оправяйте се! — и се втурна по Мост Шест, докато хората издърпваха останалите мостове.
	Изведнъж отрядът на Каладин остана единствен край пропастта, а армията се оттегляше на запад.
	Той се усмихна широко.
	— Не мога да го повярвам, след всичките тревоги… Хора, ние сме свободни!
	Другите се обърнаха към него недоумяващи.
	— След малко ще тръгнем — започна Каладин нетърпеливо — и Матал ще предположи, че идваме. Ние изоставаме все повече и повече от армията, докато ни изгубят от поглед. Тогава се обръщаме на север и използваме моста, за да прекосим Равнините. Можем да избягаме на север и всички ще решат, че паршендите са ни хванали и са ни избили!
	Мостовите го гледаха с широко отворени очи.
	— Провизии — възрази Тефт.
	— Имаме сферите — отвърна му Каладин и измъкна кесията си. — Много сфери точно тук. Можем да вземем оръжие от мъртвите и да го използваме, за да се защитаваме от разбойници. Ще бъде трудно, но _няма да ни преследват_!
	Мъжете започнаха да стават развълнувани. Тогава обаче нещо спря Каладин. _Ами ранените мостови в лагера?_
	— Ще трябва да остана — каза той.
	— _Какво?_ — попита Моаш.
	— Някой ще трябва да го направи — отвърна му Каладин. — За доброто на нашите ранени в лагера. Не можем да ги изоставим. А ако остана, мога да направя историята по-правдоподобна. Ранете ме и ме оставете на някое от платата. Садеас _задължително_ ще изпрати хора да събират оръжие. Ще им кажа, че отрядът ми е бил нападнат за отмъщение, задето е осквернил телата на паршендите, а мостът е бил съборен в пропастта. Ще повярват; видяха колко ни мразят паршендите.
	Всички от отряда бяха станали и се споглеждаха; погледите бяха неловки.
	— Не тръгваме без теб — каза Сигзил. Много от останалите кимнаха.
	— Ще ви настигна — отговори им Каладин. — Не можем да изоставим онези хора.
	— Каладин, момко… — започна Тефт.
	— По-късно можем да говорим и за мен — прекъсна го Каладин. — Може да дойда с вас, после да се промъкна обратно в лагера, за да измъкна ранените. Засега, събирайте оръжие от труповете.
	Стояха неподвижни.
	— Това е заповед, хора!
	Започнаха да действат без оплаквания и се втурнаха да обират изоставените от Садеас мъртви тела. Каладин остана сам при моста.
	Все още бе неспокоен. Не беше само заради ранените в лагера. Какво тогава? Възможността бе невероятна. Когато бе роб, щеше да му се наложи да убива за нещо такова. Възможност да изчезнат, считани за мъртви? Мостовите нямаше да трябва да се бият. Бяха свободни. Защо тогава беше толкова притеснен?
	Каладин се обърна да огледа хората си и с изненада видя, че някой стои до него. Жена от прозрачна бяла светлина.
	Беше Сил. Никога не я бе виждал такава — висока цял човешки ръст, ръцете й събрани пред нея, косата и роклята се развяваха по вятъра. Не бе допускал, че може да стане толкова голяма. Тя ужасено гледаше на изток с широко отворени и пълни със скръб очи; лицето на дете, което вижда жестоко убийство и губи невинността си.
	Каладин бавно обърна поглед в същата посока. Към Кулата.
	Към изпадналата в безнадеждно положение армия на Далинар Колин.
	Гледката го стисна за сърцето. Сражаваха се толкова отчаяно. Обкръжени. Изоставени. Предадени, за да умрат.
	_Имаме мост_, сети се Каладин. _Ако можем да го нагласим…_ Повечето от паршендите се занимаваха с алетската войска, и край пропастта имаше само символична резервна част. Бяха достатъчно малко, та мостовите да могат да ги удържат.
	Не. Това беше безумие. Хиляди паршенди препречваха пътя на Колин към пропастта. И как щяха мостовите да поставят моста си без стрелци с лък, които да ги прикриват?
	Няколко от хората се върнаха от събирането на оръжие. Скалата застана до Каладин, погледна на изток и изражението му помрачня.
	— Това е ужасно — каза той. — Не можем ли да помогнем с нещо?
	Каладин поклати глава.
	— Ще бъде самоубийство, Скала. Ще трябва да правим пълен пробег без армия зад гърба си.
	— Не можем ли просто да се върнем малко назад? — попита Белязаният. — Да изчакаме и да видим дали Колин може да си пробие път до нас? Ако може, слагаме моста.
	— Не — отговори му Каладин. — Ако сме надалеч, Колин ще ни вземе за разузнавачи на Садеас. Ще трябва да напреднем към пропастта, иначе няма да тръгне насреща ни.
	Щом чуха това, мостовите пребледняха.
	— Освен това — продължи Каладин — ако някак спасим част от тези хора, те ще говорят, и Садеас ще разбере, че сме живи. Ще ни преследва и ще ни убие. Върнем ли се, губим възможността да се освободим.
	Останалите мостови кимнаха. Дойдоха и другите със събраното от тях оръжие. Време беше да тръгват. Каладин опита да задуши чувството за безнадеждност в себе си. Далинар Колин вероятно бе като останалите. Като Рошоне, Садеас, като всеки друг светлоок. С преструвки за добродетел, но развален отвътре.
	_Но с него има хиляди тъмнооки войници_, настояваше една част от Каладин. _Мъже, незаслужили такава ужасна съдба. Мъже като стария ми отряд копиеносци._
	— Нищо не им дължим — прошепна Каладин. Стори му се, че вижда синьото знаме на Далинар Колин в челото на армията му. — Ти си ги забъркал в това, Колин. Няма да допусна хората ми да загинат за теб. — И обърна гръб на Кулата.
	Сил продължаваше да стои до него и да гледа на изток. Отчаянието на лицето й направо му свиваше сърцето.
	— Вятърните духчета привлечени ли са от вятъра — тихо попита тя — или те го правят?
	— Не знам — отвърна й Каладин. — Има ли значение?
	— Може би не. Знаеш ли, аз си спомних какъв дух съм.
	— Сега ли е времето за това, Сил?
	— Аз обвързвам неща, Каладин — отвърна му тя, обърна се и го погледна в очите. — Аз съм дух на честта. Дух на клетвите. На обещанията. На благородството.
	Каладин смътно дочуваше звуците на боя. Или това бе умът му, търсещ нещо, за което знае, че е там?
	Не чуваше ли как хората умират?
	Не виждаше ли как войниците се пръскат в бягство и изоставят командира си сам?
	Всички са избягали. Каладин е коленичил над тялото на Далет.
	Над бойното поле се развява едно самотно знаме в зелено и червено.
	— Бил съм тук и преди! — извика Каладин и обърна гръб на синьото знаме.
	Далинар винаги се биеше начело.
	— Какво стана последния път? — изкрещя Каладин. — Аз се научих! Вече няма да се хвана!
	Като че ли го смазваше. Измяната на Садеас, изтощението му, смъртта на толкова хора. За миг отново се оказа там, коленичил във временния щаб на Амарам, докато пред него убиваха последните му приятели, а той бе твърде слаб и ранен, за да ги спаси.
	Вдигна разтреперана ръка към челото си и напипа клеймото, мокро от потта.
	— Нищо не ти дължа, Колин.
	Ала ето че гласът на баща му сякаш нашепваше: _Някой трябва да започне. Някой трябва да излезе напред и да върши нещата правилно, защото е правилно. Ако никой не започне, останалите не могат да последват._
	Далинар бе дошъл, за да помогне на хората на Каладин, бе нападнал онези стрелци и бе спасил Мост Четири.
	_Светлооките не ги е грижа за живота_, беше казал Лирин. _Значи мен трябва да ме е грижа. И теб трябва да те е грижа._
	_И теб трябва да те е грижа…_
	Животът преди смъртта.
	_Толкова пъти съм се провалял. Събаряли са ме и са ме стъпквали._
	Силата преди слабостта.
	_Аз ще отведа приятелите си към смъртта…_
	Пътят преди посоката.
	_… към смъртта, и към това, което е правилно._
	— Трябва да се върнем — тихо изрече Каладин. — _Трябва_ да се върнем, Бурята да го отнесе дано!
	Обърна се към мъжете от Мост Четири. Един по един те кимнаха. Само преди месеци те бяха утайката на армията, не пазеха нищо друго освен кожата си — сега вдишаха дълбоко, захвърлиха мисълта за своята безопасност и кимнаха. Щяха да го последват.
	Каладин погледна нагоре и вдиша дълбоко. Светлината на Бурята се вля в него като вълна, все едно бе потопил устни в самата буря и бе отпил от нея.
	— Вдигни моста! — нареди той.
	Мъжете от Мост Четири извикаха, грабнаха моста си и го вдигнаха високо. Каладин взе щита и здраво стисна хватките му.
	После се обърна и го вдигна високо. Извика и отново поведе хората си в настъпление, към изоставеното синьо знаме.

	* * *

	Бронята на Далинар изпускаше Светлина от множество мънички счупвания; не бе изгубил голямо парче. Светлината се носеше над него като парата над някой котел, и, както обичайно, надвисваше и бавно се разсейваше.
	Слънцето удряше право в него и го пържеше. Беше много уморен. Не бе минало много време от измяната на Садеас. Ала Далинар се бе натоварил много и се биеше до Адолин. Бронята му бе загубила много Светлина. Натежаваше и с всяко замахване му даваше по-малко сила. Скоро щеше да го притисне, да го забави и паршендите да го напъплят.
	Уби много от тях. Толкова много. Ужасяващо много и го направи без Вълнението. Беше празен отвътре. По-хубаво това, отколкото да изпитва удоволствие.
	Не бе убил достатъчно обаче. Паршендите се насочиха срещу тях двамата; с Броненосци на предната линия всеки пробив скоро щеше да бъде запълнен от воин в блестяща Броня и със смъртоносен Меч. Паршендите трябваше най-напред да отстранят него и Адолин и го знаеха. Далинар също го знаеше. И Адолин го знаеше.
	Разправяха се истории за битки, в които Броненосците оставали последни и били побеждавани от враговете си след дълги и героични схватки. Пълна измислица. Убиеш ли Броненосеца пръв, вземаш Меча му и го обръщаш срещу противника си.
	Отново замахна; мускулите му едвам реагираха от умората. Щеше да умре пръв. Мястото бе подходящо за това. _Не искай от тях нищо, което ти самият не би направил…_ Далинар се препъна в камъните; Бронята му вече бе тежка като обикновени доспехи.
	Можеше да бъде общо взето доволен от това как бе изживял живота си. Но хората му… беше ги подвел. Като си помисли колко глупаво ги бе вкарал в капана, направо му призля.
	А и Навани.
	_Тъкмо сега започнах да я ухажвам_, рече си той. _Шест пропилени години. Цял живот пропилян. И сега тя ще трябва да скърби отново._
	Това го накара да вдигне ръце и да стъпи здраво на камъка. Отблъскваше паршендите. Бореше се. За нея. Нямаше да допусне да падне, докато все още има сили.
	Бронята на Адолин също пропускаше. Младежът все повече се напрягаше, за да защитава баща си. Не обсъждаха да прескочат пропастта и да избягат — пропастите бяха много широки и шансът беше нищожен — но те не биха изоставили хората си на смърт. Той и Адолин бяха живели според Кодекса. Според него щяха и да умрат.
	Далинар отново замахна, застана до сина си и двамата се биеха в недосегаемия маниер на двойка Мечоносци. В шлема потта се стичаше по лицето му; хвърли последен поглед към изчезващата армия на Садеас. Вече едвам се виждаше на хоризонта. Положението на Далинар му даваше отлична гледка на запад.
	_Проклет да бъде този човек заради…_
	_Заради…_
	_Кръв на моите бащи, какво е {s}това{/s}?_
	През западното плато към Кулата тичаше малък отряд. Един мостови отряд с моста си.
	— Не може да бъде — произнесе Далинар, отдръпна се от боя и остави Синята гвардия — останките от нея — да заемат позиция и да го защитават. Не можа да повярва на очите си и вдигна наличника на шлема. Остатъкът от армията на Садеас си бе тръгнал, но този мостови отряд беше останал. Защо?
	— Адолин — изрева той и посочи с Острието; прилив на надежда го заля отвътре.
	Младият мъж се обърна, проследи жеста на Далинар и замръзна.
	— Невъзможно! — извика и той. — Що за капан е това?
	— Много глупав, ако е капан. Вече сме мъртви.
	— Но защо ще ги изпраща обратно? С каква цел?
	— Има ли значение?
	За миг и двамата се спряха насред сражението. И двамата знаеха отговора.
	— Щурмови отряди! — извика Далинар и се обърна към войските си. Отче на Бурята, толкова малко от тях бяха оцелели. По-малко от половината от осемте хиляди.
	— Стройте се — нареди Адолин. — Готови за марш! Ще си пробием път през тях, хора. Събирайте всички. Имаме само един шанс!
	_Нищожен_, помисли си Далинар и свали забралото. _Ще трябва да си пробием път през войската на паршендите._ Дори и да достигнеха ръба, най-вероятно щяха да намерят отряда мъртъв, а моста съборен в пропастта. Стрелците на паршендите вече се строяваха; бяха повече от сто. Предстоеше касапница.
	Ала имаше надежда. Малка, скъпоценна надежда. Ако армията му паднеше, щеше да е паднала в опит да я последва.
	Далинар вдигна високо Меча си, усети да го обземат сила и решителност и настъпи начело на хората си.

	* * *

	За втори път през деня Каладин тичаше към позицията на паршендите с вдигнат щит, облечен в броня, направена от останките на паднали неприятели. Може би трябваше да се чувства погнусен от стореното. Ала то не бе по-лошо от стореното от паршендите — убили Дуни, Картите и онзи безименен мъж, който се отнесе добре с Каладин през първия му ден като мостови. Каладин още носеше сандалите му.
	_Ние и те_, мина през ума му. Войникът можеше да мисли само така. Днес Далинар Колин и хората му бяха част от „ние“.
	Един отряд паршенди бяха видели мостовите и заемаха позиция с лъковете си. За щастие, и Далинар бе видял хората на Каладин — армията в синьо започваше да си пробива път към спасението.
	Нямаше да стане. Паршендите бяха твърде много, а войската на Далинар — твърде изтощена. Още една катастрофа. Но Каладин настъпи с широко отворени очи.
	_Това е моят избор_, минаваше през ума му, докато паршендските стрелци се строяваха. _Не е някакъв гневен бог, който ме наблюдава, нито духче, което си бие шеги, нито някакъв обрат на съдбата. Аз съм. Аз {s}избрах{/s} да последвам Тиен. Аз {s}избрах{/s} да тръгна срещу Броненосеца и да спася Амарам. Аз {s}избрах{/s} да избягам от робските ями. И сега аз {s}избирам{/s} да опитам да спася тези хора, макар и да знам, че вероятно няма да успея._
	Паршендите пуснаха стрелите си и Каладин усети възторг. Умората се изпари, изтощението изчезна. Не се биеше за Садеас. Не работеше, за да напълни нечии джобове. Биеше се, за да защитава.
	Стрелите свистяха към него, той направи дъга с щита си и ги попиля. От всички страни прииждаха нови и търсеха плътта му. Той просто стоеше пред тях, подскачаше, когато летяха към бедрата му, обръщаше се, щом се носеха към раменете му, вдигаше щита, за да предпази лицето си. Не беше лесно; доста стрели минаха близо край него и одраскаха нагръдната броня или наколенниците. Ала нито една не удари. Той бе…
	Нещо не беше наред.
	Извъртя се между две стрели, ала объркан.
	— Каладин! — викна му Сил и прелетя наблизо, отново станала мъничка. — Там!
	Тя посочи към другото плато, от което Далинар бе извършил нападението си. Голям отряд паршенди се бе прехвърлил там; бяха застанали на колене с готови лъкове. Не целеха него, а незащитената страна на Мост Четири.
	— Не! — изкрещя той и от устата му излезе малко облаче Светлина. Обърна се и затича през каменистото плато към отряда. Към гърба му полетяха стрели. Една удари бронята на гърба, ала отхвърча. Друга чукна шлема му. Той прескочи една пукнатина и се втурна с цялата сила, която му даваше Светлината на Бурята.
	Паршендите стреляха. Имаше поне петдесетина. Щеше да стигне твърде късно. Щеше да…
	— Мост Четири! — изрева Каладин. — Странично носене надясно!
	Не бяха го упражнявали със седмици, но обучението им си пролича — направиха го без въпроси и обърнаха моста настрана, щом стрелците отпуснаха тетивите. Роякът стрели удари моста и се забоде в дървото. Каладин изпусна въздишка на облекчение и достигна отряда; те бяха забавили стъпка, за да носят моста на едната му страна.
	— Каладин! — извика Скалата и посочи с пръст.
	Каладин се обърна и видя — стрелците отзад, на Кулата, се приготвяха за голям залп.
	Отрядът беше незащитен. Паршендите пуснаха стрелите.
	Той отново извика, и Светлината на Бурята изпълни въздуха наоколо — всяка частица, която имаше, Каладин вложи в щита си. Крясъкът отекваше в ушите му; Светлината направо избухна от него, и дрехите му замръзнаха и изпукаха.
	Стрелите затъмниха небето. Нещо го _удари_, протяжен тласък, който го отхвърли назад към мостовите. Удари се силно и заръмжа, докато силата продължаваше да го натиска.
	Мостът и хората спряха.
	Всичко утихна.
	Каладин примигна и се усети напълно изхабен. Тялото го болеше, ръцете му бяха изтръпнали, гърбът му смъдеше. Остра болка го преряза в китката. Изохка, отвори очи и се препъна, когато ръцете на Скалата го хванаха откъм гърба.
	Глухо тупване. Спускане на моста.
	_Глупаци!_, помисли Каладин. _Не го пускайте… Оттегляйте се…_
	Мостовите се струпаха около него, а той се смъкна на земята, изтощен от изразходването на толкова много Светлина. Погледна какво държеше в ранената си ръка.
	Щитът му бе _покрит_ със стрели, десетки; някои бяха сцепили другите. Кръстосаните отпред кости бяха счупени; дървото беше станало на трески. Някои от стрелите бяха пробили и ударили ръката му. Оттук и болката.
	Над сто стрели. Цял рояк. Издърпани на един щит.
	— В името на лъчите на Призоваващия светлината — тихо каза Дрей. — Какво… какво беше…
	— Беше като поток от светлина — каза Моаш и коленичи до Каладин. — Каладин, сякаш самото слънце избухна от теб.
	— Паршендите… — изграчи Каладин и пусна щита. Каишките се бяха откъснали, а докато опитваше да стане, дървото се разпадна и десетки стрели се пръснаха в краката му. Някои останаха забодени в ръката му, но той забрави болката и погледна към паршендите.
	Стрелците и от двете плата стояха и позите им издаваха недоумение. Най-първите започнаха да си говорят на неразбираем език: „Нешуа Кадал!“ Просто стояха.
	И избягаха.
	— Какво? — произнесе Каладин.
	— Не знам — отвърна му Тефт и продължи да крепи ръката си. — Но те изтегляме на сигурно. Гръм да я удари тая ръка. Лопен!
	Нисичкият мъж доведе Дабид и двамата отнесоха Каладин на по-безопасно място, към средата на платото. Държеше вцепенената си ръка, а бе толкова изтощен, че не можеше дори да мисли.
	— Вдигни моста! — изкомандва Моаш. — Имаме работа за вършене!
	Останалите мостови мрачно тръгнаха към моста и го вдигнаха. На Кулата войската на Далинар си пробиваше път през паршендите към възможното спасение. _Сигурно понасят огромни загуби…_, вцепенено си помисли Каладин.
	Спъна се и падна на земята; Тефт и Лопен го отнесоха в една укрита дупка заедно с Белязания и Дабид. Превръзката на крака на Белязания почервеня от процеждащата се кръв, а копието, на което се бе опирал, стоеше до него. _Май му казах… да не стъпва на този крак…_
	— Трябват ни сфери — каза Тефт. — Белязан?
	— Поиска ги сутринта — отвърна слабият мъж. — Дадох му всичко. Май повечето хора направиха същото.
	Тефт леко изруга, издърпа стрелите от ръката на Каладин и я превърза.
	— Ще се оправи ли? — попита Белязаният.
	— Не знам — отговори Тефт. — Не знам нищо. В името на Келек! Аз съм малоумен. Каладин. Момко. Можеш ли да ме чуеш?
	— Това е само… сътресение — промълви Каладин.
	— Изглеждаш странно, ганчо — притеснено произнесе Лопен. — Бял.
	— Кожата ти е като пепел, момче — продължи Тефт. — Май си направил нещо със себе си. Не зная… Аз… — отново изруга и удари с юмрук по камъка. — Трябваше да слушам навремето. Глупак!
	Положиха го върху страната му и вече не можеше да вижда Кулата. Нови отряди паршенди — те не бяха видели направеното от Каладин — идваха към пропастта и бяха въоръжени. Отрядът на Мост Четири пристигна и спусна моста. Хората отвързаха щитовете си и бързо извадиха копията от привързаните към моста торби с изоставено оръжие. После заеха позиция отстрани и се приготвиха да избутат моста през пропастта.
	Паршендите нямаха лъкове. Строиха се и зачакаха с готови оръжия. Бяха поне три пъти повече от мостовите, а идваха и още.
	— Трябва да отидем да помагаме — каза Белязаният на Лопен и Тефт.
	Те кимнаха, и всичките — двама ранени и един еднорък — станаха. Каладин опита, но отново падна; краката не го държаха.
	— Стой, момко — усмихна му се Тефт. — Ще се оправим.
	Взеха копия от носилката на Лопен и закуцукаха към останалите. Дори и Дабид тръгна с тях. Не бе говорил от някогашното си раняване при първия пробег с моста.
	Каладин изпълзя на ръба на падината и ги загледа. Сил стъпи на камъка до него.
	— Бурята да ги отнесе тия глупци — промърмори той. — Не биваше да ме следват. Както и да е, гордея се с тях.
	— Каладин… — обърна се Сил към него.
	— Можеш ли да направиш нещо? — Бе _смъртно_ уморен. — Нещо, което да ме направи по-силен?
	Тя поклати глава.
	Малко по-напред мостовите започнаха да бутат. Дървото на моста скърцаше шумно върху камъните и се приближаваше към паршендите през пропастта. Те подеха пронизителната бойна песен, която винаги пееха при вида на Каладин в бронята му.
	Паршендите изглеждаха нетърпеливи, разярени и смъртоносни. Искаха кръв. Щяха да се врежат в мостовите и да ги разкъсат, а после да бутнат моста и телата им в пропастта.
	_Повтаря се_, каза си Каладин, замаян и смазан. Усети се свит на кълбо, празен и разтреперан. _Не мога да ги достигна. Ще умрат. Пред мен. Тукс. Мъртъв. Нелда. Мъртъв. Гошел. Мъртъв. Далет. Сен. Картите. Дуни. Мъртви. Мъртви. Мъртви…_
	_Тиен._
	_Мъртъв._
	Лежеше свит в една дупка в камъка. Звуците на боя се носеха в далечината. Смъртта беше наоколо.
	Изведнъж се оказа отново там, в онзи най-ужасен ден.

	* * *

	Каладин си проправяше път през бъркотията на войната — проклятия, крясъци, бой — стиснал здраво копието. Бе захвърлил щита. Трябваше да намери щит. Не трябваше ли да има?
	Беше третата му истинска битка. Бе изкарал в армията на Амарам едва няколко месеца, но Огнекамък вече му изглеждаше като друг свят. Стигна до някаква дупка в скалите, приклекна, опря гръб, вдиша и издиша, пръстите му залепнали за дръжката на копието. Трепереше.
	Не си беше давал сметка колко спокоен е бил животът му. Далеч от войната. Далеч от смъртта. Далеч от тези крясъци, от удрянето на метал в метал, в дърво, в плът. Стисна очи, затвори ги и опита да ги отпъди.
	_Не_, мина през ума му. _Отвори очи. Не ги оставяй да те намерят и да те убият толкова лесно._
	Насили се да погледне, обърна се и се изправи над бойното поле. Бъркотията бе пълна. Сражаваха се на широкия склон на някакъв хълм, хиляди хора и от двете страни, размесени и заети да се убиват. Как би могъл някой да разбере нещо от това безумие?
	Армията на Амарам — армията на Каладин — опитваше да удържи върха. Другата армия, и тя алетска, опитваше да им го отнеме. Каладин знаеше само това. Враговете изглеждаха по-многобройни от неговите хора.
	_Той ще е в безопасност_, каза си Каладин. _В безопасност ще е!_
	Но му беше трудно да убеди себе си. Службата на Тиен като вестоносец не продължи дълго. Наборите не достигали — бе обяснението — и трябвала всяка ръка, годна да държи копието. Тиен и по-големите куриери бяха събрани в няколко взвода дълбок резерв.
	Далар каза, че нямало да ги използват. Вероятно. Освен ако армията не била в сериозна опасност. Беше ли сериозна опасност обкръжението на върха на висок хълм с разстроени редици?
	_Отиди на върха_, рече си той и погледна по наклона. Знамето на Амарам още се вееше там. Войниците им трябваше да се държат. Каладин можеше да види само пълна каша от хора в оранжево и понякога — тъмнозелено.
	Затича се нагоре по склона на хълма. Не се обръщаше от виковете на хората и не провери от коя армия са. Пред него кичурите трева се отдръпваха. Препъна се в няколко трупа, заобиколи няколко прокъсани тежкостъпи дървета и местата, където хората се биеха.
	_Там_, забеляза той отряд строени в редица копиеносци, които гледаха внимателно. Зелено. Цветът на Амарам. Каладин се затърча към тях и войниците му отвориха път.
	— От кой взвод си, войнико? — попита го набит светлоок мъж с възлите на капитан от по-нисък ранг.
	— Мъртви, сър — изговори Каладин. — Всички са мъртви. Бяхме в ротата на Сиятелния господар Ташлин, и…
	— А — произнесе мъжът и се обърна към куриера. — Трето съобщение, че Ташлин е паднал. Някой да предупреди Амарам. Източната страна отслабва. — Погледна Каладин. — Отивай в резерва за ново назначение.
	— Слушам — отвърна вцепенено Каладин. Погледна пътя, който бе изкачил. Наклонът беше застлан с трупове, много от тях в зелено. Докато гледаше, трима бегълци към върха бяха спрени и съсечени.
	Никой от мъжете на върха не се помръдна да им помогне. И Каладин можеше да падне толкова лесно, на крачки от безопасността. Разбираше, че вероятно е стратегически важно построените войници да държат позицията си. Но изглеждаше изключително безсърдечно.
	_Намери Тиен_, мина през ума му, докато тичаше към резервния пункт на северната страна на широкия хълм. Ала там попадна на още по-голяма бъркотия. Замаяни окървавени хора, разпределяни в нови отряди и отново изпращани на бойното поле. Каладин минаваше през тях и търсеше взвода на вестоносците.
	Най-напред намери Далар. Длъгнестият трипръст сержант на резервите стоеше до висок пилон с две плющящи триъгълни знамена. Изпращаше новите взводове да попълват загубите на ротите, които се биеха долу. Каладин още можеше да чуе крясъците.
	— Ти — Далар го посочи. — Разпределен си в това направление. Отивай!
	— Трябва да намеря взвода от мобилизираните вестоносци — отвърна Каладин.
	— Защо ти е да знаеш това, в името на Преизподнята?
	— Откъде да знам? — Каладин сви рамене и опита да изглежда спокоен. — Заповеди.
	Далар изръмжа.
	— Ротата на Сиятелния господар Шелер. На югоизточната страна. Можеш…
	Каладин вече тичаше. Това не трябваше да става. Тиен трябваше да остане в безопасност. Отче на Бурите. Не бяха изминали дори _четири месеца_!
	Достигна югоизточната страна на хълма и намери знамето да се вее по-надолу по склона. Двойката черни глифи бяха _шеш лерел_ — ротата на Шелер. Учуден от решимостта си, Каладин подмина войниците на върха и отново се озова на бойното поле.
	Тук нещата изглеждаха по-добре. Ротата на Шелер, макар и нападната от неприятеля, удържаше позицията си. Каладин се втурна по склона; на места се спускаше по гръб и се подхлъзваше по кървави петна. Страхът му изчезна. Замени го притеснение за брат му.
	Достигна линията на ротата точно при щурма на вражеските отряди. Опита да отиде по-нататък и да намери Тиен, но вълната на атаката го спря. Отстъпи и се присъедини към взвод копиеносци.
	Миг по-късно противникът ги връхлетя. Каладин държеше копието с две ръце и застана на края на строя на копиеносците, за да не им се пречка. Не разбираше добре какво всъщност прави. Не знаеше как да се пази с щита на войника до себе си. Сблъсъкът стана бързо и Каладин замахна само веднъж. Врагът бе отблъснат и той успя да не получи рана.
	Той стоеше задъхан, стиснал копието.
	— Ти — обърна се към него един властен глас. Към него сочеше мъж с възли на раменете. Взводният. — Най-после да получа нещо от тия подкрепления. Известно време си мислех, че Варт ще вземе всичко. Къде ти е щитът?
	Каладин се наведе и взе щита на един паднал войник. Докато го правеше, взводният зад него изруга.
	— Проклятие. Ето ги отново. Този път в две колони. Не можем да ги удържим така.
	Куриер в зелено се покатери по близката скала.
	— Удържай срещу нападението от изток, Меш!
	— Ами ония от юг? — изрева в отговор Меш, очевидно взводният командир.
	— Засега там е наред. Дръж изтока! Това са заповедите ти! — куриерът продължи и съобщи същата заповед на съседния взвод — Варт, взводът ти ще удържа откъм изток!
	Каладин се изправи с щита си. Трябваше да намери Тиен. Не можеше…
	Спря се. В следващия взвод се виждаха три изправени фигури. По-млади момчета, които изглеждаха дребнички в униформите си и държаха копията неуверено. Единият беше Тиен. Резервният им отряд очевидно е бил разделен и хората — разпратени да запълват загубите в другите взводове.
	— Тиен! — извика Каладин и излезе от строя, докато вражеските войски ги приближаваха. Защо Тиен и другите две момчета бяха поставени в _средата_ на строя? Та те не знаеха как да държат копието!
	Меш изкрещя по Каладин, но той не обърна внимание. В миг врагът бе срещу тях и взводът му развали строя, загуби дисциплина и хората се съпротивляваха поотделно.
	Каладин усети нещо като тупване по крака. Спъна се, удари се в земята и с ужас осъзна, че е бил прободен с копие. Не изпитваше болка. Странно.
	_Тиен!_, помисли той и тръгна да става. Някой се надвеси над него, Каладин реагира веднага и се претърколи, докато копието летеше към сърцето му. Още преди да го разбере, бе хванал копието си в ръце и го засили нагоре.
	Замръзна. Току-що бе ударил със своето копие вражеския пехотинец във врата. Стана толкова бързо. _Току-що убих човек._
	Обърна се и остави войника да падне на колене, докато измъкваше копието си. Взводът на Варт беше малко по-нататък. Неприятелите им го удариха малко след атаката на позицията на Каладин. Тиен и другите двама още бяха отпред.
	— Тиен! — изкрещя Каладин.
	Момчето го погледна с широко отворени очи. Усмихна му се. Зад него, останалите от взвода се изтеглиха. Оставиха сами трите необучени момчета.
	Вражеските войници усетиха слабостта и се стовариха върху Тиен и останалите. Начело вървеше светлоок в блестяща стоманена броня и размахваше меч.
	Братът на Каладин загина просто така. Едно мигновение и той беше там, и гледаше уплашено. На следващото вече беше на земята.
	— _Не!_ — извика Каладин. Опита да се изправи, но падна на колене. Кракът му отказа да върви.
	Хората на Варт контраатакуваха врага, зает с Тиен и другите две момчета. Бяха поставили необучените най-отпред, за да спрат вражеската атака.
	— Не, не, не! — извика отново Каладин. Опря се на копието си и се изправи, но падна напред. Не можеше да е станало. Не можеше да стане толкова бързо.
	Като по чудо никой не уби Каладин, докато се препъваше по-нататък. Не мислеше за това. Просто гледаше мястото, където бе паднал Тиен. Чу се гръм. Не. Копита. Амарам дойде с кавалерията си и прегази вражеските редици.
	За Каладин нямаше значение. Най-накрая стигна там. Намери трите трупа — млади, дребни, лежаха в една падина в камъка. Ужасен, вцепенен, Каладин протегна ръка и обърна падналия с лицето надолу.
	Мъртвите очи на Тиен гледаха към небето.
	Каладин остана на колене край тялото. Трябваше да превърже раната си, трябваше да се изтегли на безопасно място, но бе твърде смазан. Просто седеше на колене.
	— Дойде навреме — произнесе нечий глас.
	Каладин вдигна глава и видя копиеносци, които гледаха кавалерията.
	— Искаше те да се забият в нас — каза един от копиеносците. Имаше възли на раменете. Варт, техният взводен. Човекът имаше такива разбрани очи. Не бе някакъв звероподобен простак. Слаб и умислен.
	_Трябва да изпитвам гняв_, помисли си Каладин. _Трябва да изпитвам… нещо._
	Варт го погледна, после погледна телата на трите мъртви момчета-вестоносци.
	— Мръсник — изсъска Каладин. — Поставил си ги най-отпред.
	— Работиш с това, което имаш — отвърна му Варт, посочи хората си, а после една укрепена позиция. — Щом ми дават хора, които не могат да се бият, намирам им друго приложение. — Спря за малко, докато взводът му се оттегляше. — Налага се да правиш, каквото можеш, за да останеш жив, синко. Превръщай слабостта в предимство винаги, когато можеш. Запомни го, ако оживееш.
	И си тръгна.
	Каладин погледна надолу.
	_Защо не можах да го защитя?_, запита се той, погледна Тиен и си припомни смеха на брат си. Невинността му, усмивката му, любопитството му, когато проучваха хълмовете около Огнекамък.
	_Моля те. Моля те, дай ми да го защитя. Направи ме достатъчно силен._
	Почувства се слаб. Загуба на кръв. Осъзна, че се смъква настрани, и развърза раната си с уморени ръце. После, с усещане за страшна празнота отвътре, легна до Тиен и придърпа тялото му до себе си.
	— Не се тревожи — прошепна Каладин. Кога бе заплакал? — Ще те отведа вкъщи. Ще те опазя, Тиен. Ще те върна…
	Държа тялото цялата вечер, дълго след края на битката, допрян до него, докато то бавно изстиваше.

	* * *

	Каладин мигна. Не беше в падината с Тиен. Беше на платото.
	Можеше да чуе как в далечината умираха хора.
	Не обичаше да мисли за онзи ден. Почти искаше да не бе отивал да го търси. Тогава нямаше да се налага да гледа. Нямаше да трябва да коленичи безсилен, докато убиват брат му.
	Случваше се отново. Скалата, Моаш, Тефт. Всичките щяха да умрат. И той отново лежи безсилен. Не можеше да мръдне. Чувстваше се толкова _изцеден_.
	— Каладин — прошепна един глас. Примигна. Сил се носеше пред него. — Знаеш ли Думите?
	— Аз просто исках да ги защитя — прошепна той.
	— Затова съм дошла. Думите, Каладин.
	— Те ще умрат. Не мога да ги спася. Аз…
	Амарам уби хората му пред него.
	Безименният Мечоносец уби Далет.
	Един светлоок уби Тиен.
	_Не._
	Каладин се изправи и се накара да стъпи на краката си. Те се клатеха.
	_Не!_
	Хората му още не бяха поставили моста си. Това го изненада. Още го бутаха през пропастта, а паршендите се трупаха на отсрещната страна и песента им стана по-яростна. Явно вместо часове халюцинацията му бе продължила само няколко удара на сърцето.
	_НЕ!_
	Носилката на Лопен беше пред Каладин. Между празните шишета от вода и изпокъсаните превръзки лежеше копие; стоманеният му връх отразяваше светлината на слънцето. Копието му нашепваше. Ужасяваше го, а той го обичаше.
	_Когато времето настъпи, надявам се да си готов. Защото тези хора ще имат нужда от теб._
	Взе копието, първото истинско оръжие, което хващаше от демонстрацията в пропастта преди много седмици. После се затича. Най-напред бавно. Набираше скорост. Безразсъдна работа — тялото му беше изтощено. Но не спря. Продължи по-силно и се понесе към моста. Бяха го избутали само до половината през пропастта.
	Сил разтревожено го погледна и извика след него:
	— _Думите_, Каладин!
	Скалата изкрещя, когато Каладин изтича по движещия се мост. Дървото под него се разтресе. Мостът бе над пропастта, но още не бе опрял в отсрещната страна.
	— Каладин! — извика Тефт. — Какво правиш?
	Каладин извика и достигна края на моста. Намери някаква останала сила в себе си, вдигна копието, хвърли се от края на дървената платформа и се озова във въздуха над бездната.
	Мостовите извикаха смаяни. Сил притеснено литна към него. Паршендите изненадано видяха как един мостови плава през въздуха към тях.
	В изтощеното му, изхабено тяло нямаше останала сила. И в този замръзнал, разтеглен момент той погледна надолу към враговете си. Паршендите, с пъстрата им кожа в червено и черно; войници, които издигаха превъзходните си оръжия, сякаш искаха да го свалят от небето. Чужденци, странни същества с израстъци от черупка по гърдите и по главата. Много от тях носеха бради.
	В брадите бяха заплетени блестящи скъпоценни камъни.
	Каладин вдиша.
	Като силата на спасението — като лъчи слънчева светлина от очите на Всемогъщия — от скъпоценните камъни избухна Светлина на Бурята. Тя потече във въздуха на потоци, подобни на блестящи стълбове светещ дим; завъртя се и се усука като малки облачета, и влезе в него.
	И бурята отново се пробуди.
	Каладин стъпи на скалистия ръб; краката му изведнъж станаха силни; умът, тялото и кръвта _вряха_ от енергия. Приклекна с копието под мишница; от него излезе малък вълнообразен кръг Светлина на Бурята и удари камъните при приземяването. Смаяни, паршендите се отдръпнаха с разширени очи; песента им секна.
	Струйка от Светлината затвори раните по ръката му. Усмихна се и изправи копието пред себе си. Усещаше го като тялото на отдавнашна любовница.
	__Думите__, настоятелно се обади някакъв глас, като че ли направо в ума му. В същия миг Каладин изненадано разбра, че ги знае, въпреки че никога не ги бе чувал.
	— Аз ще защитя тези, които не могат да се защитят сами — прошепна той.
	Вторият Идеал на Сияйните рицари.

	* * *

	_Звук_ като чудовищна гръмотевица разтърси въздуха, въпреки че небето бе съвършено чисто. Тефт се дръпна назад — току-що бяха нагласили моста — и направо зина заедно с останалите от Мост Четири. Каладин _избухна_ от енергия.
	От него излетя ослепителна белота, вълна от бял дим. Светлина на Бурята. Тя удари първия ред на паршендите, отхвърли ги назад, а Тефт трябваше да закрие очите си с ръка срещу силата на светлината.
	— Нещо се промени — прошепна Моаш с вдигната ръка. — Нещо важно.
	Каладин вдигна копието. Мощната светлина започна да отслабва и да се отдръпва. От тялото му се излъчваше по-приглушена Светлина, лъчиста, подобна на дима от невеществен огън.
	Някои от паршендите в близост до него избягаха, но други пристъпиха и вдигнаха оръжията си. Каладин се впусна сред тях, жива буря от стомана, дърво и решителност.


>>	68
>>	Ешонаи
>>	{img:pytjat_na_kralete_t1_6.png}

E>
	„Нарекоха го Последното Опустошение, ала излъгаха. Нашите богове излъгаха. О, как излъгаха те. Вечната Буря иде. Чувам нашепванията й, виждам стената й, познавам сърцето й.“
@	Танатанес 1173 г., 8 секунди преди смъртта. Обект: странстващ работник, азиш. Записът е от особена важност.
E$

	Войниците в синьо крещяха; окуражаваха се с бойните си викове. Звуците се носеха зад Адолин като ревяща лавина, докато той въртеше Меча си с диви махове. Нямаше пространство да заеме правилна стойка. Трябваше да продължи да се движи, удряше сред паршендите и водеше хората си към западната пропаст.
	Неговият кон и конят на баща му все още бяха в безопасност и носеха ранени в задните редици. Броненосците не смееха да яздят. При толкова близък бой ришадийските жребци щяха да бъдат накълцани, а ездачите им — да паднат.
	Точно такъв вид маньовър на бойното поле би бил невъзможен без Броненосци. Пристъп срещу числено превъзхождащ противник? Проведен от ранени и изтощени хора? Щяха да бъдат спрени и смазани.
	Но Броненосците не можеха да бъдат спрени тъй лесно. С Брони, изпущащи Светлина, с дългите по шест стъпки Мечове, замахващи светкавично, Адолин и Далинар разбиха отбраната на паршендите и направиха пробив. Хората им — най-добре обучените във всички алетски военни лагери — знаеха как да го използват. Те се строиха в клин зад своите Броненосци, разтвориха паршендските редове и използваха копиеносни формации, за да си проправят път и да продължат да напредват.
	Адолин почти тичаше. Наклонът на хълма им беше от полза — така тяхното разположение беше по-добро, можеха да се спуснат по хълма като нападащи чули. Възможността да оцелеят, след като бяха решили, че всичко е загубено, даваше на мъжете сила за едно последно хвърляне към свободата.
	Дадоха огромен брой жертви. Армията на Далинар вече бе загубила още хиляда от общо четири хиляди души, може би и повече. Но това нямаше значение. Паршендите се сражаваха, за да убиват, ала алетите — този път — се сражаваха, за да живеят.

	* * *

	_О, живи Вестители в небесата_, мислеше Тефт, докато наблюдаваше как се бие Каладин. Само преди няколко мига момъкът изглеждаше полумъртъв, със сива кожа и разтреперани ръце. Сега беше бляскава вихрушка, буря с копие в ръка. Тефт беше виждал не едно бойно поле, ала никога нищо дори и далечно не наподобяваше на това. Каладин удържаше мястото пред моста сам. От него като огън излизаше бяла Светлина на Бурята. Бързината му беше невероятна, почти нечовешка, както и точността му — всяко замахване с копието удряше врата, страната или друга незащитена част от телата на паршендите.
	Не бе само Светлината. Тефт си спомняше само части от онова, което бяха опитали да му предадат в семейството, но спомените му бяха недвусмислени — Светлината не даваше умение. Тя не превръщаше човека в нещо, което той не е. Тя увеличаваше, усилваше, ободряваше.
	Правеше нещата по-съвършени.
	Каладин клекна ниско, стовари края на копието в крака на паршенда, повали го, изправи се и спря замахване с брадва, като блокира дръжката й с дръжката на копието си. Хвана го само с една ръка, завъртя върха на копието нагоре към подмишницата на вражеския войник и го забоде в нея. Оня падна, Каладин издърпа копието си и стовари края му върху някаква оказала се твърде наблизо глава. Краят на оръжието стана на трески, а черупката върху главата се пръсна.
	Това не беше само Светлината. Беше майстор на копието, достигнал съвършенство.
	Изумените мостови се събраха около Тефт. Ранената му ръка май го болеше по-малко от нормалното.
	— Той е като част от самия вятър — каза Дрей. — Първо изтощен, а после дарен с живот. Изобщо не е човек. Дух.
	— Сигзил? — запита го Белязаният. — Да си виждал някога нещо такова?
	Тъмнокожият човек поклати глава.
	— Отче на Бурите — прошепна Пеет. — Какво… какво _е_ той?
	— Той е командирът на нашия мостови отряд — отсече Тефт и излезе от благоговението си. От другата страна на пропастта Каладин едва отбягна удара на боздуган. — И се нуждае от помощта ни! Първо и второ отделение, поемате лявата страна. Не оставяйте паршендите да го заобиколят. Трето и четвърто отделение, с мен от дясната страна! Скалата и Лопен, готови да изнасяте ранените. Останалите, шахматен боен строй. Лопен, подай му копие, което да не е строшено!

	* * *

	Далинар изрева и посече паршендските мечоносци. Прескочи телата им, изтича по късия наклон, скочи, озова се няколко стъпки напред сред паршендите и замахна с Меча. Бронята му тежеше страшно, но енергията на битката го поддържаше. Синята гвардия — остатъците от нея — също нададе вик и скочи от склона след него.
	Бяха обречени. Мостовите сигурно вече бяха мъртви. Но Далинар ги благославяше за саможертвата им. Като цел постъпката им може и да бе безсмислена, но тя промени посоката на пътуването. Войниците му щяха да загинат _така_ — не притиснати и уплашени, а в битка.
	Той нямаше кротко да потъне в мрака. Не. Отново извика предизвикателно, вряза се в един отряд на паршендите и завъртя Меча си в кръг. Спъна се в мъртвите с изгорелите им очи.
	После Далинар достигна открития камък.
	Примигна от изненада. _Направихме го_, помисли си той и не можа да повярва. _Пробихме си път._ Зад него войниците завикаха и уморените им гласове звучаха недоверчиво, досущ като мислите му. Отпред, между Далинар и пропастта, се намираше само един отряд паршенди. Бяха обърнати гърбом. Защо…
	Мостовите.
	_Мостовите_ се сражаваха. Далинар зяпна и свали Заклеващия с изтръпналите си ръце. Малкият отряд на мостовите удържаше плацдарма и ожесточено се биеше с паршендите, които опитваха да ги изтласкат обратно.
	Това бе най-невероятното и най-{e}славно{/e} нещо, което Далинар бе виждал някога.
	Адолин замахна и премина през паршендите до лявата страна на баща си. Бронята му беше издраскана, напукана и очукана; шлемът се бе счупил и главата му бе неприкрита. Лицето му обаче беше възторжено.
	— Давай — извика му Далинар. — Прати им подкрепление, Бурята да ги отнесе! Паднат ли мостовите, мъртви сме!
	Адолин и Синята гвардия се впуснаха напред. Храбрец и Чистокръвен — ришадийският жребец на Адолин — преминаха в галоп с по трима ранени на гръб. На Далинар не му бе приятно да остави толкова много ранени на склона, но Кодексът беше ясен. В такъв случай по-важното бе да опази хората, които може да измъкне.
	Далинар се обърна, за да удари по главната сила на паршендите от лявата си страна и така да запази отворен коридора за войската си. Много от войниците тичаха към спасението, макар че няколко взвода хладнокръвно се строиха по страните и продължиха да се бият, за да разширят пробива. Потта бе напоила парчето плат над веждите на Далинар; капките падаха от веждите му в лявото око. Той изпсува и се пресегна да вдигне визьора на шлема си — и замръзна.
	Вражеските части се разделяха. Сред тях стоеше висок седем стъпки гигант в бляскава сребърна Броня. Тя му прилягаше по неподражаемия си начин и се бе нагодила към едрата му фигура. Мечът му бе зловещ и настръхнал, като хванати в метал пламъци. Вдигна го към Далинар за поздрав.
	— Сега? — извика Далинар невярващо. — Идваш _сега_?
	Броненосецът пристъпи напред и стоманените му ботуши иззвънтяха върху камъка. Останалите паршенди се отдръпнаха.
	— Защо не по-рано? — попита Далинар и забързано зае Вятърна позиция; лявото му око примигваше заради капките пот. Стоеше близо до сянката на голяма, издължена скала, прилична на оставена върху корицата си книга. — Защо изчакваше цялата битка, за да нападнеш чак сега? Кога…
	Когато Далинар беше готов да се измъкне. Явно паршендският Броненосец е решил да остави своите да се нахвърлят върху Далинар, когато изглеждаше очевидно, че той ще падне. Може би и те оставяха редовните войници да опитват да спечелят Броня, както беше при хората. Но Далинар вече можеше да избяга, вероятната загуба на Броня и Меч бе твърде сериозна, и Броненосецът бе изпратен да се бие с него.
	Той пристъпи напред и заговори на прегракналия език на паршендите. Далинар не разбра и една дума. Вдигна Меча си и зае позиция. Другият каза още нещо, изръмжа, пристъпи и замахна.
	Далинар изруга, с все още заслепено ляво око. Дръпна се, завъртя Меча си и удари оръжието на противника си. Парирането го разтърси вътре в бронята. Мускулите му реагираха бавно. Светлината все още изтичаше от пукнатините, но вече намаляваше. Скоро Бронята щеше да спре да действа.
	Паршендският Броненосец отново нападна. Стойката му бе непозната на Далинар, но показваше обучение. Човекът срещу него не бе дивак, който си играе с мощно оръжие. Беше обучен Броненосец. Далинар бе принуден да парира още веднъж, а Вятърната позиция не го позволяваше. Претоварените му мускули бяха твърде мудни, за да се отдръпва бързо, а Бронята му — твърде напукана, за да рискува да го ударят.
	Ударът за малко да го извади от стойката. Стисна зъби, постави тежестта си зад оръжието и нарочно се пресили при следващия удар на неприятеля. Остриетата се срещнаха с ужасно стържене и изпуснаха облак от искри — все едно съд с разтопен метал, плиснат във въздуха.
	Далинар бързо се съвзе, хвърли се напред и опита да стовари рамото си в гърдите на другия. Паршендът обаче бе изпълнен със сила, а Бронята му не бе напукана. Той се отмести и за малко да удари Далинар в гърба.
	Далинар се завъртя точно навреме. После се обърна, скочи върху малка скала, после стъпи на някаква по-висока козирка и успя да достигне върха. Врагът му го последва, както Далинар се беше надявал. Несигурната повърхност правеше нещата по-опасни — и той приемаше това. Един удар можеше да го унищожи. Това означаваше да поеме риск.
	Щом паршендът наближи върха, Далинар нападна от предимството на по-стабилната си и по-висока опора. Оня не се отклони; пое удара върху шлема си, който изпука, но можа да замахне към краката на Далинар.
	Той пък отскочи назад и се усети болезнено бавен. Едвам се измъкна и не успя да нанесе втори удар, докато противникът му катереше върха на скалата.
	После паршендът агресивно се хвърли напред. Далинар стисна челюст, вдигна ръка, за да спре удара, и пристъпи напред; помоли се на Вестителите Бронята на ръката му да отбие удара. Мечът на паршенда я удари, счупи я и разтърси ръката на Далинар. Изведнъж усети ръкавицата на юмрука си да натежава като олово, но не спря и завъртя меча за своя удар.
	Не по Бронята на противника си, а по камъка под него.
	Разтопените парчета от Бронята на ръката му още бяха във въздуха, и той сряза скалата под краката на неприятеля. Цялата издатина се отдели и Броненосецът полетя към земята. Удари се с трясък.
	Далинар удари юмрука си в земята и отключи ръкавицата на ръката със счупения предпазител. Тя се отвори и той вдигна откритата си ръка във въздуха; от потта усети студ. Остави ръкавицата — нямаше да работи добре без предпазителя за ръката — изръмжа и развъртя Меча си с една ръка. Отряза още едно парче от скалата и го запрати по Броненосеца долу.
	Онзи се изправи, но скалата се стовари право отгоре му, изтръгна Светлина на Бурята и силно пропукване. Далинар скочи долу и опита да достигне паршенда, преди да се е свестил. Десният крак на Далинар обаче се влачеше и той накуцваше, когато стигна долу. Събуеше ли ботуша, нямаше да може да удържи Бронята.
	Стисна зъби и спря, когато неприятелят му се изправи. Твърде бавен беше. Бронята на паршенда бе напукана на няколко места, ала бе много по-здрава от тази на Далинар. Той даже бе успял да задържи Меча си. Насочи облечената си в Броня ръка към Далинар; очите му бяха скрити зад процепа в шлема. Около тях останалите паршенди, разположени в кръг, гледаха, но не се намесваха.
	Далинар вдигна Меча с двете си ръце — едната бронирана, другата не. Усещаше студения вятър на влажната си незащитена ръка.
	Нямаше смисъл да бяга. Ще се бие тук.

	* * *

	За пръв път от много месеци Каладин се усещаше напълно буден и жив.
	Красотата на свистящото във въздуха копие. Единството на тялото и ума; ръцете и краката реагират веднага, изпреварват мисълта. Яснотата на познатите му стойки с копието, научени през най-ужасното време в живота му.
	Оръжието бе част от него; движеше го лесно и инстинктивно като пръстите си. Завъртя се, вряза се в паршендите и стовари възмездието върху тези, които бяха убили толкова много от приятелите му. Отплата за всяка стрела, пусната срещу него.
	Светлината на Бурята туптеше страховито вътре в него и той усещаше ритъма на битката. Почти като ритъма на песента на паршендите.
	Те пееха. Бяха се съвзели, откакто го видяха да взема от Светлината на Бурята и да произнася Думите на Втория Идеал. Нападаха го на вълни и яростно опитваха да достигнат моста и да го съборят. Някои се бяха прехвърлили на отсрещната страна, за да нападнат оттам, но Моаш поведе мостовите да ги спрат. Изненадващо, но удържаха.
	Сил се въртеше около него, яхнала вълните Светлина, която се издигаше от кожата на Каладин. Движеше се като носен от бурния вятър лист. Въодушевена. Никога преди не я беше виждал такава.
	Не спираше между нападенията — по някакъв начин имаше само _едно_ нападение, всеки удар преливаше в следващ. Копието му не спираше и заедно с хората си Каладин отблъсна паршендите. Отвръщаха на всяка атака на противниковите двойки.
	Убийство. Клане. Във въздуха летяха пръски кръв, умиращите стенеха в краката на Каладин. Стараеше се да не обръща много внимание на това. Паршендите бяха врагове. Ала блясъкът на стореното като че бе в разрез с опустошението, което сееше.
	Той защитаваше. Спасяваше. Но убиваше. Как можеше нещо така ужасно да е същевременно толкова красиво?
	Приведе се да избегне удара на остър сребрист меч, после завъртя копието настрани, строши ребра. Обърна го и стовари разнебитената дръжка върху партньора на паршенда. Хвърли останките срещу трети противник и улови подаденото от Лопен ново копие. Хердазиецът събираше копията на падналите алети и при нужда ги даваше на Каладин.
	Когато се сражаваш с някого, научаваш нещо за него. Дали враговете са внимателни и прецизни? Дали се хвърлят напред агресивно и високомерно? Дали бълват ругатни, за да те разгневят? Дали са безмилостни, или оставят видимо обезвредения си противник да живее?
	Каладин беше впечатлен от паршендите. Би се с десетки. Всеки имаше различен маниер в сражение. Изглежда, пращаха само по двама или по четирима едновременно срещу него. Действаха внимателно и овладяно, а всяка двойка работеше като отбор. Като че ли го уважаваха заради уменията му.
	Най-показателно за паршендите беше, че те избягваха да нападат ранените Белязания и Тефт, съсредоточавайки се върху Каладин, Моаш и другите най-умели копиеносци. Това не бяха свирепите безпросветни диваци, които Каладин беше подведен да очаква. Бяха професионални воини, които се придържаха към честта на бойното поле. Каладин бе установил, че това липсва у повечето алети. В паршендите той откри нещата, които винаги се бе надявал да види в алетските войници тук, на Пустите равнини.
	Осъзнаването на това го потресе. Откри, че _уважава_ паршендите, докато ги убива.
	Накрая бурята вътре в него го тласна напред. Беше избрал своя път, а и паршендите щяха безмилостно да изтребят армията на Далинар Колин. Каладин се беше посветил на нещо. Щеше да го осъществи и да преведе хората си през него.
	Не знаеше от колко време се бие. Мост Четири се държеше забележително добре. Едно бе сигурно — сражението не продължаваше твърде отдавна, в противен случай паршендите щяха да са ги смазали. Въпреки това многобройните ранени и умиращи паршенди свидетелстваха, че битката е траяла часове.
	Каладин изпита едновременно облекчение и странно разочарование, когато сред паршендите се вряза фигура в Броня и поведе поток войници в синьо. Той неохотно отстъпи. Сърцето му блъскаше в гърдите, а бурята вътре се поукроти. Светлината видимо бе спряла да струи от кожата му. В началото на сражението камъните в брадите на многобройните паршенди го зареждаха. Не след дълго обаче почнаха да го нападат противници без скъпоценни камъни. Поредното доказателство, че те не бяха слабоумни получовеци, както твърдяха светлооките. Видели бяха какво прави Каладин и дори и да не го бяха разбрали, го предотвратиха.
	Той разполагаше с достатъчно Светлина, та да не рухне. Ала докато алетите отблъскваха паршендите, Каладин разбра, че намесата му бе съвсем навременна.
	_Трябва много да внимавам_, рече си той. Бурята вътре в него го подтикваше да се движи и да напада, но изтощаваше тялото му. Колкото повече и по-бързо я ползваше, толкова по-зле се чувстваше след това.
	Алетите заеха отбранителна позиция от двете страни на моста и хората на Каладин с облекчение отстъпиха. Мнозина седнаха и се заеха с раните си. Той бързо отиде при отряда:
	— Докладвайте!
	— Трима убити — мрачно отговори Скалата, коленичил до донесените от него самия тела. Малоп, Безухият Якс и Нарм.
	Каладин се натъжи. _Радвай се, че другите са живи_, каза си той. Лесно беше да го помисли. Трудно — да го приеме.
	— Как сте всички вие?
	Петима бяха ранени сериозно, но Скалата и Лопен се бяха погрижили за тях. И двамата се учеха доста добре под напътствията на Каладин. Той нямаше кой знае какво повече да направи за ранените. Видя ръката на мъртвия Малоп — предмишницата беше съсечена с брадва, костта беше ситно натрошена; мъжът бе загинал от загуба на кръв. Ако Каладин не бе участвал в сражението, може би щеше да успее да…
	_Не. Без съжаления сега._
	— Изтеглете се оттатък — каза той на мостовите. — Тефт, поеми командването. Моаш, имаш ли сили да останеш с мен?
	— Дадено — отвърна Моаш и на окървавеното му лице изгря усмивка. Изглеждаше развълнуван, а не изтощен. Тримата мъртви бяха от техните хора, но Моаш и другите се биха забележително добре.
	Мостовите се изтеглиха. Каладин се върна да наблюдава алетските войници. Като че влезе в кланица. Всеки имаше някаква рана. Мъжете в центъра залитаха и куцаха. Онези по крилата се държаха. Униформите им бяха окървавени и раздрани. Отстъплението се бе превърнало в хаос.
	Каладин си проправи път сред ранените и им махна да минават по моста. Някой го послушаха. Други останаха и се озъртаха замаяно. Каладин се втурна към групата, която видимо се държеше по-здраво.
	— Кой командва тук?
	— Си… — войникът имаше порезна рана на лицето — Сиятелният господар Далинар.
	— Прекият ти началник. Кой е твоят капитан?
	— Мъртъв е. И ротният ми. И заместникът му.
	_Отче на Бурята_, рече си Каладин.
	— Марш през моста! Трябва ми офицер! Кой командва отстъплението?
	Някъде напред съгледа човек в изподрана синя Броня, който се биеше пред групата. Сигурно беше далинаровият син Адолин. Удържаше паршендите; нямаше да е разумно да го прекъсва.
	— Насам! — провикна се един войник. — Намерих господаря Авар! Той командва ариергарда!
	_Най-сетне._ Каладин се завтече през бъркотията и намери някакъв брадат светлоок, който лежеше на земята и кашляше кръв. Огледа го и забеляза дълбока рана в корема.
	— Кой му е заместник?
	— Мъртъв — рече мъжът до командира. Беше светлоок.
	— А ти кой си? — попита Каладин.
	— Накомб Гавал — отвърна светлоокият. Беше млад, по-млад от Каладин.
	— Повишен си. Преведи хората през моста възможно най-бързо. Ако някой пита, произведен си в командир на ариергарда. Опита ли се някой да ти нарежда, пращай го при мен.
	Мъжът зяпна.
	— Повишен… кой си ти? Можеш ли да _направиш_ това?
	— Все някой трябва да го направи — тросна се Каладин. — Върви. Залавяй се за работа.
	— Аз…
	— _Тръгвай!_ — изрева Каладин.
	Удивителното беше, че светлоокият отдаде чест и почна да събира взвода си. Хората на Колин бяха ранени, разбити, замаяни, но си оставаха добре обучени. Щом някой пое командването, заповедите се изпълниха бързо. Взводовете преминаха моста и се строиха за марш. Вероятно поради объркването предпочетоха да се придържат към познатите неща.
	Съвсем скоро центърът на далинаровата армия потече през моста като пясък в часовник. Пръстенът се сви. Все още мъжете викаха и умираха в безредния сблъсък на меч в щит, на копие в метал.
	Каладин бързо смъкна черупката от доспехите си — сега не беше уместно да гневи паршендите — и тръгна сред ранените да търси още офицери. Намери няколко, но те бяха замаяни, зле поразени и останали без дъх. Очевидно онези, които още бяха годни за бой, водеха фланговете, които удържаха паршендите.
	Последван от Моаш, Каладин забърза към центъра на предната линия, където алетите явно се държаха най-здраво. Тук най-сетне намери командир — висок и внушителен светлоок със стоманена гръдна броня и малко по-тъмна от останалите униформа. Направляваше боя малко зад фронтовата линия.
	Кимна на Каладин и закрещя, за да надвика боя.
	— Ти ли водиш мостовите?
	— Аз. Защо хората Ви не преминават моста?
	— Ние сме Синята гвардия. Наш дълг е да браним господаря Адолин. — Мъжът посочи напред към Адолин в синята Броня. Явно Броненосецът се стремеше да се добере до нещо.
	— Къде е върховният принц? — извика Каладин.
	— Не знаем. Гвардейците му изчезнаха.
	— _Трябва_ да се изтеглите. Основната част от вашите са оттатък. Останете ли тук, ще ви обкръжат!
	— Няма да изоставим господаря Адолин. Съжалявам.
	Каладин се озърна. Алетските флангове едва се държаха, но нямаше да отстъпят, докато не им бъде наредено.
	— Добре — отговори Каладин, вдигна копието си и тръгна към предната линия. Тук паршендите се сражаваха енергично. Каладин проби шията на един, въртейки се в средата на група паршенди и удряйки светкавично с копието. Светлината му беше почти изчерпана, но противниците имаха скъпоценни камъни в брадите. Каладин вдиша Светлина — съвсем малко, за да не се разкрие пред алетските войници. Хвърли се в нападение.
	Паршендите отстъпиха пред свирепата му атака. Няколко Сини гвардейци около него изумени се отдръпнаха. Само след няколко мига Каладин повали десетина паршенди — ранени или убити. Така се откри път и той тръгна, следван по петите от Моаш.
	Множество паршенди бяха наобиколили Адолин. Синята му Броня беше одрана и напукана. Каладин не беше виждал Броня в толкова лошо състояние. От пукнатините се издигаше Светлина, както от кожата на Каладин, когато държеше или изразходваше прекалено много от нея.
	Гледката на Броненосец в бой накара Каладин да занемее. Двамата с Моаш спряха малко извън обсега му. Паршендите не ги погледнаха; видимо отчаяни се мъчеха да повалят Броненосеца. Адолин посичаше по няколко противника наведнъж, но Мечът му не разрязваше плътта. Каладин само веднъж досега беше наблюдавал това. Очите на паршендите почерняваха и изгаряха. Десетки убити. Около Адолин се трупаха тела като падащи от дървото зрели плодове.
	Ала Броненосецът явно изнемогваше. Бронята му беше не просто напукана, а имаше дупки. Шлемът му го нямаше, та го беше заместил с обикновен, на копиеносец. Куцаше с левия крак, почти го влачеше. Мечът му бе смъртоносен, но паршендите се приближаваха все повече.
	Каладин не смееше да влезе в обсега на оръжието.
	— Адолин Колин! — извика той.
	Мъжът продължи да се бие.
	— Адолин Колин! — гръмовно повтори Каладин, излъчвайки облаче Светлина.
	Броненосецът спря и го погледна. Поколеба се за миг и отстъпи, за да може Синята гвардия — използвайки направения от Каладин пробив — да излезе напред и да задържи паршендите.
	— Кой си ти? — попита Адолин. Гордото му младежко лице лъщеше от пот, пъстрата му русо-черна коса беше мръсна.
	— Аз съм човекът, който Ви спаси живота. Трябва да наредите отстъпление. Войските Ви не могат да се бият повече.
	— Баща ми е някъде там, мостови — отвърна Адолин и посочи с огромния си Меч. — Току-що го видях. Ришадиецът му отиде при него, но нито конят, нито човекът се върнаха. Ще взема един взвод, за да…
	— Вие ще се _оттеглите_! — гневно рече Каладин. — Погледнете хората си, Колин! Те едва стоят на краката си, какво остава да се бият. Губите десетки мъже всеки миг. Трябва да ги изведете оттук.
	— Няма да изоставя баща си — упорито отвърна Адолин.
	— В името на покоя на… Паднете ли, Адолин Колин, на тези хора не им остава _нищо_. Командирите им са ранени или убити. Не можете да отидете при Вашия баща; не можете дори да ходите! Повтарям, _отведете хората си в безопасност_!
	Младият Броненосец отстъпи и замига при тона на Каладин. Погледна на североизток, където на висока скала внезапно се появи една фигура в сива Броня. Биеше се срещу друг Броненосец.
	— Той е толкова близо…
	Каладин пое дълбоко дъх.
	— Отивам при него. Вие поведете отстъплението. Задръжте моста, но само него.
	Адолин го изгледа гневно. Пристъпи, но нещо в Бронята му поддаде и той залитна и падна на коляно. Стисна зъби и успя да се изправи.
	— Капитан Малан! — изрева Адолин. — Вземете войниците си и вървете с този човек. Измъкнете баща ми!
	Мъжът, с когото Каладин беше говорил по-рано, отривисто отдаде чест. Адолин пак дари Каладин с ядосан поглед, после вдигна Меча и се запрепъва към моста.
	— Моаш, върви с него — каза Каладин.
	— Но…
	— Направи го, Моаш — мрачно настоя той, гледайки скалата и Далинар. Пое дълбоко дъх, взе копието под мишница и се понесе в бяг.
	Сините гвардейци викаха подире му, мъчеха се да го догонят, но той не се обърна. Сблъска се с паршендите, завъртя се и покоси двамина с копието, после прескочи труповете им и продължи. Повечето паршенди в този участък бяха разсеяни от двубоя на Далинар или от битката за достигане до моста; редиците между двата фронта бяха рехави.
	Каладин се движеше бързо и пътем поемаше още Светлина; измъкваше се от паршендите, които опитваха да го въвлекат в бой. След няколко мига стигна там, където беше Далинар. Сега възвишението беше празно, но в основата му се бяха струпали множество паршенди.
	_Ето_, рече си той и скочи.

	* * *

	Изцвили кон. Далинар с изумление видя как Храбрец се втурва в освободеното от паршендите място. Ришадиецът беше дошъл при него. Как… къде…? Конят би трябвало да е на съседното плато, свободен и в безопасност.
	Твърде късно. Далинар бе застанал на коляно, повален от паршендския Броненосец. Онзи го ритна в гърдите и го отхвърли назад.
	Последва удар по шлема. Още един. Още един. Шлемът се строши и Далинар усети замайване от силата на ударите. Къде беше той? Какво се случваше с него? Защо нещо толкова тежко го притискаше на земята?
	_Бронята…_, досети се той и опита да се изправи. _Аз нося… Бронята си…_
	Вятърът подухна през лицето му. Удари по главата; трябваше да се внимава с тях, дори когато носиш Броня. Неприятелят му се бе надвесил над него и сякаш го разглеждаше. Като че ли търсеше нещо.
	Далинар бе оставил Меча си. Обикновените паршендски войници бяха заобиколили дуела. Задържаха Храбрец, конят зацвили и се върна. Далинар го погледа с размазаното си зрение.
	Защо Броненосецът просто не го довършеше? Гигантът се наведе и заговори. Думите бяха загубени в акцента и умът на Далинар почти ги пропусна. Но изведнъж той разбра нещо. Разбра какво му говорят. Акцентът беше почти неразбираем, но думите бяха на _алетски_.
	— Ето те — произнесе паршендският Броненосец. — Най-после те намерих.
	Далинар премигна от изненада.
	Нещо разбърка задните редици на наобиколилите ги паршенди. Имаше нещо познато в тази сцена — навсякъде паршенди, Броненосец в опасност. Далинар я бе преживял по-рано, но от другата страна.
	Този Броненосец не можеше да говори на него. Просто Далинар бе ударен твърде силно по главата. Сигурно имаше халюцинации. Какво бе това раздвижване сред паршендите?
	_Садеас_, мина през объркания ум на Далинар. _Дошъл е да ме спаси, както аз спасих него._
	_Обедини ги…_
	_Ще дойде_, пак си помисли Далинар. _Знам, че ще дойде. Ще ги събера…_
	Паршендите викаха, движеха се, суетяха се. Внезапно между тях се появи една фигура. Изобщо не бе Садеас. Млад мъж с решително лице и дълга, къдрава черна коса. Държеше копие.
	И светеше.
	_Какво?_, помисли си смаяно Далинар.

	* * *

	Каладин кацна в отворения кръг. В центъра му бяха двамата Броненосци, единият повален, а от тялото му едва-едва изтичаше Светлина. Твърде слабо. По броя на пукнатините можеше да се прецени, че скъпоценните му камъни са почти изхабени. Другият — паршенд, както личеше по формата и големината на крайниците му — бе изправен над падналия.
	_Чудесно_, рече си Каладин и се впусна напред, преди останалите паршенди да са се окопитили и да са го нападнали. Паршендският Броненосец бе наведен и гледаше Далинар. Бронята му изпускаше Светлина от голяма пукнатина на крака.
	Спомни си времето, когато спаси Амарам, доближи се и заби копието си в пукнатината.
	Броненосецът извика и изпусна Меча си от изненада. Той се разтвори в мъгла. Каладин измъкна копието си и отскочи назад. Броненосецът се извъртя към него с бронирания си юмрук, но не го улучи. Каладин скочи обратно и с цялата сила на тялото си отново заби копието в пукнатината в бронята на крака.
	Броненосецът изрева още по-силно, спъна се и падна на колене. Каладин опита да измъкне копието си, ала мъжът падна на страната си върху него и счупи дръжката. Каладин отново се дръпна и се изправи пред обръча от паршенди — беше без оръжие и Светлината изтичаше от тялото му.
	Тишина. И тогава заговориха отново думите от по-рано: „Нешуа Кадал!“ Казваха си ги един на друг шепнешком и доста объркано. После подеха песен, която не бе чувал досега.
	_Добре е_, помисли си Каладин. Докато не го нападаха, Далинар Колин се размърда, седна. Каладин коленичи и изпрати повечето от Светлината си в земята — задържа само колкото му трябваше, за да продължи да се движи, но не и да сияе. После се завтече към бронирания кон в пръстена от паршенди.
	Паршендите се отдръпваха от него и го гледаха с ужас. Каладин хвана юздите на коня и бързо се върна при върховния принц.

	* * *

	Далинар тръсна глава, за да проясни ума си. Зрението му още беше помътено, но мислите му се поизбистриха. Какво се бе случило? Ударен беше по главата, а сега… а сега Броненосецът бе повален.
	Повален? Какво го бе съборило? Наистина ли това създание му говори? Не, сигурно си го е въобразил. И това, и младият копиеносец, който сияеше. Сега не беше така. Уловил юздите на Храбрец, младежът настойчиво махаше на Далинар. Далинар с усилие се изправи на крака. Паршендите наоколо мърмореха неразбираемо.
	_Бронята_, рече си Далинар, загледан в коленичилия паршенд. _И Меч… Бих могъл да изпълня обещанието си към Ренарин. Бих могъл…_
	Противниковият Броненосец изстена и се хвана за бедрото. Далинар нямаше търпение да го доубие. Пристъпи напред, влачейки безчувствения си крак. Паршендите наблюдаваха тихо. Защо не нападаха?
	Високият копиеносец дотича, повел Храбрец.
	— На коня, светлооки!
	— Трябваше да го довършим. Можем…
	— На коня! — заповяда младежът и му подхвърли юздите. Паршендите се обърнаха и влязоха в бой с приближаващите се алети.
	— Предполага се, че сте човек с чест — изръмжа копиеносецът. Рядко някой беше говорил така на Далинар, особено пък тъмноок. — Е, Вашите войници няма да тръгнат без _Вас_, а _моите_ няма да тръгнат без _тях_. Затова _ще_ се качите на коня и заедно ние _ще_ избягаме от този смъртоносен капан. Разбрано?
	Далинар срещна погледа на младежа. После кимна. Разбира се. Прав беше; трябваше да изоставят противниковия Броненосец. Как биха могли да вземат Бронята? Да влачат трупа по целия път?
	— Отстъпвай! — изрева Далинар на своите и се издърпа на седлото на Храбрец. Едва успя. В Бронята му бе останала толкова малко Светлина.
	Надеждният и верен Храбрец понесе Далинар по коридора за отстъпление, който войниците му бяха платили с кръвта си. Безименният копиеносец хукна след него, а Синята гвардия се престрои около тях. По-голямата част от далинаровата армия се намираше на другото плато, в безопасност. Мостът беше на мястото си. Адолин нетърпеливо стоеше пред него и го пазеше за връщането на Далинар.
	Вълна на облекчение заля Далинар и той пришпори коня по моста към съседното плато. Адолин и остатъкът от войниците го последваха.
	Далинар обърна коня и загледа на изток. Паршендите се трупаха на ръба на пропастта, но не ги преследваха. Един отряд работеше по какавидата, напълно забравена от всички участници в боя. Паршендите никога не вървяха след противниците си, но ако сега им хрумнеше да изменят на навиците си, щяха да гонят хората на Далинар чак до постоянните мостове.
	Но не го сториха. Строиха се и почнаха да пеят песента, с която винаги сподиряха оттеглянето на алетите. Докато Далинар ги гледаше, една фигура с напукана сребриста Броня и червено наметало с мъка излезе напред. Броненосецът беше свалил шлема си, но бе твърде далеч, та да се различат чертите на черно-червеното му лице. Някогашният враг на Далинар вдигна Меча си с жест, който не можеше да се сгреши. Отдаване на чест, знак на уважение. Инстинктивно Далинар призова своя Меч и след десет удара на сърцето отвърна на поздрава.
	Отрядът на Каладин издърпа моста и така двете армии бяха разделени.
	— Строй се! — извика Далинар. — Няма да оставим нито един, който може да оживее. Паршендите няма да ни нападнат тук!
	Хората му изкрещяха. За тях това отстъпление сякаш беше по-важна победа от всяко спечелено досега скъпоценно ядро. Уморените алети се строиха по батальони. Осем бяха влезли в битка, осем бяха и след нея, макар че в някои бяха оцелели едва по няколкостотин човека. Обучените да оказват първа помощ започнаха да преглеждат хората, а оцелелите офицери получиха доклади за загубите. Войниците насядаха сред духчета на болката и на изтощението, окървавени, някои останали без оръжие, много със скъсани униформи.
	На другото плато паршендите продължаваха да пеят.
	Далинар установи, че е спрял поглед на мостовия отряд. Младежът, който го спаси, очевидно беше техен водач. Нима той се бе сражавал с _Броненосец_? Далинар смътно си спомни някакъв бърз ожесточен двубой, копие в крака на Броненосеца. Явно момъкът притежаваше едновременно сръчност и късмет.
	Отрядът му действаше много по-съгласувано и дисциплинирано, отколкото Далинар очакваше от такива долни хора. Не можеше да чака повече. Смушка Храбрец и мина край ранените и изтощени войници. Това му напомни за собствената му умора, но сега, когато можеше да поседне, вече се чувстваше по-добре и главата му не кънтеше.
	Водачът на моста работеше по раната на един от хората си. Действаше умело. Човек, обучен за военен лекар, сред _мостовите_?
	_Е, защо пък не?_, рече си Далинар. _Не е по-странно от това, че се бият толкова добре._ Садеас явно криеше разни неща от него.
	Младият мъж вдигна поглед. И за пръв път Далинар забеляза робските клейма на челото му, скривани от дългата коса. Младежът се изправи и зае неприветлива поза със скръстени ръце.
	— Заслужавате похвала — каза Далинар. — Всички. Защо вашият върховен принц се изтегли, само за да ви прати после за нас?
	Неколцина се ухилиха.
	— Не ни е пращал — обясни водачът им. — Дойдохме сами. Противно на желанията му.
	Далинар закима и си даде сметка, че това е единственият смислен отговор.
	— Защо? Защо дойдохте за нас?
	Младежът сви рамене.
	— Доста зрелищно се оставихте да ви хванат в клопка.
	Далинар уморено кимна. Може би трябваше да се подразни от тона на младия човек, но той просто казваше истината.
	— Така е, но _защо_ дойдохте? И как се научихте да се биете толкова добре?
	— Случайно — отвърна младежът и се върна при ранения.
	— Какво мога да направя, за да ви се отплатя? — попита Далинар.
	Мостовият го погледна.
	— Не знам. Щяхме да бягаме от Садеас, да изчезнем в бъркотията. Още можем да го направим, но той със сигурност ще ни преследва и ще ни убие.
	— Мога да ви взема в моя лагер и да накарам Садеас да ви освободи от робството.
	— Боя се, че няма да иска да ни пусне — отговори мостовият с мрачен поглед. — И се притеснявам, че Вашият лагер няма да даде никаква сигурност. Днешният ход на Садеас. Ще доведе до война между вас двамата, нали?
	Така ли щеше да стане? Далинар беше успял известно време да не се замисля за Садеас — занимаваше го главно оцеляването — но гневът вреше дълбоко вътре в него. _Щеше_ да потърси възмездие от Садеас. Ала можеше ли да си позволи война между княжествата? Тя би разтърсила Алеткар. Нещо повече, би съборила дома Колин. Далинар не разполагаше нито с достатъчно войски, нито със съюзници, та да се изправи срещу Садеас, не и след днешното бедствие.
	Как би откликнал Садеас на връщането на Далинар? Би ли опитал да довърши започнатото и да го нападне? _Не. Не, той съзнателно е решил да постъпи точно така._ Садеас не го нападна лично. Изостави го, но по алетските разбирания това беше съвсем друго нещо. И Садеас не би искал да застрашава кралството.
	Садеас не би искал открита война, а Далинар не би могъл _да води_ открита война, въпреки изгарящия го гняв. Стисна юмруци и се обърна към копиеносеца.
	— Това няма да прерасне във война. Поне не сега.
	— Е, щом е така, то като ни вземете във Вашия лагер, Вие ще извършите кражба. Кралският закон и Кодексът, към който Вие се придържате според приказките на моите хора, изискват да ни върнете на Садеас. Той _няма_ да ни пусне лесно.
	— Аз имам грижата за Садеас. Върнете се с мен. Кълна се, че ще бъдете в безопасност. Обещавам го с цялата останала ми чест.
	Младият мостови срещна погледа му и затърси нещо в очите му. Мъчен човек беше, макар и тъй млад.
	— Хубаво. Ще се върнем. Не мога да оставя хората си в лагера на Садеас, а и при толкова ранени не можем да се справим с бягството.
	Младежът отново се залови за работа. Далинар подръпна юздите на Храбрец и отиде да получи доклад за жертвите. Принуди се да овладее гнева си към Садеас. Трудно му беше. Не, Далинар не можеше да допусне това да прерасне във война. Но и не можеше да остави нещата да се върнат каквито бяха.
	Садеас беше нарушил равновесието и то никога нямаше да се възстанови. Не и по същия начин.


>>
	{img:pytjat_na_kralete_t2_risunka_2.jpg|#Освобождението на Налан’ Елин}


>>	69
>>	Справедливост
>>	{img:pytjat_na_kralete_t1_6.png}

E>
	„Всичко е свършило за мен. Застанал съм срещу спасителя на живота ми. Защитавам този, който уби обещанията ми. Вдигам ръка. Бурята отговаря.“
@	Танатанев 1173 г., 18 секунди преди смъртта. Обект: тъмноока майка на четири деца, шестдесет и две годишна.
E$

	Навани си проби път през стражите, пренебрегна техните възражения и призивите на придворните си дами. Принуди се да остане спокойна. _Щеше_ да остане спокойна! Чутото бе слух. _Трябваше_ да бъде слух.
	За нещастие, с годините й ставаше все по-невъзможно да се придържа към подобаващото на една Сиятелна дама спокойствие. Ускори крачка през лагера на Садеас. Войниците протягаха ръце към нея, за да й помогнат или да я спрат. Не им обръщаше внимание; нямаше да посмеят да я пипнат и с пръст. Да бъдеш майката на краля даваше някои привилегии.
	Лагерът бе мръсен и зле разположен. Търговците, леките жени и работниците се бяха настанили в коптори откъм подветрената страна на казармите. От повечето подветрени стрехи, подобно на восък, оставен да прокапе от някоя маса, провисваха сталактити втвърден крем. Разликата с правите линии и почистените сгради в лагера на Далинар бе голяма.
	_Той ще е добре_, каза си тя. _Да {s}гледа{/s} да е добре!_
	Отбеляза си, че е объркана, понеже почти не опита да планира наум нова улична мрежа за Садеас. Насочи се право към плаца и там откри армия, която не изглеждаше да се прибира от битка. Войници без кръв по униформите, мъжете се смеят и си говорят, офицерите минават покрай строя и освобождават хората повзводно.
	Това би трябвало да я успокои — не _приличаше_ на току-що разбита войска; но вместо това тя стана още по-притеснена.
	Садеас, в безупречната си червена Броня, говореше с групичка офицери под някакъв навес наблизо. Тя се насочи към него, но тук вече стражите, строени рамо до рамо, й препречиха пътя; един от тях отиде да съобщи на Садеас за пристигането й.
	Навани нетърпеливо скръсти ръце. Може би трябваше да вземе паланкин, както бяха предложили нейните придворни. Няколко от тях, видимо в голямо неудобство, пристигаха на плаца. Един паланкин би спестил повече време, обясниха те, тъй като би дал възможност до Садеас да бъдат изпратени вестоносци, та той да може да я приеме.
	Някога се беше подчинявала на такива условности. Можеше да си спомни как като млада жена умело играе играта и с удоволствие се възползва от церемониала. Какво й бе донесло това? Един мъртъв, никога необичан съпруг, и „привилегировано“ положение в двора, което се свеждаше до това да я избутат настрана заради възрастта й.
	Какво ли би направил Садеас, ако тя просто закрещи? Майката на краля да изреве като брадвохрътка, чиято антена е била извита? Обмисляше го, докато войникът чакаше за възможност да съобщи на господаря си за пристигането й.
	С периферното си зрение забеляза на плаца да пристига младеж в синя униформа, придружен от малка почетна гвардия от трима души. Ренарин, чието лице по изключение изразяваше нещо различно от обичайното спокойно любопитство. С разширени очи, трескав, той се обърна към Навани.
	— Машала — попита я той със спокойния си глас. — Моля те. Какво си научила?
	— Армията на Садеас се е завърнала без армията на баща ти. Носят се приказки за разгром, макар че не изглежда тези мъже да са преминали през нещо такова. — Тя ядно погледна към Садеас и сериозно се замисли дали да не симулира припадък. За щастие, той най-накрая говори с войника и го отпрати.
	— Можете да заповядате, Сиятелна — поклони й се човекът.
	— Навреме — изръмжа тя, подмина го и застана под навеса. Към нея се присъедини и Ренарин, макар и по-неуверено.
	— Сиятелна Навани — започна Садеас със скръстени зад гърба ръце, внушителен в червената си Броня. — Исках да Ви съобщя новините в двореца на сина Ви. Предполагам, че поражение като това е твърде голямо, за да бъде прикривано. Изразявам съболезнованията си от смъртта на брат Ви.
	Ренарин тихо изпъшка.
	Навани се стегна, скръсти ръце и опита да потисне болезнените и невярващи викове, които идваха от ума й. Това бе модел. Тя често виждаше някакви модели в нещата. В случая моделът беше, че тя не можеше да притежава нищо ценно за дълго време. Винаги й го отнемаха, колчем започнеше да изглежда обещаващо.
	_Спокойно_, упрекна се тя.
	— Бихте ли обяснил — обърна се Навани към Садеас и посрещна погледа му. Беше упражнявала това десетилетия и с удоволствие забеляза, че той е смутен.
	— Съжалявам, Сиятелна — повтори той малко запънато. — Паршендите надвиха армията на брат Ви. Беше безумие да действаме заедно. Промяната в тактиката ни е била толкова заплашителна за диваците, че те докараха всичките си войници и ни обкръжиха.
	— И Вие _изоставихте_ Далинар?
	— Бихме се отчаяно, за да го достигнем, но числеността на врага бе прекалено голяма. Трябваше да се оттеглим, за да не погинем и ние! Щях да продължа да се бия, ако не бях видял със собствените си очи брат Ви паднал, обкръжен от паршенди с чукове. — Направи гримаса. — Започнаха да разнасят окървавени парчета Броня като трофеи. Варвари, чудовища.
	Навани се чувстваше студена. Студена, вцепенена. Как можа да се случи? След като най-накрая — _най-накрая_ — тя успя да накара тоя твърдоглав човек да я погледне като жена, а не като сестра. И ето…
	Стисна челюсти, за да спре сълзите.
	— Не го вярвам.
	— Разбирам, че вестите са тежки — Садеас махна на един от адютантите да й предложи стол. — Щеше ми се да не бях принуден да Ви ги донеса. Далинар и аз… добре, познавах го отдавна, и при все че имахме различия, го смятах за съюзник. За приятел. — Тихо изруга и погледна на изток. — Те ще платят за това. Ще се _погрижа_ да платят.
	Изглеждаше толкова искрен, че Навани се почувства разколебана. Горкият Ренарин, пребледнял, с разширени очи, изглеждаше замаян до степен да не може да говори. Когато донесоха стола, Навани не пожела да седне и Ренарин го направи; Садеас го изгледа неодобрително. Младежът хвана главата си с ръце и се вторачи в земята. Трепереше.
	_Сега той е върховен принц_, помисли си тя.
	Не. _Не._ Беше върховен принц само ако тя приемеше, че Далинар е мъртъв. А той не беше. Не можеше да бъде.
	_Садеас е имал всички мостове_, рече си тя и погледна към дърводелския двор.
	Пристъпи в светлината на късното следобедно слънце и почувства горещината й върху кожата си. Отиде до придворните си дами.
	— Четката за писане — каза тя на Макал, която носеше торбичка с принадлежностите й. — Най-дебелата. И мастилото ми за горене.
	Дребната пълничка жена отвори торбата и извади дълга четка от свинска четина, широка колкото мъжки палец. Навани я взе. После дойде мастилото. Стражите я гледаха как взема четката и я топва в кървавочервеното мастило. Коленичи и започна да рисува върху камъка.
	Изкуството е сътворяване; това е душата и същността му. Вземаш нещо неподредено — мастилено петно, празна страница — и правиш нещо от тях. Нещо от нищо. _Душата_ на сътворяването.
	Докато рисуваше, усещаше сълзите по бузите си. Далинар нямаше жена или дъщери; нямаше кой да се моли за него. И така Навани нарисува една молитва върху камъните и изпрати придворните си за още мастило. Тя отмери глифа, очерта го, направи го огромен и нанесе мастилото върху светлокафявата скала.
	Наоколо се насъбраха войници. Садеас излезе изпод навеса и я гледаше как рисува, с гръб към слънцето, как яростно топи четката в мастилниците. Какво бе една молитва, ако не сътворяване? Да направиш нещо там, където не е съществувало нищо. Да създадеш желание от отчаянието, молба от мъката. Превиваш гърба си пред Всемогъщия и извайваш смиреност от празната гордост на един човешки живот.
	Нещо от нищо. Истинско сътворение.
	Сълзите й се смесваха с мастилото. Изхаби четири мастилници. Пълзеше, опряла скритата си ръка в земята, обърсваше камъните и размазваше мастило по бузите си, когато отриваше сълзите. Щом приключи, застана на колене пред дългия двадесет стъпки глиф, сякаш нарисуван с кръв. Влажното мастило отразяваше слънчевата светлина и тя го запали със свещ; мастилото можеше да гори както сухо, така и мокро. Пламъците горяха по цялата дължина на молитвата, изпепелиха я и изпратиха душата й при Всемогъщия.
	Поклони се пред глифа. Беше само един, но сложен знак. _Тат._ Справедливост.
	Останалите я наблюдаваха спокойно, като че се бояха да не попречат на възвишеното й желание. Студен вятър задуха и удари знамената и наметалата. Молитвата угасна, но това не бе лошо. Не бе направена, за да гори дълго.
	— Сиятелни господарю Садеас! — дочу се един притеснен глас.
	Навани вдигна поглед. Войниците се разстъпиха и направиха път на вестоносец в зелено. Той отърча при Садеас и започна да говори, ала върховният принц го хвана за рамото с Бронираната си ръка, посочи и нареди на гвардейците си да заградят пространство. Отведе куриера под навеса.
	Навани остана на колене до молитвата си. Пламъците бяха оставили черен знак във формата на глифа на земята. Някой застана до нея — Ренарин. Той се отпусна на едно коляно и положи ръка върху рамото й.
	— Благодаря ти, Машала.
	Тя кимна и се изправи; откритата й ръка бе опръскана с капки от червения цвят. Страните на лицето й още бяха влажни от сълзите, но тя присви очи и погледна през блъсканицата от войници към Садеас. Изразът му бе гневен, лицето почервеняваше, а очите се бяха разширили от ярост.
	Обърна се, проби си път през гвардейците и се изкачи на края на плаца. Ренарин и някои от офицерите на Садеас отидоха с нея и се загледаха над Пустите равнини.
	И видяха редичка хора, накуцваща обратно към лагера, водена от конник в сива броня.

	* * *

	Далинар яздеше Храбрец начело на две хиляди шестстотин петдесет и трима души. Само това бе останало от осемхилядната войска.
	Дългото пътуване през платата му даде време да помисли. Вътре в него вилнееше истинска буря от чувства. Раздвижи лявата си ръка; сега тя бе облечена в синя Бронирана ръкавица, взета от Бронята на Адолин. Възстановяването на собствената му ръкавица щеше да отнеме дни; повече, ако паршендите опитаха да образуват пълен комплект от тази, която беше оставил. Нямаше да успеят, докато оръжейниците на Далинар зареждаха Бронята му със Светлина. Изоставената ръкавица щеше да се разпадне на прах и за Далинар да се образува нова.
	Засега носеше взетата от Адолин. Бяха събрали всички заредени скъпоценни камъни от две хиляди и шестстотинте човека и употребиха Светлината им, за да презаредят и подсилят Бронята му. Тя все още бе напукана. Поправянето на пукнатините щеше да продължи дни, но Бронята можеше да се използва за бой, ако се стигнеше дотам.
	А той трябваше да не го допусне. Смяташе да се изправи срещу Садеас и искаше да е в Броня за случая. Всъщност, _искаше_ да изкачи наклона към лагера на Садеас и да обяви война на своя „стар приятел“. Може би дори да призове Меча си и да го убие.
	Но нямаше да го стори. Войниците му бяха твърде слаби, а позицията му — твърде несигурна. Една война щеше да унищожи него и кралството. Трябваше да направи нещо друго. Нещо, което да защити държавата. Отмъщението щеше да дойде. Може би. На първо място бе Алеткар.
	Свали синия си Брониран юмрук и хвана юздите на Храбрец. Адолин яздеше малко след него. Бяха поправили и неговата Броня, макар да я носеше без една ръкавица. Най-напред Далинар бе отказал ръкавицата на сина си, но после прие неговите аргументи. Ако някой от тях щеше да е ненапълно защитен, то това трябваше да е по-младият. В Бронята разликата във възрастта им нямаше значение; извън нея Адолин бе млад мъж над двадесет, а Далинар — възрастен човек над петдесет.
	Все още не знаеше какво да мисли за виденията и за грешката им, когато го съветваха да вярва на Садеас. С това щеше да се занимава по-нататък. Всичко — стъпка по стъпка.
	— Елтал — извика Далинар. Най-висшият от оцелелите офицери, Елтал беше жилав човек с фино лице и тънки мустаци. Ръката му бе превързана. Той участваше в удържането на позицията около Далинар в последната фаза на сражението.
	— Да, Сиятелни господарю — Елтал се затича към Далинар. Всички коне без двата ришадиеца носеха ранените.
	— Отведете ранените в лагера ми — нареди Далинар. — После наредете на Телеб да вдигне целия лагер по тревога. Мобилизирайте останалите роти.
	— Слушам, Сиятелни господарю — и мъжът отдаде чест. — Сиятелни господарю, за какво да им кажа да се готвят?
	— За каквото и да е. Да се надяваме да не е нищо.
	— Разбирам, Сиятелни господарю — и Елтал тръгна да изпълни заповедите.
	Далинар обърна Храбрец и отиде до мостовите, които още следваха водача си, мрачен мъж на име Каладин. Бяха изоставили моста си при постоянните мостове; Садеас можеше да изпрати за него, ако поиска.
	При приближаването му мостовите спряха; изглеждаха уморени като него, ала се строиха в порядък, който издаваше лека враждебност. Стиснаха копията си, сякаш бяха уверени, че ще опита да им ги отнеме. Бяха го спасили, но очевидно не му се доверяваха.
	— Изпращам ранените си обратно в лагера — каза Далинар. — Трябва да отидете с тях.
	— Изправяте се срещу Садеас? — поинтересува се Каладин.
	— Трябва. — _Трябва да разбера защо е направил това, което направи._ — Ще купя свободата ви, когато се срещна с него.
	— Тогава оставам с Вас — отвърна Каладин.
	— И аз — добави един остролик мъж отстрани. Скоро всички мостови настояваха да останат.
	Каладин се обърна към тях.
	— Ще ви изпратя в лагера.
	— Какво? — запита го един по-възрастен мъж с къса сива брада. — Ти можеш да се излагаш на опасност, а ние не можем? Имаме още хора в лагера на Садеас. Трябва да ги измъкнем. Поне трябва да останем заедно. Докато това не свърши.
	Останалите кимнаха. Далинар отново бе изненадан от дисциплината им. Все повече се убеждаваше, че Садеас няма нищо общо с нея. Беше човекът начело. Очите му бяха тъмнокафеви, но се държеше като Сиятелен господар.
	Е, щом не искаха да отиват в лагера, Далинар нямаше да ги насилва. Продължи напред и скоро около хиляда от хората му се отделиха и потеглиха на юг към лагера му. Останалите продължиха към лагера на Садеас. Щом се приближиха, Далинар забеляза малка група хора на ръба на пропастта. Най-отпред стояха двама души — Ренарин и Навани.
	— Какво правят _те_ в лагера на Садеас? — усмихнато попита Адолин въпреки умората и изравни Чистокръвен с Далинар.
	— Не знам — отвърна баща му. — Отецът на Бурята да ги благослови задето са дошли.
	Като видя лицата им, най-накрая започна да осъзнава, че се е спасил.
	Храбрец мина по последния мост. Там го чакаше Ренарин, и Далинар се зарадва.
	Поне веднъж момчето показа открито истинска радост. Далинар скочи от седлото и го прегърна.
	— Татко! — каза му Ренарин — Жив си!
	Адолин се засмя и скочи от седлото си. Бронята му издрънча. Ренарин се освободи от прегръдката на баща си, с широка усмивка на лицето стисна брат си за рамото и го потупа по Бронята. Далинар също се усмихна и се обърна, за да погледне Навани. Тя стоеше със стиснати ръце; едната й вежда се бе вдигнала нагоре. На лицето й се виждаха няколко малки петънца червена боя.
	— Дори не си се притеснила, нали? — попита я той.
	— Притеснена? — отвърна му тя. Очите им се срещнаха и за пръв път той видя, че нейните са зачервени. — Бях ужасена.
	Тогава Далинар усети как я прегърна здраво. Трябваше да внимава, защото бе в Броня, но ръкавиците му позволиха да усети копринената й рокля; понеже беше без шлем, можеше да усети сладкия цветен мирис на ароматизирания й сапун. Прегръщаше я силно, но внимателно, наклони глава и докосна с носа си косата й.
	— Хммм — произнесе той топло — май съм липсвал на някого. Останалите гледат. Ще говорят.
	— Не ме вълнува.
	— Хммм… Май съм липсвал _много_.
	После добави дрезгаво.
	— На бойното поле реших, че ще умра. И разбрах, че това, което правим, е добро.
	Отмести главата й и погледна смутено.
	— Прекарах твърде много от времето си в притеснения какво мислят хората, Навани. И когато изглеждаше, че часът ми е настъпил, разбрах, че всичките ми тревоги са били напразни. Най-накрая се чувствах удовлетворен как съм изживял живота си.
	Погледна я, с мисълта си разкопча ръкавицата и я остави да издрънчи на земята. Повдигна мазолестата си ръка и хвана брадичката й.
	— Само две съжаления изпитах. За теб и за Ренарин.
	— И ти ми казваш, че можеш просто да си умреш и че това ще бъде нещо чудесно?
	— Не — отговори й той. — Казвам ти, че погледнах във вечността и че видях там мир. Това ще промени живота ми.
	— Без цялата вина?
	Той замлъкна за малко.
	— Като се знам, едва ли съвсем ще мога да се отърва от нея. Краят беше мир, но животът… той е буря. Както и да е, вече усещам различно нещата. Време е да спра да лъжа хората.
	После погледна нагоре, към хълма, където продължаваха да се събират още войници в зелено.
	— Продължавам да мисля за едно от виденията си — тихо произнесе той — за последното, в което срещнах Нохадон. Той отхвърли предложението ми да запише мъдростта си. Тук има нещо. Нещо, което трябва да разбера.
	— Какво? — запита го Навани.
	— Още не знам. Но съм близо до това да разбера.
	Отново я притисна до себе си, с положена на тила й ръка, и усещаше косата й. Искаше Бронята да я няма и металът да не стои между тях.
	Но моментът за това още не бе дошъл. Той я пусна неохотно и се обърна настрани; Ренарин и Адолин ги гледаха неловко. Войниците му пък гледаха как армията на Садеас се събира на хълма.
	_Не мога да допусна да се стигне до проливане на кръв_ — помисли си Далинар, докато се навеждаше и вкарваше ръката си в падналата ръкавица. Каишките й се стегнаха и тя се съедини с останалата Броня. _Но няма и да се изнеса в лагера си, без да застана срещу него._ Поне трябваше да знае с каква цел е бил предаден. Досега всичко бе вървяло толкова добре.
	Освен това оставаше обещанието му към мостовите. Далинар изкачи склона; зад него плющеше окървавеното му наметало. От едната му страна потракваше Адолин с Бронята си, а Навани вървеше от другата. Зад тях вървеше Ренарин; следваха ги останалите хиляда и шестстотин войници на Далинар.
	— Татко… — започна Адолин и погледна неприятелската войска.
	— Не призовавай Меча си. Няма да се стигне до бой.
	— Садеас те изостави, нали? — спокойно го запита Навани, ала очите й блестяха от гняв.
	— Той не само ни изостави — Адолин плюна. — Той ни подмами, а после ни предаде.
	— Оцеляхме — твърдо отсече Далинар. Пътят пред него ставаше по-ясен. Знаеше какво трябва да направи. — Той няма да ни нападне тук, но може да опита да ни предизвика. Не призовавай Меча си, Адолин, и не допускай войниците ни да направят някоя грешка.
	Войниците в зелено с нежелание се разделиха, стиснали копията си. Враждебни. Каладин и отрядът му се движеха покрай челото на армията на Далинар.
	Адолин не призова Меча си, но гледаше с презрение наобиколилите ги войници на Садеас. Хората на Далинар едва ли се чувстваха добре отново в неприятелско обкръжение, но го последваха на плаца. Начело стоеше Садеас. Върховният принц-изменник чакаше със скръстени ръце и не бе свалил Бронята си; къдравата му черна коса се вееше на вятъра. Някой бе изгорил огромен глиф _тат_ на земята, и Садеас бе застанал в средата му.
	Справедливост. Имаше нещо изключително точно в това Садеас да стои там и да стъпва върху справедливостта.
	— Далинар — възкликна той — стари приятелю! Изглежда съм надценил противника ти. Извинявам се за оттеглянето си, докато още бе изложен на опасност, ала безопасността на моите хора стои на първо място. Уверен съм, че разбираш.
	Далинар спря недалеч от Садеас. Двамата се гледаха, а войските им се изпълваха с напрежение. Студеният вятър тръскаше навеса зад Садеас.
	— Разбира се — отвърна Далинар с равен глас. — Направил си, каквото е трябвало.
	Садеас видимо се отпусна, макар някои от войниците на Далинар да замърмориха при тези думи. Адолин ги накара да замълчат с рязък поглед.
	Далинар се обърна и махна на Адолин и на войската си да отстъпят. Навани вдигна вежда, но се оттегли с останалите, когато той я подкани. Далинар погледна към Садеас; той изглеждаше заинтригуван и също отпрати адютантите си.
	Далинар стигна чертата на глифа _тат_; Садеас пристъпи напред, и накрая ги отделяше само крачка. Бяха еднакво високи. Бяха много близо; на Далинар му се стори, че вижда безсилие — и гняв — в очите на Садеас. Оцеляването на Далинар бе провалило месеци планиране.
	— Искам да знам защо — попита той тихо, така че само Садеас да го чува.
	— Заради клетвата ми, стари приятелю.
	— _Какво?_ — попита Далинар и стисна юмруци.
	— Преди години се заклехме за нещо — Садеас въздъхна, лекомислието му изчезна и той заговори открито. — Да защитаваме Елокар. Да защитаваме това кралство.
	— Това правех! Имахме една цел. И воювахме заедно, Садеас. _Получаваше се!_
	— Да — отвърна другият. — Но съм уверен, че вече мога да бия паршендите сам. Мога да направя всичко, което сме вършили заедно, като разделя армията си на две — едните да бързат напред, а по-големите части да ги следват. Трябваше да се възползвам от тази възможност да те отстраня. Не виждаш ли, Далинар? Гавилар загина заради слабостта си. _Аз_ още в началото исках да нападнем паршендите и да ги подчиним. Той настояваше на договора, което доведе до смъртта му. Ти вече започваш да действаш като него. Същите мисли, същите приказки. Те започват да се прехвърлят и върху Елокар. Той се облича като теб. Приказва ми за Кодекса и за това как трябвало да го наложим във всички лагери. Започнал е да мисли за _оттегляне_.
	— И ти искаш да ме убедиш, че това е почтена стъпка? — изръмжа Далинар.
	— Въобще не — ухили се Садеас. — Години наред аз се борих да стана най-довереният съветник на Елокар — но винаги се появяваше ти, отвличаше вниманието му, влияеше му, въпреки усилията ми. Няма да се преструвам, че е било само заради честта, макар че имаше и от това. Най-накрая просто исках да те няма.
	Гласът на Садеас стана студен.
	— А ти _наистина_ полудяваш, стари приятелю. Можеш да ме наречеш лъжец, но извърших днешната си постъпка като акт на милост. Да те оставя да загинеш славно, вместо да гледам как слизаш все по-надолу и по-надолу. Като оставех паршендите да те убият, щях да мога да защитя Елокар от теб и да те превърна в символ, който да напомня на останалите какво наистина правим тук. Смъртта ти можеше да бъде нещото, което най-после да ни обедини. Иронично, ако се замислиш.
	Далинар вдиша и издиша. Трудно бе да не позволи на гнева и на негодуванието му да не го погълнат.
	— Обясни ми тогава едно. Защо не ми прикачи опита за убийство? Защо изчисти името ми, щом само си пресмятал как да ме предадеш по-нататък?
	Садеас тихо изсумтя.
	— А, никой нямаше _наистина_ да повярва, че си опитал да убиеш краля. Щяха да приказват, но нямаше да го повярват. Ако те бях обвинил прекалено рано, щях да рискувам да изложа себе си. — Той поклати глава. — Мисля, че Елокар знае кой е опитал да го убие. Призна ми го, но не желае да ми каже името.
	_Какво?_, помисли си Далинар. _Той знае? Но… как? Защо не ни е казал кой?_ Далинар веднага промени плановете си. Не бе сигурен, че Садеас говори истината, но ако бе така, можеше да го използва.
	— Той знае, че не си ти — продължи Садеас. — Мога да го разбера поне дотолкова, макар той самият да не разбира колко е прозрачен. Да те обвинявам щеше да е безсмислено. Елокар щеше да те защити и аз можеше спокойно да загубя поста си на Върховен принц на осведомяването. Но тази история ми даде чудесна възможност да те накарам да ми се доверяваш отново.
	_Обедини ги…_ Виденията. Само дето човекът, който говореше на Далинар в тях, бе сбъркал изцяло. Почтените действия _не_ спечелиха лоялността на Садеас. Те само направиха Далинар уязвим за измяна.
	— Ако това изобщо има някакво значение — додаде Садеас — аз те харесвам. Наистина. Но ти си пречка на пътя ми и си сила, която действа — без да го осъзнава — за разрушаването на кралството на Гавилар. И щом възможността се появи, аз се възползвах от нея.
	— Не беше само удобен случай — отговори Далинар. — Ти си го нагласил, Садеас.
	— Планирах го, но аз често планирам. Не винаги опитвам да се възползвам от случая. Днес го направих.
	Далинар изхъмка.
	— Е, Садеас, днес ти ми показа нещо; показа ми го със самия опит да ме ликвидираш.
	— И какво е то? — попита засмяно другият.
	— Показа ми, че все още съм заплаха.

	* * *

	Върховните принцове продължиха тихия си разговор. Каладин бе застанал изтощен заедно с останалите от Мост Четири до войниците на Далинар.
	Садеас ги погледна. Сред тълпата стоеше Матал; през цялото време със зачервено лице бе наблюдавал Каладин и хората му. Вероятно знаеше, че ще бъде наказан както Ламарил по-рано. Трябваше да са го разбрали. Трябваше да убият Каладин още в началото.
	_Опитаха_, мина през ума му. _Не успяха._
	Не знаеше какво е станало с него, какво е било онова нещо със Сил и с думите в главата му. Явно Светлината на Бурята вече действаше по-добре за него. Бе станала по-могъща. Но го беше напуснала и той бе страшно изморен. Изцеден. Бе насилил прекалено много себе си и Мост Четири. Твърде много.
	Може би той и останалите трябваше да отидат в лагера на Колин. Но Тефт имаше право; трябваше да видят как това свършва.
	_Той обеща_, помисли си Каладин. _Обеща да ни освободи от Садеас._
	Ала докъде го бяха довели обещанията на светлооките в миналото?
	— Е — изрече Садеас високо, — хората ти очевидно са изморени, Далинар. По-късно можем да обсъдим какво не беше наред, въпреки че мога да допусна, че нашият съюз се оказа невъзможен.
	— Невъзможен — повтори Далинар. — Любезен начин да се каже.
	После кимна към мостовите.
	— Ще взема тези мостови със себе си в своя лагер.
	— Боя се, че не мога да се откажа от тях.
	Сърцето на Каладин помръкна.
	— Едва ли имат голяма стойност за теб — отвърна Далинар. — Кажи колко искаш.
	— Нямам намерение да ги продавам.
	— Плащам шестдесет изумрудени броама на човек — каза Далинар. Войниците и от двете армии ахнаха. Това беше двадесет пъти повече от цената на един добър роб.
	— Не ги давам и за хиляда на човек, Далинар — отговори му Садеас. Каладин можеше да види смъртта на мостовите в погледа му. — Вземай войниците си и заминавай. Остави собствеността ми.
	— Не ме притискай за това, Садеас — отговори Далинар.
	Изведнъж напрежението се върна. Офицерите на Далинар протегнаха ръце към мечовете си, копиеносците му заеха стойки и хванаха стволовете на оръжията си.
	— Да не те притискам ли? — попита Садеас. — Що за заплаха е това? _Напусни_ лагера ми. Очевидно е, че между нас вече няма нищо. Ако опиташ да откраднеш собствеността ми, ще имам пълното основание да те нападна.
	Далинар стоеше. Изглеждаше уверено, макар Каладин да не откриваше никаква причина за това. _Още едно обещание умира_, помисли си той и се обърна. Въпреки добрите си намерения, и Далинар Колин беше като всички останали.
	Зад Каладин хората ахнаха от изненада.
	Той замръзна и се завъртя. Далинар Колин бе призовал огромния си Меч; от него се стичаха капки вода. Бронята му засвети слабо и от пукнатините изтече Светлина на Бурята.
	Садеас отстъпи с широко отворени очи. Почетната му гвардия извади мечовете си. Адолин Колин протегна ръка настрани и започна да призовава своето оръжие.
	Далинар направи крачка напред и заби Меча си право с острието надолу в черния глиф върху камъка. После отстъпи крачка назад.
	— За мостовите — произнесе той.
	Садеас примигна. Мърморенето секна; хората на плаца изглеждаха дотам смаяни, че не дишаха.
	— _Какво?_ — попита Садеас.
	— Мечът — отвърна Далинар и твърдият му глас се понесе нависоко. — За твоите мостови. Всичките. Всички, които са в твоя лагер. Стават мои, мога да постъпвам с тях както намеря за добре и ти няма да ги докосваш повече. В замяна вземаш Меча.
	Садеас погледна Меча невярващо.
	— Това оръжие струва състояния. Градове, дворци, _кралства_.
	— Договорихме ли се? — продължи Далинар.
	— Татко, не! — извика Адолин Колин и неговият Меч се появи в ръката му. — Ти…
	Далинар вдигна ръка и застави младия мъж да замълчи. Не спираше да гледа Садеас.
	— _Договорихме ли се?_ — попита отново той и натърти на всяка дума.
	Каладин гледаше, без да може да мръдне или да помисли.
	Садеас алчно погледна Меча. Погледна и Каладин, замисли се малко, протегна се и грабна оръжието за ефеса.
	— _Вземай_ тия нещастници, Бурята да ги отнесе дано!
	Далинар кимна отсечено и обърна гръб на Садеас.
	— Да вървим — каза той на хората си.
	— Нищо не струват, и ти го знаеш — продължи Садеас. — Ти си пълен глупак, Далинар Колин! Не виждаш ли колко си безумен? Това ще се запомни като най-смехотворното решение, вземано някога от алетски върховен принц!
	Далинар не се обърна. Отиде до Каладин и останалите от Мост Четири.
	— Вървете — рече той и гласът му прозвуча меко. — Съберете нещата си и останалите си хора. Ще изпратя с вас военни части, за да ви охраняват. Оставете мостовете и бързо идвайте в лагера ми. Там ще сте в безопасност. Имате честната ми дума.
	И се отправи нататък.
	Каладин се отърси от вцепенението си. Затича се след върховния принц и го хвана за Бронираната ръка.
	— Почакайте. Вие… Това… _Какво стана?_
	Далинар се обърна към него. После постави ръка на рамото му; синята ръкавица блестеше и стоеше като пришита към тъмносивата му Броня.
	— Не знам какво е било сторено с теб. Мога само да предполагам какъв е бил животът ти. Знай едно. В моя лагер няма да бъдете нито мостови, нито роби.
	— Но…
	— Колко струва човешкият живот? — попита тихо Далинар.
	— Роботърговците казват, че цената е към два изумрудени броама — намръщено отвърна Каладин.
	— А какво казваш ти?
	— Животът няма цена — веднага отговори той с думите на баща си.
	Далинар се усмихна и в ъглите на очите му се образуваха бръчици.
	— По съвпадение, толкова струва и един Меч. Днес ти и твоите хора се пожертвахте, за да ми купите две хиляди и шестстотин безценни живота. Имах да ви се отплатя само с един безценен меч. За мен това е добра сделка.
	— Наистина ли мислите, че размяната бе добра? — смаяно попита Каладин.
	Далинар му се усмихна и изведнъж му напомни за баща му.
	— За честта ми? Несъмнено. Отивай и доведи хората си в безопасност, войнико. По-късно вечерта имам да те питам за някои работи.
	Каладин погледна към Садеас, който държеше новия си Меч със страхопочитание.
	— Казахте, че ще се погрижите за Садеас. Това ли смятахте да направите?
	— Това не бе за Садеас — отговори му Далинар. — Погрижих се за теб и за хората ти. Имам още работа за вършене днес.

	* * *

	Далинар намери крал Елокар във всекидневната му в двореца.
	После кимна още веднъж на гвардейците отвън и затвори вратата. Хората изглеждаха притеснени. Така и трябваше; заповедите му бяха необичайни. Но щяха да направят това, което им се нареди. Носеха цветовете на краля — синьо и златно — но бяха хора на Далинар, специално подбрани заради лоялността си.
	Вратата се затвори с щракване. Кралят, облечен в Бронята си, разглеждаше една от картите.
	— А, чичо — каза той и се обърна към Далинар. — Добре. Исках да говоря с теб. Знаеш ли за слуховете за теб и майка ми? Разбирам, че не може да се е случило нещо неприлично, но _се_ притеснявам от това какво мислят хората.
	Далинар прекоси стаята; ботушите му тропаха върху разкошния килим. В ъглите на всекидневната бяха окачени заредени диаманти; резбованите стени бяха украсени с малки кварцови чипове, които блестяха и отразяваха светлината.
	— Честно казано, чичо — продължи Елокар и поклати глава. — Репутацията ти в лагера започва да не ми харесва. Приказките им се отразяват върху мен, нали, и…
	Прекъсна, когато Далинар спря на една стъпка от него.
	— Чичо? Всичко наред ли е? Гвардейците ми съобщиха нещо за някаква неприятност с твоя щурм на платото днес, но умът ми бе много зает. Да съм пропуснал нещо важно?
	— Да — отвърна Далинар. После вдигна крак и ритна краля в гърдите.
	Силата на удара го събори към бюрото му. Хубавото дърво се счупи, когато тежкият Броненосец се удари в него. Елокар падна на пода и нагръдната му броня леко изпука. Далинар го доближи, ритна го по страната и Бронята отново изпука.
	Елокар започна уплашено да крещи:
	— Гвардейци! При мен! Гвардейци!
	Никой не дойде. Далинар го ритна отново; Елокар изруга и хвана ботуша му. Далинар изръмжа, но се наведе, хвана племенника си за ръката, изправи го на краката му и го засили към стената. Кралят се спъна в килима и разби някакъв стол. Разпиляха се някакви летви и се посипаха трески.
	Елокар се изправи и зяпна. Далинар го приближаваше.
	— Какво става с теб, чичо? — извика той. — Ти си луд! Гвардейци! Убиец в стаята на краля! Гвардейци!
	После опита да побегне към вратата, но Далинар го удари с рамо и отново събори младежа.
	Онзи се претърколи, но се опря на ръката си, застана на колене и протегна другата си ръка. Появи се облак от мъгла, докато призоваваше Меча си.
	Далинар ритна ръката на краля точно, когато Мечът се появи в нея. Ударът отново превърна оръжието в мъгла.
	Елокар неистово замахна с юмрук към Далинар, но чичо му го хвана, протегна се надолу и го изправи на крака. Издърпа го и стовари юмрука си върху нагръдната част. Елокар се опъваше, но Далинар удари още веднъж Бронята му; стоманените обръчи около пръстите му изпукаха и кралят изръмжа.
	Следващият удар счупи Бронята на Елокар; тя се пръсна на множество парчета.
	Далинар събори краля на пода. Елокар опита да стане отново, но нагръдната секция бе центърът на силата на Бронята. При липсата й ръцете и краката ставаха много тежки. Далинар застана на коляно до гърчещия се крал. Мечът му се появи отново, но Далинар хвана китката на младежа и я удари в пода. Мечът още веднъж се разтвори в мъгла.
	— Гвардейци! — изхленчи Елокар. — Гвардейци, гвардейци, _гвардейци_!
	— Няма да дойдат, Елокар — тихо му каза Далинар. — Те са мои хора и аз им наредих да не влизат тук — и да не допускат никого — независимо от това какво чуят. Дори и то да съдържа викове за помощ от твоя страна.
	Елокар млъкна.
	— Те са мои хора, Елокар — продължи чичо му. — Аз съм ги обучил. Аз ги назначих тук. Винаги са били лоялни към мен.
	— Защо, чичо? Какво правиш? Моля те, кажи ми. — Кралят за малко да се разплаче.
	Далинар се наведе достатъчно близо, за да усети диханието на племенника си.
	— Подпръгът на коня ти по време на лова — спокойно произнесе той. — Ти си го прерязал, нали?
	Погледът на Елокар се разшири.
	— Седлата са били разменени преди да дойдеш в лагера ми — продължи Далинар. — Направил си го, понеже не си искал да унищожиш любимото си седло, когато падне от коня. Планирал си го, _направил_ си го. Ето защо беше толкова уверен, че ремъкът е бил срязан.
	Елокар кимна и се сви.
	— Някой опитваше да ме убие, но ти не вярваше! Аз… притесних се, че може и да си ти! И реших… аз…
	— Прерязал си собствения си подпръг — каза Далинар — за да се получи видим, очевиден опит за покушение срещу живота ти. Нещо, което ще накара мен или Садеас да проведем разследване.
	Елокар се поколеба, после отново кимна.
	Далинар затвори очи и бавно издиша.
	— Нима не разбираш какво си сторил, Елокар? Предизвикал се подозрения срещу мен във всички лагери! Даде на Садеас възможност да опита да ме унищожи.
	Отвори очи и погледна краля.
	— Трябваше да знам — прошепна младият човек. — Не можех да вярвам на никого.
	После простена под тежестта на Далинар.
	— Ами счупените камъни в Бронята ти? И тях ли постави?
	— Не.
	— Тогава може би наистина си открил нещо — изсумтя Далинар. — Струва ми се, че не мога да те обвинявам изцяло.
	— Ще ми дадеш ли да стана?
	— Не — и Далинар се наведе още по-надолу. Опря ръката си на гърдите на племенника си. Елокар спря да се движи и го загледа ужасено.
	— Ако натисна — продължи Далинар — си мъртъв. Ребрата ти се чупят като клони, сърцето ти се смачква като презрял грозд. Никой няма да ме обвини. И без това си шепнат, че Тоягата е трябвало да вземе трона за себе си преди години. Гвардията ти е лоялна към мен. Никой няма да тръгне да отмъщава за теб. Никой няма да го е грижа.
	Елокар издиша, щом Далинар го притисна още малко с ръката си.
	— Разбираш ли? — попита го спокойно Далинар.
	— Не!
	Далинар въздъхна, пусна по-младия мъж и стана. Елокар вдиша шумно.
	— Подозрителността ти може да е неоснователна — продължи той — а може и да е напълно основателна. Независимо от това, трябва да разбереш нещо. Аз не съм твой враг.
	Елокар се намръщи.
	— Значи няма да ме убиеш?
	— В името на Бурите, не! Обичам те като син, момчето ми.
	Елокар разтри гърдите си.
	— Ти… показваш бащинските ти чувства по малко странен начин.
	— Години наред те следвах — продължи Далинар. — Дадох ти лоялността си, предаността си и съветите си. Заклех се пред теб — обещах си, _поех обет_ пред себе си — че няма да пожелая трона на Гавилар. Само, за да запазя сърцето си лоялно. И въпреки това ти не ми се доверяваш. Правиш неща като онова с подпръга, навеждаш подозренията към мен, даваш на враговете си позиция срещу теб самия, без да го разбираш.
	Далинар пристъпи към краля. Той се сви.
	— Е, сега поне знаеш — произнесе твърдо чичото. — Ако бях искал да те убия, Елокар, досега да съм го направил десет пъти. Какво говоря, _сто_ пъти. Явно няма да приемеш лоялността и предаността като доказателства за честността ми. Тогава, щом се държиш като дете, и с теб ще се отнасят като с дете. Сега вече си наясно, че не желая смъртта ти. Исках ли я, щях да смажа гърдите ти и да приключа с това!
	После пресрещна погледа на краля.
	— Сега — попита отново Далинар — _разбираш ли_?
	Елокар бавно кимна.
	— Добре — каза Далинар. — Утре ще ме назначиш Върховен принц на войната.
	— _Какво?_
	— Днес Садеас ме предаде — продължи Далинар. Отиде до счупеното писалище и подритна парчетата. Кралският печат се изтъркаля от чекмедженцето си. Той го взе. — Почти шест хиляди от хората ми загинаха. Адолин и аз едвам оцеляхме.
	— Какво? — Елокар седна. — Това е невъзможно!
	— Напротив — погледна Далинар племенника си. — Видял е добър случай да се измъкне и да остави паршендите да ни унищожат. И го е направил. Съвсем според алетските традиции. Безмилостно, но му позволява да се преструва, че има почтеност и морал.
	— Ти… Искаш да го изправя пред съда?
	— Не. Садеас нито е по-лош, нито е по-добър от останалите. Всеки от върховните принцове ще предаде себеподобния си, ако усети възможност да го направи, без да се излага на опасност. Аз възнамерявам да намеря начин да ги обединя не само на думи. Някакъв начин. Утре, веднага щом ме назначиш за Върховен принц на войната, ще дам Бронята си на Ренарин, за да изпълня едно обещание. Вече дадох Меча си, за да изпълня друго.
	Приближи се, отново пресрещна погледа на Елокар и хвана кралския печат в ръката си.
	— Като Върховен принц на войната ще наложа Кодекса в десетте лагера. След това пряко ще направлявам военните усилия и ще определям коя армия кое плато щурмува. Всички скъпоценни ядра минават в собственост на трона, а после ти ги разпределяш като военна плячка. Ще превърнем това нещо от съревнование в истинска война, и аз ще я използвам, за да направя от тези десет армии — и водачите им — истински войници.
	— Отче на Бурите! Те ще ни убият! Аз няма да изтрая и една седмица!
	— Със сигурност няма да са доволни — отвърна му чичо му. — Разбира се, това е много опасно. Ще трябва много повече да внимаваме за охраната си. Ако си прав, някой вече опитва да те убие, тъй че дори и без горното ще се наложи да станем по-предпазливи.
	Елокар го изгледа, после погледна счупените мебели и разтри гърдите си.
	— _Сериозен_ си, нали?
	— Да — Далинар му подхвърли печата. — Писарите ти ще оформят назначението ми веднага след като изляза.
	— Но ти казваше, че не е добре хората да бъдат заставяни да следват Кодекса — каза Елокар. — Каза, че най-добрият начин хората да бъдат променени е да живееш почтено и да им повлияеш с поведението си!
	— Това бе преди Всемогъщият да ме излъже — отвърна Далинар. Още не знаеше какво да мисли за това. — Много от нещата, които съм ти казал, научих от _Пътят на кралете_. Но не бях разбрал едно нещо. Нохадон е написал книгата към края на живота си, _след_ като е въвел порядък — след като е заставил кралствата да се обединят, след като е възстановил засегнатите от Опустошението земи. Книгата въплъщава някакъв идеал. Била е дадена на хора, които вече са били започнали да вършат нещо правилно. Там бе грешката ми. Преди нещо да започне да действа, хората ни трябва да имат поне малко почтеност и достойнство. Преди няколко седмици Адолин ми каза нещо много дълбоко. Попита ме защо карам синовете си да живеят според толкова високи изисквания, а оставям другите да се държат не както подобава, без да ги осъждам. Държах се с върховните принцове и с останалите светлооки като с възрастни хора. Един възрастен човек може да възприеме даден принцип и да го нагажда към нуждите си. Ала ние все още не сме готови за това. Ние сме деца. А когато обучаваш едно дете, ти _изискваш_ от него да постъпва правилно, докато не е пораснало достатъчно, за да може да прави собствения си избор. Сребърните Кралства не са _започнали_ като единни, безупречни твърдини на честта. Били са научени да бъдат такива, били са отгледани, като младежи, на които им предстои да съзреят.
	Приближи се и застана на колене до Елокар. Кралят продължи да търка гърдите си; Бронята му изглеждаше странно с липсващата си главна част.
	— Ще направим нещо от Алеткар, племеннико — внимателно продължи Далинар. — Върховните принцове се заклеха пред Гавилар, но сега пренебрегват клетвите си. Е, време е да спрем да им го позволяваме. Ще спечелим тази война и ще направим Алеткар достойно за завиждане място. Не заради военните ни умения, но защото хората живеят в сигурност и защото цари справедливост. Ще го направим — или и двамата ще загинем, докато опитваме.
	— Казваш го с нетърпение.
	— Понеже най-после знам какво точно да правя — каза Далинар и се изправи. — Опитвах да бъда Нохадон, миротворецът. Но не съм. Аз съм Тоягата, пълководец и човек на войната. Нямам умения за политически интриги, но много добре обучавам войски. От утре всеки мъж в тези лагери става мой. От моя гледна точка всички те са новобранци. Дори и върховните принцове.
	— Стига да издам указа.
	— Ще го издадеш — отвърна Далинар. — Аз пък обещавам да открия кой опитва да те убие.
	Елокар изсумтя и започна да сваля Бронята си част по част.
	— След издаването на въпросния указ ще бъде лесно да открием кой опитва да ме убие. Ще можеш да включиш всяко име в лагерите в списъка с подозрителните!
	Усмивката на Далинар стана още по-широка.
	— Поне няма да се налага да гадаем. Не бъди толкова мрачен, племеннико. Днес научи нещо. Чичо ти не желае смъртта ти.
	— Само иска да ме направи мишена.
	— За твоето собствено добро, синко — отвърна Далинар и тръгна към вратата. — Не се измъчвай кой знае колко. Имам някои планове как точно да те опазя жив.
	После отвори вратата; видяха се нервни гвардейци, които удържаха нервни прислужници и придворни.
	— Той е наред — каза им Далинар. — Виждате ли? — Отстъпи и направи път, та гвардията и прислугата да могат да изпълняват задълженията си към своя крал.
	Далинар се обърна, но се поспря.
	— А, Елокар? Майка ти и аз се ухажваме. Трябва да свикнеш с това.
	Въпреки всичко станало досега, последното направо смая краля. Далинар се усмихна, затвори вратата и се отдалечи с твърда стъпка.
	Все още почти всичко не бе както трябва. Все още беше бесен на Садеас, скърбеше от загубата на толкова много от хората си, не знаеше какво да прави с Навани, бе объркан от виденията си и стреснат от идеята да обедини лагерите.
	Но поне имаше нещо, с което да действа.


>	Част пета
>	Тишината отвъд
>	Шалан ∗ Далинар ∗ Каладин ∗ Сет ∗ Шутът

>>	70
>>	Море от стъкло
>>	{img:pytjat_na_kralete_t1_3.png}

	Шалан лежеше кротко в леглото в болничната стая. От плач не й останаха сълзи, после просто повърна в нощното гърне. Заради нещата, които направи. Чувстваше се ужасно.
	Предаде Ясна. И Ясна знаеше. Това, че разочарова принцесата, някак й тежеше повече от самата кражба. Целият план поначало беше глупав.
	Освен това, Кабсал бе мъртъв. Защо ли се чувстваше толкова зле точно за _това_? Той беше убиец. Искаше да убие Ясна и беше готов да жертва живота на Шалан за постигането на целта си. Въпреки това й липсваше. Ясна не изглеждаше изненадана, че някой иска да я убие; вероятно убийците бяха обичайна част от нейния живот. Може би трябваше да мисли Кабсал за закоравял убиец, ала той беше мил с нея. Възможно ли бе всичко това да е лъжа?
	_Трябва да е бил донякъде искрен_, каза си тя, свита в леглото. _Ако не го интересувах, защо да се мъчи толкова да ме накара да ям от сладкото?_
	Беше дал от противоотровата първо на Шалан, а едва след това беше взел сам.
	_И все пак, той прие противоотрова. Облиза сладкото от пръста си. Защо това не го спаси?_
	Въпросът почна да я преследва. Същевременно я порази още нещо. Нещо, което трябваше да е забелязала по-рано, ако не я разсейваше чувството за вина.
	Ясна яде от хляба.
	Шалан се обгърна с ръце и се примъкна към таблата на леглото. _Яде, а не се отрови_, разсъди тя. _Напоследък животът ми е безсмислен. Създанията с кривите глави, онова място с тъмното небе, Превръщането… а сега и това._
	Как оживя Ясна? Как?
	С треперещи пръсти Шалан се пресегна към кесията на масичката до леглото. Вътре намери гранатовата сфера, с която Ясна я спаси. Излъчваше бледа Светлина; повечето отиде за Превръщането. Ала стигаше да освети скицника. Ясна сигурно не се беше потрудила да го разгледа. Отнасяше се с такова пренебрежение към изобразителните изкуства. До скицника лежеше книгата, която тя й даде. _Книгата с безкрайните страници._ Защо я беше оставила?
	Шалан взе въглена и отгърна скицника на празен лист. Мина през различни рисунки на създанията, някои в същата тази стая. Промъкваха се до нея. Винаги. Понякога й се струваше, че ги вижда с крайчеца на окото. Друг път ги чуваше да шепнат. Не посмя отново да им отговори.
	Започна да рисува с нестабилна ръка — скицираше Ясна в болницата онзи ден. Как седи до леглото на Шалан и държи сладкото. Шалан не беше взимала определен Спомен и затова не беше точна като друг път, но помнеше достатъчно добре, та да нарисува Ясна с пръст в бурканчето. Като го извади, помириса ягодите. Защо? Защо да бърка в бурканчето? Нямаше ли да е достатъчно просто да го вдигне и да го помирише?
	Ясна не сбърчи нос при това. Всъщност не спомена, че сладкото е развалено. Просто го затвори с капачето и го върна.
	Шалан отгърна на нов лист и нарисува как Ясна поднася парченце хляб към устните си. След като хапна от него, тя се намуси. Странно.
	Шалан остави молива и се взря в скицата на Ясна, щипнала с пръсти хляба. Изображението не беше съвършено точно, но доста добро. Като че ли парченцето се _топеше_. Като че беше неестествено скашкано, когато Ясна го хапна.
	_Възможно… възможно ли бе?_
	Шалан се плъзна от леглото, взе сферата и я понесе, мушнала скицника под мишница. Стражникът си бе отишъл. Като че никой не се интересуваше какво става с нея; и без това сутринта щеше да отплава с кораба.
	Усети студения каменен под с босите си нозе. Носеше само бялата роба, та се чувстваше почти гола. Добре поне, че скритата й ръка не се подаваше. В края на преддверието имаше врата, от която се излизаше в града. Шалан пристъпи навън.
	Тихо прекоси града, за да стигне до Ралинса, избягвайки тъмните улички. Тръгна нагоре към Конклава. Дългата червена коса се вееше свободно зад гърба й. Не един и двама минувачи я гледаха странно или втренчено. Толкова беше късно, че никой на улицата не си направи труда да я пита иска ли помощ.
	Старшите слуги на входа на Конклава я пуснаха да мине. Познаваха я и повечето я попитаха могат ли да помогнат. Тя отклони предложенията и се отправи сама към Булото. Влезе и вдигна поглед към балкончетата, някои от които бяха осветени от сфери.
	Нишата на Ясна беше заета. Разбира се. Винаги на работа, такава си беше Ясна. Сигурно й е било твърде неприятно от загубата на време около предполагаемия опит за самоубийство на Шалан.
	Паршите издигаха платформата към нишата на Ясна и Шалан усещаше дъските под краката си паянтови. По пътя нагоре мълчеше, чувстваше, че не е свързана със света наоколо. Да върви през двореца — дори през _града_ — облечена само в роба? Да се сблъска с Ясна Колин _отново_? Не се ли беше научила досега?
	Но какво ли имаше за губене?
	Тръгна по познатия каменен коридор към нишата, вдигнала бледата виолетова сфера пред себе си. Ясна седеше на писалището. Очите й бяха нетипично уморени, с тъмни кръгове отдолу, лицето й изглеждаше потиснато. Вдигна поглед и се скова при вида на Шалан.
	— Не сте желана тук.
	Шалан обаче влезе и сама се изненада от спокойствието си. Би трябвало ръцете й да треперят.
	— Не ме карайте да викам войниците, за да се освободя от Вас. Бих могла да наредя да Ви хвърлят в затвора за сто години заради стореното от Вас. Имате ли въобще представа какво…
	— Вашият фабриал е фалшив — тихо продума Шалан. — Бил е фалшив през цялото време, още преди да направя подмяната.
	Ясна застина.
	— Чудех се защо не я забелязахте — продължи Шалан и седна в другия стол. — Бях объркана в продължение на седмици. Дали сте забелязали, но сте решили да мълчите, за да заловите крадеца? Дали през цялото това време не сте Превръщали? Нямаше никакъв смисъл. Освен ако фабриалът, който откраднах, не е бил заместител.
	Ясна се отпусна.
	— Да. Много умно от Ваша страна да обърнете внимание на това. Не сте първата, която опитва да го открадне, разбирате ли. Естествено, държа истинския добре скрит.
	Шалан извади скицника и потърси определена рисунка. Изображението на странното място с морето със сферичките, плаващите пламъци, далечното слънце в черното, черно небе. Погледна я за миг. После я обърна и я показа на Ясна.
	Видът на съвършено потресената Ясна почти си заслужаваше болката и вината, които преживя Шалан вечерта. Очите на Ясна се отвориха широко и тя забъбри неразбираемо, докато открие подходящите думи. Шалан примигна и взе Спомен. Просто не можа да се въздържи.
	— Къде намерихте това? — поиска да узнае Ясна. — В коя книга е описана тази сцена?
	— Не е от книга, Ясна — отговори Шалан и сне скицника. — Бях там. Вечерта, когато по случайност Превърнах купата в стаята си в кръв и прикрих това с лъжлив опит за самоубийство.
	— Невъзможно. Да не мислите, че ще повярвам…
	— Няма фабриал, нали, Ясна? Няма Преобразувател. И никога не е имало. Използвате фалшивия „фабриал“, за да отклоните вниманието от факта, че притежавате силата да Превръщате сама.
	Ясна мълчеше.
	— Аз също го направих — продължи Шалан. — Преобразувателят беше прибран в тайната ми кесия. Не го докосвах, ала това нямаше значение. Той беше фалшив. Каквото направих, направих го без него. Може би това, че бях до Вас, някак ме промени. Има връзка с онова място и с онези създания.
	Отново мълчание.
	— Вие подозирахте, че Кабсал е убиец. Веднага разбрахте какво се е случило, когато паднах; очаквахте отрова или поне знаехте, че е възможно. Обаче мислехте, че отровата е в сладкото. Превърнахте го, когато отворихте капачето и се престорихте, че подушвате. Не знаехте как да направите отново сладко от ягоди и когато опитахте, произведохте онази гнусна каша. Смятахте да се отървете от отровата. Но по невнимание Превърнахте _противоотровата_.
	Не искахте да ядете и от хляба, да не би и в него да има нещо. Винаги отказвахте да си вземете. Когато Ви убедих да вкусите залък, Вие го Превърнахте в нещо друго, докато го поднасяхте към устата си. Казвали сте, че сте много слаба в правенето на органични вещества, и направеното от Вас беше нещо противно. Но се избавихте от отровата и затова тя не Ви повали.
	Шалан срещна погледа на доскорошната си наставница. Дали изтощението я караше да остане безразлична към последиците от сблъсъка с тази жена? Или това, че знаеше истината?
	— Вие направихте всичко това, Ясна, с _фалшив_ фабриал. Още не бяхте забелязали направената от мен размяна. Не се мъчете да ми казвате, че не е било така. Взех го в нощта, когато убихте четиримата разбойници.
	Във виолетовите очи на Ясна проблесна изненада.
	— Да — рече Шалан, — толкова отдавна. Не го заменихте. Не знаехте, че сте изиграна, докато аз не извадих фабриала и Ви го дадох да ме спасите с него. Всичко е лъжа, Ясна.
	— Не, Вие просто бълнувате от умора и напрежение.
	— Добре тогава — отвърна Шалан. Изправи се, стиснала мъждивата сфера. — Предполагам, че трябва да Ви покажа. Ако мога.
	_Създания_, произнесе тя в ума си. _Чувате ли ме?_
	_Да, винаги_, отвърна шепнещ глас. Макар да се бе надявала да го чуе, Шалан подскочи.
	_Можете ли да ме върнете на онова място?_
	_Трябва да ми кажеш нещо вярно_, отговори гласът. _Колкото по-вярно, толкова по-силна е нашата връзка._
	_Ясна използва фалшив фабриал. Сигурна съм, че това е истина._
	_Не е достатъчно_, прошепна гласът. _Аз трябва да узная нещо истинско за теб. Кажи ми. Колкото по-силна е истината, колкото по-скрита е тя, толкова по-силна е връзката. Кажи ми. Кажи ми. Каква си ти?_
	— Каква съм аз ли? — промълви Шалан. — Истински? — Беше ден за сблъсък. Чувстваше се странно силна, подготвена. Време бе да го изрече. — Аз съм убийца. Аз убих своя баща.
	_Ах, действително, могъща истина…_
	И нишата изчезна.
	Шалан пропадна в онова море от тъмни стъклени топчета. Бореше се, мъчеше се да остане на повърхността. Успя за миг. После нещо улови крака й и я задърпа надолу. Тя изкрещя, плъзгайки се под повърхността. Ситните стъклени топчета напълниха устата й. Изпадна в паника. Щеше да…
	Сферичките над нея се разделиха. Онези под нея се завихриха и я издигнаха горе, навън, където стоеше някой с протегната ръка. Ясна, с гръб към черното небе и лице, озарено от близките движещи се пламъци. Ясна грабна ръката на Шалан, дръпна я нагоре, върху повърхността на нещо. Сал. _Направен_ от стъклените топчета. Те като че се подчиняваха на Ясна.
	— Глупаво момиче — каза Ясна. Морето вляво от тях се раздели и салът потегли, отнасяйки ги към няколко пламъка. Ясна бутна Шалан в един от малките пламъци и тя падна гърбом от сала.
	И се озова на пода в нишата. Ясна седеше на мястото си, със затворени очи. Миг по-късно ги отвори и гневно изгледа Шалан.
	— Глупаво момиче! — повтори тя. — Нямате _представа_ колко беше опасно. Да идете в Морето на сенките само с една потъмняваща сфера! Глупачка!
	Шалан се закашля, като че ли още имаше от стъклените топченца в гърлото. С олюляване се изправи на крака и устоя на погледа на Ясна. Принцесата все още беше гневна, ала нищо не каза. _Знае, че я държа_, осъзна Шалан. _Ако разглася истината…_
	Какво би означавало това? Тя притежаваше странни сили. Правеха ли я те някакъв вид Пустоносна? Какво щяха да кажат хората? Не беше чудно, че си е направила лъжлив фабриал.
	— Искам да участвам в това — установи, че изрича Шалан.
	— Извинете?
	— Каквото и да правите. Каквото и да изследвате. Искам да съм част от него.
	— Не знаете какво говорите.
	— Знам. Аз съм невежа. Лечението за това е просто. — Шалан пристъпи напред. — Искам да _знам_, Ясна. Желанието ми да съм Ваша повереница е искрено. Какъвто и да е източникът на Вашите способности, аз също ги притежавам. Искам да ме обучите и да ми позволите да стана част от Вашата работа.
	— Вие откраднахте от мен.
	— Така е. И съжалявам.
	Ясна попривдигна вежда.
	— Няма да се извиня така — продължи Шалан. — Но аз дойдох тук с намерението да открадна от Вас. Планирах го от самото начало.
	— Предполага ли се, че от това ще се почувствам по-добре?
	— Намерението ми беше да открадна от Ясна, яростната еретичка. Не осъзнавах, че ще съжалявам, задето ми е нужно да крада. Не просто заради Вас, а защото кражбата означаваше да изоставя всичко _това_. Което обикнах. Моля Ви. Направих грешка.
	— Огромна грешка. Непреодолима.
	— Не правете по-голяма грешка, като ме прогоните. Аз мога да съм човекът, когото не се налага да лъжете. Човекът, който знае.
	Ясна се облегна в стола.
	— Откраднах фабриала, когато убихте онези мъже, Ясна. Бях решила, че не мога да го направя, обаче Вие ме убедихте, че истината не е толкова проста, колкото съм мислела. Вие отворихте в мен някакво ковчеже, пълно с бури. Сбърках. Ще бъркам отново. Имам нужда от Вас.
	Ясна пое дълбоко дъх.
	— Седнете.
	Шалан седна.
	— Никога повече няма да ме лъжете — рече Ясна и вдигна показалец. — И никога повече няма да крадете, нито от мен, нито от другиго.
	— Обещавам.
	Ясна поседя така, после въздъхна.
	— Елате насам — рече тя и отвори една книга.
	Шалан се премести, а Ясна извади няколко листа бележки.
	— Какво е това? — попита Шалан.
	— Нали искахте да сте част от работата ми? Е, трябва да прочетете това. — Ясна сведе поглед към бележките. — Отнася се до Пустоносните.


>>	71
>>	Записано с кръв
>>	{img:pytjat_na_kralete_t1_1.png}

	Сет, син на сина на Валано, Неверен от Шиновар, крачеше, превил гръб под тежестта на чувал със зърно. Свали го от кораба и го понесе по дока. Карбрант, Градът на камбаните, ухаеше на свежо океанско утро, спокойно, ала живо. Рибари подвикваха на другарите си, докато приготвяха мрежите.
	Сет се присъедини към останалите носачи и понесе чувала по кривите улици. Може би някой друг търговец би ползвал теглена от чул каруца, ала Карбрант бе печално известен със своите гъмжащи от народ и претъпкани улици. Нишка носачи беше ефикасно решение.
	Сет гледаше все в земята. Отчасти, за да прилича на работник. Отчасти, за да предпази очите си от ослепителното слънце, богът на боговете, който го наблюдаваше отгоре и виждаше неговия позор. Сет не трябваше да е навън през деня. Трябваше да крие своето ужасно лице.
	Имаше чувството, че всяка негова стъпка би трябвало да оставя кървав отпечатък. Убийствата, които извърши през последните месеци, докато служеше на скрития господар… Чуваше виковете на мъртвите винаги, щом затвореше очи. Те остъргваха душата му, така че от нея не оставаше нищо, преследваха го, поглъщаха го.
	Колко много мъртви. Много и много.
	Дали губеше разсъдъка си? Винаги, когато убиваше някого, той обвиняваше жертвите. Проклинаше ги, че не са достатъчно силни да отвърнат на нападението и да го убият.
	При всяко клане се обличаше в бяло, както му беше заповядано.
	_Единия крак пред другия. Не мисли. Не мисли за стореното от теб. Не мисли за онова, което… ще направиш._
	Стигнал беше до последното име в списъка — Таравангян, краля на Карбрант. Обичан монарх, прочут с построяването и поддържането на болници в своя град. Чак в Азир знаеха — болен ли си, Таравангян ще те приеме. Ела в Карбрант и ще бъдеш излекуван. Кралят обича всички.
	А Сет щеше да го убие.
	В края на стръмната улица Сет, заедно с останалите носачи, повлече чувала си към задната част на двореца и влезе в сумрачен каменен коридор. Таравангян беше безхитростен човек. Това би трябвало да кара Сет да се чувства още по-виновен, ала той само негодуваше. Таравангян нямаше да е достатъчно умен, та да се подготви за него. Глупак. Малоумник. Нима Сет никога нямаше да се изправи срещу противник, който е достатъчно силен и може да го убие?
	Сет беше пристигнал в града рано и се беше хванал на работа като носач. Трябваше да разгледа и да проучи, понеже за пръв път заповедта му беше да не погубва никой друг. Убийството на Таравангян трябваше да се извърши тихо.
	Защо беше различно? Заповядано му бе да предаде съобщение. „Другаде са мъртви. Дойдох да завърша работата си.“ Нарежданията бяха пределно ясни: да се увери, че Таравангян е чул и разбрал посланието, преди да го нарани.
	Това приличаше на отмъщение. Някой беше пратил Сет да открие и унищожи хората, които бяха прегрешили спрямо него. Сет остави чувала в склада за провизии. Механично се обърна и последва тътрещите се носачи по коридора. Кимна по посока на тоалетната за слугите и главният носач му махна да върви. Сет беше правил това няколко пъти и можеше да му се вярва, че ще си свърши работата и ще настигне другите.
	Вътре не миришеше и наполовина толкова противно, колкото той очакваше. Представляваше тъмно помещение, врязано под земята. До един човек пред коритото гореше свещ. Кимна на Сет, върза си гащите, отри ръце в тях и си тръгна. Взе свещта, обаче учтиво запали от нея едно оставено парченце.
	Когато мъжът излезе, Сет пое Светлина от кесията и положи ръце върху вратата. Направи Пълно Оттласкване на вратата и рамката й, като така я затвори и заключи. После дойде Мечът му. В този дворец всичко беше построено надолу, в дълбочина. Доверявайки се на купените карти, Сет коленичи и изряза квадратен каменен блок от пода, по-широко в долната част. Когато камъкът започна да се плъзга надолу, той го зареди със Светлина и направи половин Основно Оттласкване нагоре, та блокът стана безтегловен.
	После се Оттласна умело нагоре и остана само с една десета от същинското си тегло. Скочи върху камъка и намалената му тежест го накара да се заспуска бавно. Слезе с камъка в помещението отдолу. Три диванчета с плюшени виолетови възглавници край стените, под изящни сребърни огледала. Тоалетната на светлооките. В поставка на стената гореше малка лампа, но вътре нямаше никого.
	Камъкът меко тупна на пода и Сет скочи от него. Смъкна дрехите си и остана с черно-бялата униформа на старши слуга. Извади подходяща шапчица от джоба, наложи я на главата си и неохотно освободи Меча. Изниза се в коридора и бързо затвори вратата с Оттласкване.
	Напоследък рядко се замисляше, че ходи върху камък. Навремето би се отнесъл със страхопочитание към подобен каменен коридор. Мигар бе същият човек? Мигар някога беше обожавал нещо?
	Сет забърза напред. Нямаше много време. За щастие, крал Таравангян се придържаше към строг график. Седма камбана: време за размишление насаме в кабинета. Сет видя преддверието на кабинета, охранявано от двама войници.
	Сет сведе глава, за да скрие шинските си очи, и пъргаво закрачи към тях. Единият войник предупредително вдигна ръка, така че Сет я улови, изви я и строши китката. Удари мъжа с лакът в лицето и го хвърли към стената.
	Вцепененият му другар зина да извика, но Сет го ритна в стомаха. Дори без Меч, той беше опасен — зареден със Светлина и владеещ каммар. Хвана втория страж за косата и разби челото му в каменния под. После стана и отвори вратата с ритник.
	Стаята, в която влезе, беше добре осветена от два реда лампи на лявата стена. Дясната стена бе покрита от горе до долу с претъпкани лавици с книги. На килимче точно пред Сет седеше един мъж с кръстосани крака. Той гледаше през огромен прозорец, изрязан в камъка. Взираше се в океана.
	Сет пристъпи напред.
	— Наредено ми е да Ви кажа, че останалите са мъртви. Дошъл съм да довърша работата. — Той вдигна ръце и Мечът му се появи.
	Мъжът не се обърна.
	Сет се поколеба. Трябваше да се увери, че човекът е разбрал думите му.
	— Чухте ли ме? — попита Сет и се приближи още.
	— Уби ли моите стражи, Сет, сине на сина на Валано? — попита тихо кралят.
	Сет застина. Изруга и отстъпи, вдигна Меча в отбранителна позиция. Поредният капан?
	— Свърши добре работата си — рече кралят, без да се обръща. — Убити водачи, погубен живот. Паника и хаос. Това ли бе твоята съдба? Питаш ли се? Получил този чудовищен Меч от своя народ, изгонен и освободен от всеки грях, който господарите ти могат да поискат от теб?
	— Не съм освободен — отговори Сет, все още предпазлив. — Ходещите по камъка често допускат тази грешка. Всеки отнет от мен живот ме смазва, откъсва от душата ми.
	_Гласовете… виковете… пъклени духове, мога да чуя как вият…_
	— Но продължаваш да убиваш.
	— Това е моето наказание. Да убивам, да нямам избор, освен да понасям тези грехове. Аз съм Неверен.
	— Неверен — кралят като че се забавляваше. — Бих казал, че знаеш много истина. Повече от твоите сънародници сега. — Най-после се обърна и Сет видя, че е грешил за него. Крал Таравангян не беше глупав. Имаше проницателни очи и мъдрото лице на човек, който знае много, обрамчено с бяла брада. Мустаците му приличаха на върхове на стрели. — Видял си какво причиняват смъртта и убийството. Ти можеш да кажеш, Сет, сине на сина на Валано, че носиш големи грехове за народа си. Разбираш онова, което те не могат да разберат. И затова имаш истината.
	Сет се свъси. И после нещата започнаха да придобиват смисъл. Знаеше какво следва, когато кралят бръкна в широкия си ръкав и извади малък камък, който грееше със светлината на две дузини лампи.
	— Винаги сте били Вие. Моят невидим господар.
	Кралят остави камъка на пода между двамата. Клетвеният камък на Сет.
	— Вие включихте в списъка собственото си име.
	— В случай, че те заловят — отговори Таравангян. — Най-добрата защита срещу подозрението е да се наредиш сред жертвите.
	— А ако Ви бях убил?
	— Нарежданията бяха недвусмислени. А, както се разбрахме, ти си _твърде_ добър в спазването им. Може би не е нужно да ти казвам, обаче ти заповядвам да _не_ ме нараняваш. А сега, уби ли моите стражи?
	— Не знам — рече Сет и се принуди да приклекне и да освободи Меча си. Говореше високо, мъчеше се да заглуши виковете, за които беше сигурен, че се носят откъм горните корнизи в стаята. — Повалих и двамата в несвяст. Смятам, че строших черепа на единия.
	Таравангян въздъхна. Изправи се и застана на прага. Сет погледна през рамо и видя, че старият крал проверява раните на стражите. Таравангян извика за помощ и дойдоха други хора, които да се погрижат за двамата войници.
	Сет бе погълнат от страховита буря от чувства. Този благ, съзерцателен мъж го бе пращал да изтребва и убива? Той беше причинил виковете?
	Таравангян се върна.
	— Защо? — пресипнало попита Сет. — За отмъщение?
	— Не — отговори кралят. Звучеше страшно уморен. — Някои от хората, които уби, бяха мои скъпи приятели, Сет, сине на сина на Валано.
	— Презастраховка? — изсъска Сет. — Да останете извън подозрение?
	— Отчасти. И отчасти, защото тяхната смърт беше необходима.
	— Защо? Каква би била ползата?
	— Стабилност. Онези, които ти уби, бяха сред най-могъщите и влиятелни хора на Рошар.
	— По кой начин това допринася за стабилността?
	— Понякога се налага да събориш една сграда, за да построиш нова, с по-здрави стени. — Кралят се обърна и погледна към океана. — А в идните години ще ни трябват здрави стени. Много, много здрави.
	— Вашите думи са като стоте гълъба.
	— _Лесно е да ги пуснеш, трудно е да ги задържиш_ — рече Таравангян на шински.
	Сет го изгледа остро. Този човек говореше шинския език и знаеше пословиците на народа му? Странно за някой, който ходи върху камък. И още по-странно за убиец.
	— Да, говоря твоя език. Понякога се питам дали самият Брат на живота не те прати при мен.
	— За да се изцапам с кръв, та Вие да останете чист. Да, това ми прилича на нещо, което някой от вашите ворински богове би направил.
	Таравангян помълча малко.
	— Ставай — рече той накрая.
	Сет се подчини. Той винаги би се подчинил на своя господар. Таравангян го поведе към една странична врата в стаята. Взе от стената една лампа със сфера и освети стръмна вита стълба, която водеше надолу. Слязоха по нея. Таравангян бутна една врата и двамата се озоваха в помещение, което липсваше на всички карти, притежавани от Сет или купени от него, за да разгледа. Бе дълго, с широки парапети край стените. Приличаше на тераса. Всичко вътре беше боядисано в бяло.
	Помещението беше пълно с легла. Стотици легла. Повечето заети.
	Сет намръщен следваше краля. Огромна тайна стая, изсечена в скалата на Конклава? Долу сновяха облечени в бяло хора.
	— Болница ли е това? — попита Сет. — И очаквате да реша, че вашите човеколюбиви усилия възмездяват онова, което ми заповядвахте да извърша?
	— Това не е човеколюбие — отговори Таравангян и отново бавно тръгна. Бяло-оранжевата му роба зашумоля. Хората му се кланяха почтително. Таравангян отведе Сет в една ниша с легла. Във всяко лежеше по един болен. С болните се занимаваха лечители. Правеха нещо на ръцете им.
	Източваха кръвта им.
	При леглата стоеше жена с дъска за писане и чакаше нещо. Какво?
	— Не разбирам — каза Сет, докато с ужас наблюдаваше как четиримата пациенти стават все по-бледи. — Вие ги убивате, нали?
	— Да. Кръвта не ни трябва. Това е просто бавен и лесен начин за убиване.
	— Всички? Всички хора в тази стая?
	— Стараем се да подбираме само най-тежките случаи за преместване тук. Понеже, веднъж довели ги, не можем да си позволим да ги пуснем, ако се поправят. — Обърна към Сет изпълнените си с мъка очи. — Понякога имаме нужда от повече тела, отколкото са неизлечимо болните. Затова трябва да довеждаме забравените и низшите. Онези, които няма да липсват никому.
	Сет не можеше да продума. Не бе способен да изговори ужаса и отвращението си. Пред него една от жертвите, млад мъж, издъхна. Две от останалите бяха деца. Сет пристъпи напред. Той трябваше да сложи край на това. Трябваше да…
	— Ще спреш — рече Таравангян. — И ще се върнеш до мен.
	Сет изпълни заповедта на господаря си. Какво бяха още няколко смърти? Само нови викове, които да го преследват. Сега ги чуваше, идваха изпод леглата, иззад мебелите.
	_Или да го убия_, помисли Сет. _Да прекратя това._
	Едва не го стори. Но засега честта се оказа по-силна.
	— Сам виждаш, Сет, сине на сина на Валано. Не те пратих да вършиш кървавите ми дела вместо мен. Аз ги извършвам тук, сам. Аз лично съм държал ножа и съм пускал кръвта от вените на много хора. Също като теб, зная, че не мога да избягам от греховете си. Ние сме двама души с едно сърце. Това е една от причините да те намеря.
	— Но _защо_?
	Едно от умиращите деца заговори. Жена с дъска за писане бързо се приближи и записа думите му.
	— Победата беше наша, ала те ни я отнеха — извика момчето. — Отче на Бурята! Не може да е ваша. Победата е за нас. Те идат със стържещ звук и светлините гаснат. О, Отче на Бурята! — Момчето изви гръб, после внезапно стихна. Очите му бяха мъртви.
	Кралят се обърна към Сет.
	— По-добре е един да съгрешава, отколкото цял народ да бъде унищожен, не си ли съгласен, Сет, сине на сина на Валано?
	— Аз…
	— Не знаем защо някои говорят, а други не. Но умиращите виждат нещо. Това започна преди седем години, приблизително по времето, когато крал Гавилар се зае да проучва Пустите равнини. Нещо идва и тези хора го виждат. На моста между живота и безбрежния океан на смъртта те виждат нещо. Техните думи могат да ни спасят.
	— Вие сте чудовище.
	— Така е. Ала аз съм чудовището, което ще спаси този свят. Трябва да добавя едно име към твоя списък. Надявах се, че ще съумея да го избегна, но последните събития направиха това невъзможно. Не мога да допусна той да установи контрол. Това би подкопало всичко.
	— Кой? — попита Сет и се зачуди дали вече въобще е останало нещо, което да го ужаси.
	— Далинар Колин — рече Таравангян. — Опасявам се, че трябва да бъде извършено бързо, преди той да смогне да обедини алетските върховни принцове. Ще отидеш на Пустите равнини и ще го премахнеш. — Кралят се поколеба. — Трябва да се извърши по жесток начин, боя се.
	— Рядко съм имал лукса да работя другояче — отвърна Сет и затвори очи.
	Виковете го приветстваха.


>>	72
>>	Вериститалианка
>>	{img:pytjat_na_kralete_t1_3.png}

	— Преди да започна да чета — каза Шалан, — трябва да разбера нещо. Вие Превърнахте моята кръв, нали?
	— За да премахна отровата — отговори Ясна. — Да. Отровата действаше изключително бързо; както казах вече, трябва да е била някаква особено концентрирана форма на праха. Наложи се да Превърна кръвта Ви три пъти, докато се мъчехме да Ви накараме да повърнете.
	— Но сама казахте, че не сте добра с органичните вещества. Превърнахте сладкото от ягоди в нещо негодно за ядене.
	— С кръвта не е така — рече Ясна и махна с ръка. — Кръвта е една от Субстанциите. Ще узнаете това, ако действително реша да Ви уча да Превръщате. Засега знайте само, че чистата форма на дадена Субстанция се прави доста лесно; по-лесно е да създадете осемте вида кръв, отколкото да създадете вода например. Създаването на нещо сложно като ягодовото сладко обаче — кашица от някакъв плод, който нито съм виждала, нито съм помирисвала — беше доста над моите способности.
	— А ардентите? Ардентите, които Превръщат? Наистина ли използват фабриали, или всичко е измама?
	— Не, Превръщащите фабриали са истински. Съвсем истински. Доколкото знам, всеки друг, който прави същото като мен — като _нас_ — използва фабриал.
	— Какво ще кажете за създанията с главите-символи? — попита Шалан. Тя разлисти скицника и показа едно изображение на съществата. — Вие също ли ги виждате? Каква е връзката с тях?
	Ясна сбърчи чело и взе рисунката.
	— Виждате такива създания? В Морето на сенките?
	— Появяват се в рисунките ми — отговори Шалан. — Те са около мен, Ясна. Не ги ли виждате? Да не би аз да…
	Ясна вдигна ръка.
	— Това са един вид духове, Шалан. Свързани са с това, което правите. — Тя лекичко потропа по писалището. — Два от ордените на Сияйните рицари са притежавали вродена способност за Превръщане. Смятам, че тъкмо на техните сили се основава изработването на първите фабриали. Предположих, че Вие… Но не, това очевидно е безсмислено. Сега разбирам.
	— Какво?
	— Ще обясня, докато Ви обучавам — отговори принцесата и върна рисунката. — Ще Ви е нужна по-здрава основа, преди да успеете да схванете това. Достатъчно е засега да Ви кажа, че способностите на всеки Сияен са били обвързани с някакво духче.
	— Чакайте малко, _Сияен_ ли? Но…
	— Ще обясня. Първо обаче трябва да поговорим за Пустоносните.
	Шалан кимна.
	— Вие мислите, че те ще се върнат, нали?
	Ясна я загледа изучаващо.
	— Какво Ви кара да кажете това?
	— Легендите разказват, че Пустоносните дошли сто пъти да погубят човешкия род. Аз… аз прочетох някои от Вашите записки.
	— _Какво_ сте направили?
	— Търсех сведения за Превръщането — призна Шалан.
	Ясна въздъхна.
	— Е, предполагам, че това е най-дребното Ви престъпление.
	— Не мога да разбера. Защо се занимавате с тези приказки за митове и сенки? Други учени, които знам, че Вие уважавате, смятат Пустоносните за измислица. Вие обаче издирвате приказките на селяните и си ги записвате в тетрадчица. Защо, Ясна? Защо имате вяра в това, при положение, че отхвърляте много по-разумни неща?
	Ясна я погледна над купчината листове.
	— Знаете ли каква е истинската разлика между мен и един вярващ, Шалан?
	Шалан поклати глава.
	— Намирам, че религията по същество се стреми да дава свръхестествени обяснения на естествените събития. Докато аз се стремя да намеря _естественото_ обяснение за свръхестествените събития. Може би това е последната граница между науката и религията. Двете лица на една и съща карта.
	— Значи… Вие мислите, че…
	— Пустоносните съответстват на нещо естествено, на нещо от истинския свят — твърдо рече Ясна. — Сигурна съм в това. Нещо е _породило_ легендите.
	— И какво е било то?
	Ясна й подаде един лист.
	— Това е най-доброто, което успях да открия. Прочетете. Кажете ми какво мислите.
	Шалан прегледа листа. Някои от цитатите, поне в основата си, й бяха познати от прочетеното по-рано.
	_Внезапно стават опасни. Като спокоен ден, който се превръща в буря._
	— Те са били истински — повтори Ясна.
	_Създания от пепел и огън._
	— Воювали сме с тях — рече Ясна. — Воювали сме толкова много пъти, че хората са започнали да говорят за тези създания метафорично. Сто битки — десет пъти по десет…
	_Пламък и въглен. Кожа тъй ужасна. Очи като черни дупки. Музика, когато убиват._
	— Победили сме ги… — каза Ясна.
	Шалан я полази хлад.
	— … но легендите лъжат за едно — продължи Ясна. — В тях се твърди, че сме прогонили Пустоносните от лицето на Рошар или сме ги изтребили. Но хората не действат по този начин. Ние не изхвърляме нещо, което можем да използваме.
	Шалан стана и отиде до перваза на балкончето, надзърна към платформата, която двама носачи спущаха надолу.
	Парши. С кожа в черно и червено.
	Пепел и огън.
	— Отче на Бурята… — промълви тя ужасена.
	— Ние не сме изтребили Пустоносните — рече Ясна зад гърба й със злокобен глас. — Ние сме ги _поробили_.


>>	73
>>	Доверие
>>	{img:pytjat_na_kralete_t1_2.png}

	Студената пролет май най-сетне се беше превърнала в лято. Нощем все още бе хладно, но не беше неприятно. Каладин стоеше на плаца на далинаровата армия и гледаше на изток, отвъд Пустите равнини.
	След предателството, спасяването и изпълняването на клетвата на Далинар, Каладин се чувстваше нервен. Свобода. Купена с Меч. Изглеждаше невъзможно. Целият му житейски опит го учеше да очаква някаква клопка.
	Скръсти ръце зад гърба си; Сил седеше на рамото му.
	— Смея ли да му вярвам? — попита той тихо.
	— Добър човек е — отговори Сил. — Наблюдавах го. Въпреки онова _нещо_, което носеше.
	— Онова нещо ли?
	— Онзи Меч.
	— Какво те е грижа пък за Меча?
	— Не знам — рече Сил и се обгърна с ръце. — Просто ми се струва _неправилно_. Мразя го. Радвам се, че той се отърва от него. Това го прави по-добър човек.
	Номон, средната луна, почна да се издига. Ярка и светлосиня, тя обля хоризонта в светлина. Някъде отвъд Пустите равнини беше паршендският Броненосец, срещу когото Каладин се би. Беше намушил крака му изотзад. Паршендите го наблюдаваха, но не се намесиха в двубоя и не нападнаха ранените мостови на Каладин. Каладин обаче бе ударил един от техните защитници от възможно най-страхлива позиция, при това намесвайки се в сражението.
	Тормозеше се от стореното и това го дразнеше. Един войник не можеше да се главоболи за това кого или как напада. Оцеляването беше едничкото правило на бойното поле.
	Е, оцеляването и верността. Освен това той понякога оставяше ранените противници да живеят, ако не представляваха заплаха. И спасяваше младите войници, които имаха нужда от защита. И…
	И никога не се показа особено добър в нещата, които войникът би трябвало да прави.
	Днес спаси един върховен принц — поредния светлоок — и покрай него, хиляди войници. Спаси ги, като убиваше паршендите.
	— Можеш ли да убиваш, за да защитиш? — попита Каладин на висок глас. — Няма ли някакво противоречие?
	— Аз… не знам.
	— Държа се странно по време на сражението. Въртеше се около мен. После си отиде. Не те видях.
	— Убиването — тихичко отвърна тя. — То ме наранява. Трябваше да се махна.
	— Обаче тъкмо ти ме накара да спася Далинар. Ти искаше аз да се върна и да убивам.
	— Знам.
	— Тефт каза, че Сияйните са се придържали към правила. Според тях не би трябвало да извършваш лоши неща, за да постигнеш големи цели. Ала какво направих аз днес? Изтребих паршендите, за да спася алетите. Това какво е? Те не са невинни, но и ние не сме. Не сме невинни нито в малкото, нито в голямото.
	Сил не отговори.
	— Ако не бях отишъл да спася хората на Далинар, щях да допусна Садеас да успее в своето чудовищно предателство. Щях да допусна да загинат хора, които бих могъл да спася. Щях да се отчая и отвратя от себе си. Загубих също трима добри мъже, мостови, които бяха само на един дъх разстояние от свободата. Струва ли животът на другите тази загуба?
	— Нямам отговорите, Каладин.
	— Има ли ги някой изобщо?
	Зад тях се чуха стъпки. Сил се обърна.
	— Той е.
	Луната току-що бе изгряла. Оказа се, че Далинар Колин е точен човек.
	Застана до Каладин. Носеше вързоп под мишница. Имаше излъчването на воин, дори и без Броня. Всъщност така беше по-внушителен. Мускулестото му тяло показваше, че не разчита Бронята да му дава сила. Спретнатата униформа говореше за човек, който разбира, че другите се вдъхновяват, ако водачът им изглежда подобаващо.
	_И други са изглеждали тъкмо толкова благородни_, помисли Каладин. Ала мигар друг бе способен да размени своя _Меч_, само за да поддържа образа си? И ако е така, кога образът се превръща в действителност?
	— Съжалявам, че те накарах да се срещнеш с мен толкова късно — каза Далинар. — Знам, че денят беше дълъг.
	— И без това се съмнявам, че бих могъл да заспя.
	Далинар тихо изръмжа в знак, че разбира.
	— Грижат ли се добре за хората ти?
	— Да. Всъщност доста добре. Благодаря.
	Бяха дали на Каладин празни казарми за мостовите, а хората бяха прегледани от най-добрите военни лекари на Далинар — получиха вниманието им _преди_ ранените светлооки офицери. Мъжете, които не бяха от Мост Четири, приеха веднага и без много приказки Каладин за свой водач.
	Далинар кимна.
	— Колко от тях смяташ, че ще приемат предложението за една кесия пари и освобождаване?
	— Доста от другите отряди. Предполагам обаче, че повечето няма да приемат. Мостовите не мислят за бягство или за свобода. Те няма да знаят какво да правят със себе си. Що се отнася до моя отряд… е, имам чувството, че те ще настоят да направят това, което аз направя. Ако остана аз, остават и те. Тръгна ли си, и те тръгват.
	— И какво ще направиш ти?
	— Още не съм решил.
	— Говорих с моите офицери — рече Далинар и се свъси. — Оцелелите от моите офицери. Казаха, че си им заповядвал, че си поел командването като светлоок. Синът ми още е огорчен от това как… е потръгнал разговорът му с теб.
	— И глупак би видял, че той нямаше да е в състояние да се добере до Вас. А за офицерите — повечето бяха изпаднали в шок или се бяха разпръснали. Просто ги сръчках.
	— Двойно съм ти задължен за живота си — рече Далинар. — И този на сина ми, и на моите офицери.
	— Платихте този дълг.
	— Не. Но направих каквото мога. — Той огледа Каладин, сякаш го претегляше и преценяваше. — Защо твоят отряд дойде за нас? Защо наистина?
	— Защо Вие дадохте Меча си?
	Далинар устоя на погледа му и кимна.
	— Справедливо. Имам едно предложение за теб. Двамата с краля ще извършим нещо много, много опасно. Нещо, което ще разтърси всички военни лагери.
	— Моите поздравления.
	Далинар едва се усмихна.
	— Почетната ми гвардия беше почти напълно избита, а хората, които ми останаха, са необходими за попълване на Кралската гвардия. Напоследък не съм твърде доверчив. Имам нужда от някой, който да пази мен и моето семейство. Искам тебе и хората ти за тази работа.
	— Искате шайка мостови за гвардейци?
	— По-елитните от тях. Онези от твоя отряд, обучените от теб. Искам останалите за войници в армията ми. Чух колко добре са се сражавали твоите хора. Обучил си ги, без Садеас да узнае, при това докато сте тичали с моста. Любопитен съм да видя какво можеш да постигнеш с подходящите ресурси. — Далинар се обърна и се взря на север, към лагера на Садеас. — Армията ми е обезкървена. Ще ми е нужен всеки човек. Но всеки наборник ще е под подозрение. Садеас ще опита да прати шпиони в лагера ни. И предатели. И убийци. Елокар е на мнение, че няма да изтраем и седмица.
	— Отче на Бурята! Какво планирате?
	— Ще им отнема играчките и очаквам да реагират като сърдити деца.
	— Деца с армии и Мечове.
	— За съжаление.
	— И искате да Ви защитавам от _това_?
	— Да.
	Без двусмислици. Откровено. Това беше достойно за уважение.
	— Ще взема още хора в Мост Четири и ще го направя почетна гвардия — отговори Каладин. — И ще обуча останалите за копиеносци. Почетната гвардия ще получава съответното заплащане.
	По принцип личната гвардия на светлооките получаваше три пъти повече пари от копиеносците.
	— Разбира се.
	— Искам и място за обучението. Пълно право да реквизирам от интендантите. Аз определям програмата на моите хора и назначаваме свои сержанти и взводни командири. Не отговаряме пред други светлооки, освен пред Вас, Вашите синове и краля.
	Далинар вдигна вежда.
	— Последното е малко… необичайно.
	— Искате да охранявам Вас и Вашето семейство? Срещу останалите върховни принцове и техните убийци, които могат да проникнат сред Вашите войници и офицери? Е, не мога да съм в положение всеки светлоок в лагера да ме разиграва, нали така?
	— Прав си. Разбираш обаче, че постъпвайки така, всъщност ти предоставям властта на светлоок от четвърти дан. Ще отговаряш за хиляда бивши мостови. Пълен батальон.
	— Да.
	Далинар се позамисли.
	— Добре. Смятай се назначен за капитан — не смея да назнача тъмноок на по-висок чин. Ако те титулувам командир на батальон, ще настане голяма бъркотия. Но ще се погрижа да се знае, че ти си извън командната верига. Не заповядваш на светлооки, които са с по-нисък чин, а онези с по-висок чин нямат власт над теб.
	— Добре. Но искам войниците, които обучавам, да се разпределят за патрули, а не за нападения на платата. Чувам, че разполагате с няколко пълни батальона, които преследват разбойници, поддържат реда на Външния пазар и тем подобни. Там отиват и моите хора за една година, поне.
	— Достатъчно лесно. Искаш време да ги обучиш, преди да ги хвърлиш в битка, предполагам.
	— Така е. И освен това днес убих много паршенди. Откривам, че съжалявам за тяхната смърт. Те ми показаха по-голяма чест от повечето хора в моята армия. Не ми хареса това чувство и имам нужда да помисля върху него. С гвардейците, които подготвям за вас, ще излизаме на бойното поле, но основната ни задача ще бъде да Ви пазим, а не да убиваме паршендите.
	Далинар изглеждаше умислен.
	— Хубаво. Но не би трябвало да се тревожиш. Не планирам в бъдеще да излизам много на предна линия. Ролята ми се променя. Както и да е. Договорихме се.
	Каладин протегна ръка.
	— Това зависи от съгласието на моите хора.
	— Доколкото си спомням, ти каза, че ще постъпят като тебе.
	— Вероятно. Аз ги командвам, но не ги притежавам.
	Далинар се пресегна и улови ръката му под сапфирената светлина на луната. После извади вързопа изпод мишницата си.
	— Заповядай.
	— Какво е това? — попита Каладин и взе вързопа.
	— Моето наметало. Онова, което носих в днешната битка. Изпрано и закърпено.
	Каладин го разгърна. Беше в наситено син цвят, с избродирани в бяло глифите _кок_ и _линил_.
	— Всеки мъж, който носи моите цветове — рече Далинар, — е част от моето семейство по някакъв начин. Наметалото е прост дар, но е едно от малкото смислени неща, които мога да предложа. Приеми го заедно с моята благодарност, Благословени от Бурята Каладин.
	Каладин бавно сгъна наметалото.
	— Къде чухте това име?
	— От твоите хора. Те имат много високо мнение за теб. А това кара _мен_ да имам високо мнение за теб. Имам нужда от мъже като теб, като всички вас. — Той умислено присви очи. — Цялото кралство се нуждае от вас. Може би цял Рошар. Иде Истинското Опустошение…
	— Какво означават последните думи?
	— Нищо. Моля те, капитане, иди да си починеш малко. Надявам се скоро да получа добри новини от теб.
	Каладин кимна и се оттегли, минавайки край двамата мъже, които пазеха Далинар тази вечер. Новите казарми не бяха далеч. Далинар му беше дал по една сграда за всеки отряд. Над хиляда души. Какво щеше да прави с толкова много? Никога преди не беше командвал повече от двадесет и петима.
	Казармата на Мост Четири беше празна. Каладин се поколеба на прага и надзърна. Имаше койка и шкаф с ключалка за всеки. Същински палат.
	Подуши дима. Намуси се и заобиколи казармата. Намери отряда край огнището отзад. Хората си почиваха, насядали по пънове и камъни, и чакаха Скалата да сготви. Слушаха Тефт, който още беше с превързана ръка. Той тихо им говореше. И Шен беше тук; мълчаливият парш седеше в крайчеца на групата. Бяха го взели заедно с ранените от лагера на Садеас.
	Щом зърна Каладин, Тефт млъкна, а останалите се обърнаха. Повечето бяха превързани. _И Далинар иска тези мъже за своя гвардия?_ Наистина бяха доста поочукани.
	Ала веднага се съгласи с избора на Далинар. Ако той трябваше да повери живота си в ръцете на някого, би избрал точно тази група.
	— Какво правите? — строго попита Каладин. — Трябваше да почивате.
	Мостовите се спогледаха.
	— Просто… — подхвана Моаш. — Просто не ни се струваше редно да спим, преди да свършим… хммм, това.
	— Трудно се спи след ден като днешния, ганчо — добави Лопен.
	— Говори от свое име — прозина се Белязаният, който беше разположил превързания си крак на един пън. — Но яхнията си заслужава бодърстването. Даже и да слага камъни вътре.
	— Не слагам! — тросна се Скалата. — Празноглави равнинци.
	Бяха оставили място за Каладин. Той седна и подложи наметалото на Далинар под гърба и главата си. С благодарност прие паницата, която Дрей му подаде.
	— Разговаряхме за нещата, които хората видяха днес — обясни Тефт. — За нещата, които ти направи.
	Каладин се поколеба с лъжица пред устата си. Почти беше забравил — може би нарочно — че е показал на хората си на какво е способен със Светлината. Надяваше се войниците на Далинар да не са видели. По онова време неговата Светлина беше бледа, понеже денят бе слънчев.
	— Беше _изумително_! — рече Дрей и се приведе напред.
	— Ти си един от Сияйните — уточни Белязаният. — Вярвам в това, ако и Тефт да разправя, че не си.
	— _Все още_ не е — сопна му се Тефт. — Ти не слушаш ли?
	— Можеш ли да ме научиш на тези неща, които правиш? — намеси се Моаш.
	— И аз ще уча, ганчо. Нали разбираш, ако преподаваш и прочие.
	Каладин изнурено примигна, когато останалите почнаха да питат един през друг.
	— Какво можеш да правиш?
	— Какво е усещането?
	— Можеш ли да летиш?
	Той вдигна ръка да спре въпросите.
	— Не се ли тревожите от това, което видяхте?
	Неколцина свиха рамене.
	— Това те опази жив, ганчо. Бих се разтревожил само от това колко ли неустоимо биха го намерили жените. „Лопен“, ще казват те, „имаш само една ръка, но виждам, че можеш да светиш. Струва ми се, че сега трябва да ме целунеш.“
	— Но това е странно и плашещо — възрази Каладин. — Такива неща са правили Сияйните! Всеки знае, че те са предатели.
	— Аха — изсумтя Моаш. — Досущ както всеки знае, че светлооките са избрани от Всемогъщия да управляват и винаги са благородни и справедливи.
	— Ние сме Мост Четири — додаде Белязаният. — Знаем едно-друго. Живели сме в тинята и са ни ползвали за примамка. Щом ти помага да оцелееш, значи е добро. Само това трябва да се каже по въпроса.
	— Е, можеш ли да ни учиш? — попита Моаш. — Можеш ли да ни покажеш как да правим нещата, които ти правиш?
	— Аз… аз не знам дали това _може_ да се учи — отговори Каладин и хвърли поглед на Сил, която седеше с любопитно изражение на един камък. — Не знам какво е _то_.
	Мъжете изглеждаха съкрушени.
	— Обаче това не означава, че не трябва да опитаме.
	Моаш се усмихна.
	— Можеш ли да го направиш? — попита Дрей и измъкна малък светещ диамантен чип. — Ей сега? Искам да го видя, когато го очаквам.
	— Това не е панаирджийски номер — отговори Каладин.
	— Не мислиш ли, че заслужаваме това? — обади се Сигзил и се приведе напред от камъка си.
	Каладин млъкна. После неохотно се протегна и докосна сферата. Вдиша дълбоко; приемането на Светлината ставаше все по-привично за него. Сферата потъмня. Светлината почна да струи от кожата на Каладин и той задиша нормално, за да я накара да излиза по-бързо, да е по-видима. Скалата измъкна старото оръфано одеяло, което ползваше за разпалване, и го метна върху огъня. Смути огнените духчета и създаде няколко мига мрак, преди пламъците да се провидят отново.
	В мрака Каладин сияеше, от него се надигаше чиста, бяла Светлина.
	— В името на Бурите… — промълви Дрей.
	— Е, какво _можеш_ да правиш с това? — попита нетърпеливо Белязаният. — Ти не отговори.
	— Не съм напълно сигурен какво мога да правя — отвърна Каладин, вдигнал ръка пред себе си. Тя избледня след миг, огънят прогори одеялото и отново ги освети. — Знам го едва от няколко седмици. Мога да привличам стрелите към себе си и да карам камъните да залепват един за друг. Светлината ме прави по-силен и по-бърз и лекува раните ми.
	— Колко {e}по{/e}-силен те прави? — рече Сигзил. — Какво тегло могат да понесат камъните, след като ги залепиш един за друг, и колко дълго остават свързани? Колко по-бърз ставаш? Два пъти по-бърз? И още една четвърт повече? На какво разстояние може да е стрелата, когато я привличаш, и можеш ли да привличаш и други неща?
	Каладин замига.
	— Не… не знам.
	— Е, струва ми се достатъчно важно да знаем тия работи — каза Белязаният и се почеса по брадичката.
	— Можем да направим изпитания — обади се Скалата, скръсти ръце и се усмихна. — Добра идея.
	— Може това да ни помогне да разберем дали и ние сме способни на това — отбеляза Моаш.
	— Не е нещо за научаване — поклати глава Скалата. — То е от _холетентал_. Само за него.
	— Не знаеш със сигурност — каза Тефт.
	— Не знаеш със сигурност, че аз не знам със сигурност — размаха лъжицата Скалата. — Яж си яхнията.
	Каладин вдигна ръце.
	— Не бива да казвате никому, хора. Другите ще се боят от мен, може да си рекат, че съм свързан с Пустоносните или със Сияйните. Нужно ми е да се закълнете.
	Огледа ги и те кимнаха, един по един.
	— Обаче искаме да помогнем — добави Белязаният. — Даже да не можем да се научим. Това нещо е част от теб, а ти си един от нас. Ние сме Мост Четири. Нали така?
	Каладин видя нетърпеливите им лица и не можа да не кимне.
	— Да. Да, можете да помогнете.
	— Отлично — заяви Сигзил. — Ще подготвя списък с изпитания за измерване на бързината, точността и силата на тези връзки, които създаваш. Ще се наложи да намерим начин да определим можеш ли да правиш още нещо.
	— Да го хвърлим от някоя скала — предложи рогоядецът.
	— Каква полза? — попита Пеет.
	Скалата сви рамене.
	— Ако притежава и други способности, така те ще се проявят, а? Само падането от скалата може да превърне момчето в мъж!
	Каладин го изгледа мрачно и Скалата се разсмя.
	— Ще бъде малка скала — показа с палец и показалец колко малка. — Прекалено много ми харесваш, та да те хвърлям от голяма скала.
	— Мисля, че се шегуваш — отговори Каладин и си похапна. — Но за всеки случай нощес ще те залепя за тавана, за да не си правиш разни експерименти, докато спя.
	Мостовите се ухилиха.
	— Само гледай да не светиш много силно, докато се мъчим да поспим, а, ганчо?
	— Ще се старая — Каладин пак си гребна от яхнията. Беше по-вкусна от обичайното. Да не би Скалата да беше сменил рецептата?
	Или пък имаше нещо друго? Докато се хранеше, останалите бъбреха, говореха за дома и за миналото си, все неща, които преди не се споменаваха. Неколцина мостови от другите отряди — ранени, на които Каладин беше помогнал, и даже няколко самотни души, които още бяха будни, се примъкнаха при тях. Хората от Мост Четири ги приветстваха, сипаха им от гозбата и им направиха място.
	Всички изглеждаха изтощени като Каладин, но никой не искаше да се прибира. Сега Каладин разбираше защо. Да са заедно, да ядат от яхнията на Скалата, да слушат тихите разговори, докато огънят пука и пращи, изпущайки танцуващи жълти искри във въздуха…
	Това беше по-отморяващо от съня. Каладин се усмихна, облегна се и загледа тъмното небе и голямата сапфирената луна. После затвори очи и се заслуша.
	Още трима бяха загинали. Малоп, Безухият Якс и Нарм. Каладин ги бе предал. Но той и Мост Четири бяха защитили стотици други. Стотици, които повече нямаше да тичат с моста, да посрещат стрелите на паршендите, да се бият, ако не искат. И нещо по-лично — двадесет и седем от неговите приятели оцеляха. Отчасти заради нещата, които той направи, отчасти заради собствената им смелост.
	Двадесет и седем мъже останаха живи. Най-сетне успя да спаси някого.
	Засега, това беше достатъчно.


>>	74
>>	Призрачна кръв
>>	{img:pytjat_na_kralete_t1_3.png}

	Шалан потърка очи. Беше прочела бележките на Ясна — поне по-важните от тях. Само те бяха много обемисти. Още седеше в нишата, макар че бяха пратили парш да й донесе одеяло да се увие над болничната роба.
	Очите й пареха след цяла нощ плач и четене. Беше изтощена. И все пак се чувстваше пълна със сили.
	— Вярно е — каза тя. — Имате право. Пустоносните са паршите. Не мога да видя друго заключение.
	Ясна се усмихна. Изглеждаше странно доволна от себе си, като се има предвид, че бе успяла да убеди в правотата си само един човек.
	— И какво следва? — попита Шалан.
	— Има общо с предишните Ви проучвания.
	— Моите проучвания ли? Тоест със смъртта на Вашия баща?
	— Точно така.
	— Паршендите го нападнаха — каза Шалан. — Убиха го внезапно, без предупреждение. — Взря се в Ясна. — Това е причината Вие да започнете да изучавате всичко това, нали?
	Ясна кимна.
	— Онези диви парши, паршендите от Пустите равнини, са ключът. — Тя се приведе напред. — Шалан, бедствието, което ни очаква, е съвсем реално, съвършено ужасно. Не ми трябват тайнствени предупреждения или проповеди, за да се уплаша. И така съм напълно ужасена.
	— Но ние сме опитомили паршите.
	— Наистина ли е така, Шалан? Помислете какво правят, какво е отношението към тях, колко често ги използват.
	Шалан се позамисли. Паршите бяха навсякъде.
	— Поднасят ни храната — продължи Ясна. — Работят в нашите складове. Грижат се за нашите _деца_. Няма и едно село на Рошар без парши. Не им обръщаме внимание; просто очакваме да са тук и да си вършат работата. Без да се оплакват.
	Ала една група внезапно се превърна от кротки приятели в свирепи воини. Нещо ги е подтикнало. Точно както е станало и преди стотици години, в дните, наречени Епохите на Вестителите. Имало период на мир, последван от нашествие на парши, които по никому неясни причини полудяват от бяс. _Това_ стои зад борбата на човеците да не бъдат „затворени в Преизподнята“. Това едва не е сложило край на нашата цивилизация. Страшни, повтарящи се катаклизми, от които хората толкова са се плашели, че са почнали да ги наричат „Опустошения“.
	Ние сме отглеждали паршите. Вкарали сме ги във всяка част на нашето общество. Станали сме зависими от тях, без да си даваме сметка, че сме впрегнали една буря, която чака да се развихри. Докладите от Пустите равнини говорят за способността на паршендите да общуват от разстояние, да пеят хармонично песните си, когато са далеч едни от други. Умовете им са свързани, както е при далекосъобщителите. Давате ли си сметка какво означава това?
	Шалан кимна. Какво би станало, ако всеки парш в света внезапно се обърне срещу господарите си? Да поиска свобода, или — по-лошо — отмъщение?
	— Ще бъдем съсипани. Цивилизацията, каквато я познаваме, ще рухне. Ние трябва да _направим_ нещо!
	— Ние правим нещо — отговори Ясна. — Събираме факти, за да се уверим в онова, което мислим, че знаем.
	— И от колко факти се нуждаем?
	— Повече. Много повече. — Ясна погледна книгите. — В историите има някои неща, които засега не разбирам. Приказки за същества, които се бият заедно с паршите, каменни зверове, които може би са някакъв вид зверове с големи черупки. И други странности, които според мен съдържат истина. Но вече използвахме всичко, което Карбрант може да ни предостави. Продължавате ли да сте сигурна, че искате да се задълбочите в това? Ще бъдем претоварени. Известно време няма да се връщате у дома.
	Шалан прехапа устни и се замисли за братята си.
	— Бихте ме пуснали да си вървя при нещата, които знам?
	— Не искам да работите за мен, докато търсите начин да избягате — уморено отвърна Ясна.
	— Не мога просто така да изоставя братята си — рече Шалан и нещо вътре в нея се сви. — Но това е по-голямо от тях. Проклятие, по-голямо е от _мен_, от _Вас_ или от когото и да е. Трябва да помогна, Ясна. Не мога просто да си тръгна. Ще намеря друг начин да подкрепя семейството си.
	— Добре. Тогава вървете да съберете багажа ни. Заминаваме утре с кораба, който поръчах за Вас.
	— Отиваме в Я Кевед?
	— Не. Трябва да отидем в центъра на всичко това. Отиваме на Пустите равнини. Трябва да разберем дали паршендите са били някога обикновени парши и ако е така, какво ги е променило. Може и да греша за това. Но ако е така, то паршендите са ключът за превръщането на обикновените парши във войници. — После мрачно додаде — И трябва да открием това, преди друг да го е сторил и да ги е обърнал срещу нас.
	— Някой друг ли? — попита Шалан и я прониза пристъп на паника. — И други ли търсят същото?
	— Разбира се. Кой според Вас би си направил толкова труд да ме убие? — Тя порови в хартиите по писалището. — Не знам много за тях. Но знам, че има много групи, които търсят същите тайни. За една обаче съм сигурна. Членовете й се наричат Призрачната кръв. — Измъкна един лист. — Вашият приятел Кабсал беше един от тях. Намерихме знака им, татуиран от вътрешната страна на ръката му.
	Същия символ й беше показал и Нан Балат преди няколко седмици. Символът, носен от иконома на баща им Луеш; човекът, който знаеше как да Превръща. Същия имали и мъжете, които бяха притискали домашните й да върнат фабриала. Които са финансирали баща им в усилието му да стане върховен принц.
	— Всемогъщи във висините — прошепна Шалан. — Ясна, мисля… мисля, че моят _баща_ може да е бил член на тази група.


>>	75
>>	Горе
>>	{img:pytjat_na_kralete_t1_6.png}

	Бурните ветрове почнаха да блъскат сградите в лагера на Далинар. Бяха толкова мощни, че камъните застенаха. Навани се притисна по-силно до Далинар. Ухаеше прекрасно. Беше някак… смиряващо да знае колко се е бояла тя за него.
	Радостта й от връщането му беше достатъчно голяма, та — засега — да потуши гнева й от отношението му към Елокар. Щеше да го превъзмогне. Нужно бе да го стори.
	Когато бурята връхлетя с пълна сила, Далинар усети, че видението идва. Затвори очи и се остави да го погълне. Трябваше да вземе решение и да поеме отговорност. Какво да прави? Виденията го бяха излъгали, най-малкото го бяха подвели. Струваше му се, че не може да им се доверява или поне не толкова подчертано, колкото в началото.
	Пое дълбоко дъх, отвори очи и се озова на някакво изпълнено с дим място.
	Обърна се тревожно. Небето бе тъмно. Той стоеше насред равнина, покрита с еднообразни, бели като кост камъни. Неравното поле се простираше във всички посоки. Чак до безкрайността. Смътни образувания от дим се надигаха от земята. Подобно на колелца от пушек, но в други форми. Тук стол. Там скална пъпка с извадени ластари, които се усукват настрани и изчезват. До него се появи фигурата на мъж в униформа, който мълчаливо, но със зинала уста, се заиздига лениво към небето. Формите се размиваха и изкривяваха по пътя си нагоре, макар да му се стори, че запазват очертанията си по-дълго от очакваното. Беше дразнещо да стои така сред безпределната равнина, под чистия мрак, обграден от димните силуети.
	Не приличаше на нито едно от досегашните видения. Беше…
	_Не, почакай._ Далинар се свъси и отстъпи, когато едно дърво от дим изскочи от земята до него. _Виждал съм това място и преди. В първото видение, преди много месеци._ Споменът за него бе смътен. Тогава беше объркан, видението беше смътно, като че умът му не се бе научил да приема видяното. Всъщност ясно си спомняше само…
	— Трябва да ги обединиш — прогърмя мощен глас.
	… гласа. Донасяше се до него отвсякъде и караше фигурите от дим да се размазват и разкривяват.
	— Защо ме излъга? — попита Далинар в мрака. — Направих каквото ми каза и бях предаден!
	— Обедини ги. Слънцето клони към хоризонта. Иде Вечната Буря. Истинското Опустошение. Нощта на Скърбите. Трябва да сте готови. Съградете от своя народ крепост могъща и мирна, стена срещу вятъра. Спрете да спорите и се обединете.
	— Трябват ми отговори! — каза Далинар. — Вече не ти вярвам. Ако искаш да те слушам, трябва да…
	Видението се промени. Далинар се завъртя и видя, че още е на откритата каменна равнина, но в небето свети познатото слънце. Ала сега за пръв път беше в своите дрехи. Яркосинята униформа на дома Колин.
	Случвало ли се беше и преди? Първия път, когато беше на това задимено място? Да… Досега не беше отвеждан на място, където е бил по-рано. Защо?
	Внимателно огледа пейзажа. Гласът не проговори повече и Далинар тръгна сред напукани камъни, шисти, чакъл и скали. Нямаше растения, нямаше дори скални пъпки. Пуста земя, осеяна с натрошени камъни.
	Най-сетне забеляза някакво възвишение. Стори му се разумно да се изкачи, въпреки че ходенето дотам му се стори дълго цели часове. Видението не свършваше. Във виденията времето често вървеше странно. Продължи да се катери, недоволен, че няма Броня, която да го подсили. Най-сетне се добра до върха и погледна надолу.
	И видя Колинар, своя дом, столичния град на Алеткар.
	Беше разрушен.
	Красивите сгради бяха срутени. Вятърните остриета бяха повалени. Нямаше трупове. Само камъни. Не беше като предишното видение, с Нохадон. Това не беше Колинар в далечното минало. Далинар виждаше руините на своя дворец. Но липсваше скалата, която се издигаше до града в истинския живот. Винаги досега виденията му бяха показвали миналото. Това бъдещето ли беше?
	— Не мога повече да се боря с него — продума гласът.
	Далинар подскочи и се обърна по посока на гласа. До него стоеше един мъж. Беше с тъмна кожа и чисто бяла коса. Висок, с широки гърди, но не твърде як. Облеклото му беше странно — свободни торбести панталони и горна дреха до кръста. И двете изглеждаха като направени от чисто злато.
	Да… същото стана и в първото видение. Сега Далинар успя да си го спомни.
	— Кой си ти? — попита Далинар. — Защо ми пращаш тези видения?
	— Можеш да го видиш там — отвърна мъжът и посочи. — Ако се вгледаш внимателно. Започва в далечината.
	Далинар раздразнено погледна нататък. Не можа да види нищо определено.
	— Бурята да го отнесе дано! Няма ли поне веднъж да отговориш на въпросите ми? Какъв е смисълът на всичко това, ако ми говориш само с гатанки?
	Мъжът не отговори. Само продължаваше да сочи. И… да, нещо ставаше. Във въздуха имаше някаква сянка, която приближаваше. Стена от мрак. Приличаше на буря, но _не беше_.
	— Поне едно ми кажи. Кое време виждам? Това миналото ли е, бъдещето ли, или нещо съвсем друго?
	Мъжът не отговори веднага. После рече:
	— Може би се питаш дали това не е видение за бъдещето.
	Далинар се сепна.
	— Аз само… аз само попитах…
	Познато. Твърде познато.
	_Каза същото и предния път_, осъзна Далинар и изпита хлад. _Всичко се повтаря. Видението е същото._
	Мъжът погледна към хоризонта.
	— Не мога съвсем да видя бъдещето. Знанието. По-добро е от мен във виждането на бъдещето. Като че бъдещето е прозорец, който се чупи. Колкото по-далеч гледаш, на толкова по-ситни парченца се чупи. Близкото бъдеще може да се предвиди, но далечното… Мога само да предполагам.
	— Не можеш да ме чуеш, нали? — попита Далинар и най-сетне с ужас започна да разбира. — Никога не си могъл да ме чуеш.
	_Кръв на праотците… той не ме пренебрегва. Той не може да ме види! Не говори с гатанки. Само така изглежда, защото приемах думите му като метафорични отговори на моите въпроси._
	_Той не ми каза да вярвам на Садеас. Аз… аз предположих…_
	Около Далинар всичко се разтърси. Разбиранията му, нещата, които мислеше, че знае. Самата земя.
	— Това би могло да се случи — каза мъжът и кимна към далечината. — Това, боя се, ще се случи. Той го иска. Истинското Опустошение.
	Не, онази стена във въздуха не беше буря. Не дъждът хвърляше огромната сянка. Беше прах. Далинар вече си спомни цялото видение. Преди беше свършило на това място — Далинар объркано гледа как се приближава една стена от прах. Този път обаче видението продължи.
	Мъжът се обърна към него.
	— Съжалявам, че ти причинявам това. Сега вече се надявам, че видяното ти дава основата да разбереш. Но не мога да съм сигурен. Не знам кой си ти, нито как си попаднал тук.
	— Аз… — Какво да каже? Има ли някакво значение?
	— Повечето от нещата, които ти показах, съм наблюдавал лично. Други обаче, като тази картина, са плод на моите страхове. А щом аз се боя от нещо и ти би трябвало да се боиш от него.
	Земята се тресеше. Стената от прах беше причинена от нещо. И то се приближаваше.
	Земята се ронеше.
	Далинар пое дълбоко дъх. Самите скали се раздробяваха, разпадаха се, превръщаха се в прах. Той отстъпи, когато всичко почна да се тресе — страшен земетръс, придружен от ужасния рев на умиращите скали. Далинар падна.
	Последва ужасен, премазващ, страховит и кошмарен миг. Разтрисането, разрушението, звуците на самата земя, която сякаш умираше.
	Сетне свърши. Далинар вдиша и издиша, изправи се нестабилно на крака. Двамата с фигурата на мъжа стояха на самотен къс скала. Парче, което по някаква причина беше пощадено. Приличаше на издигаща се високо в небето колона, широка няколко стъпки.
	Около нея земята беше _изчезнала_. Колинар беше изчезнал. Всичко бе паднало в непроницаемия мрак. Главата му се завъртя от стоенето върху това късче скала, което — невъзможно — бе оцеляло.
	— Какво е това? — поиска да узнае Далинар, макар да разбираше, че онзи не може да го чуе.
	Мъжът се озърна тъжно.
	— Не мога да ти оставя много. Давам ти само тези няколко образа. Който и да си ти.
	— Виденията… те са като дневник, нали? Написана от теб история, книга, която не чета, а виждам.
	Мъжът погледна в небето.
	— Даже не знам дали някой някога ще види това. Свършено е с мен, нали разбираш.
	Далинар не отговори. Изпълнен с ужас, надзърна от острия ръб на скалата.
	— Не е свързано само с теб — продължи фигурата и вдигна ръка към небето. Там проблесна светлинка, която Далинар не беше забелязал досега. После още една. Слънцето като че помръкваше. — Свързано е с всички тях. Трябваше да осъзная, че той ще дойде за мен.
	— Кой си ти? — попита Далинар в ума си.
	Мъжът продължаваше да се взира в небето.
	— Давам това, защото трябва да има нещо. Надежда за откриване. Възможност някой да намери какво да прави. Ти искаш ли да се бориш с него?
	— Да — усети, че произнася Далинар, макар да знаеше, че е без значение. — Не знам кой е той, но щом иска да направи това, то тогава ще се боря с него.
	— Някой трябва да ги поведе.
	— Аз ще го направя — рече Далинар. Просто произнесе думите.
	— Някой трябва да ги обедини.
	— Аз ще го направя.
	— Някой трябва да ги защити.
	— Аз ще го направя?
	Мъжът помълча. После проговори с ясен и твърд глас.
	— Животът преди смъртта. Силата преди слабостта. Пътят преди целта. Изговори отново древните клетви и върни на хората Броните и Мечовете, които някога те имаха. — Обърна се към Далинар и срещна погледа му. — Сияйните Рицари трябва отново да се възправят.
	— Не разбирам как това може да се постигне — тихо рече Далинар. — Но ще опитам.
	— Хората трябва заедно да се изправят срещу това — продължи мъжът и отпусна ръка на рамото на Далинар. — Не може повече да се делите, както в миналото. Той е разбрал, че ако разполагате с време, ще станете врагове помежду си. Че няма _нужда_ той да се сражава с вас. Не и ако може да ви накара да забравите, да се обърнете един срещу друг. Вашите легенди разказват, че вие сте победили. Ала истината е, че ние загубихме. И продължаваме да губим.
	— Кой си ти? — попита Далинар с още по-тих глас. Макар да смяташе, че вече знае.
	— Аз съм… _аз бях_… Бог. Онзи, когото вие наричате Всемогъщия, твореца на човешкия род. — Той затвори очи. — А сега вече съм мъртъв. Злото ме уби. Съжалявам.


>>	Епилог
>>	За най-достойните
>>	{img:pytjat_na_kralete_t1_5.png}

	— Усещаш ли го? — попита шутът в нощта. — Нещо току-що се промени. Струва ми се, че такъв звук издава светът, когато пикае.
	Трима стражници стояха току зад дебелите градски порти на Колинар и наблюдаваха Шута с тревога.
	Портите бяха затворени, а тримата войници бяха нощни пазители, малко нещо неуместно име. Те не се занимаваха толкова с „пазене“, колкото с бъбрене, прозяване, игри на комар или — както тази нощ — неловко слушане на приказките на някакъв смахнат.
	Той по една случайност имаше сини очи и затова всички неприятности му се разминаваха. Шутът би трябвало да се попритесни от значението, което тези хора придават на нещо тъй просто като цвета на очите, но той беше обходил много страни и беше видял много системи на управление. Тукашната не беше по-нелепа от повечето други.
	Пък и, разбира се, постъпките на хората си имаха причина. Добре де, обикновено имаха. Сега по една случайност причината беше разумна.
	— Сиятелни господарю? — обади се единият стражник и погледна към мястото, където Шутът седеше върху сандъците. Те бяха оставени на камара тук от някакъв търговец, който беше подкупил войниците да ги наглеждат. А за Шута сандъците бяха просто удобно място, където да се покатери. Торбицата му лежеше до него, а той настройваше един ентир — квадратен струнен инструмент, който се държи на коленете, а струните се дърпат отгоре.
	— Сиятелни господарю? — повтори войникът. — Какво правите там горе?
	— Чакам — рече шутът и погледна на изток. — Чакам бурята да дойде.
	Това накара войниците да се почувстват още по-неловко. За тази нощ не се предвиждаше буря.
	Шутът засвири на ентира.
	— Хайде да си поговорим, та да ни минава времето. Кажете ми. Какво е това, което хората ценят у другите?
	Музиката се понесе към слушателите — тихи сгради и стари калдъръмени улици. Стражите не отговориха. Като че не знаеха какво да мислят за облечения в черно светлоок, който влезе в града току преди да падне мракът, после седна върху сандъците до портите и засвири.
	— Е? — настоя шутът и спря да свири. — Какво мислите? Ако един мъж или една жена има дарба, коя ще е най-тачената, най-добре приетата, смятаната за най-достойна?
	— Хммм… музиката? — най-сетне рече един от войниците.
	— Да, често срещан отговор — рече шутът и подръпна струните. — Веднъж зададох този въпрос на едни много мъдри учени. Кое хората смятат за най-ценната дарба? Единият спомена артистичните способности, както и ти проницателно отгатна. Друг избра интелигентността. Последният посочи способността да се измислят и сътворяват чудесни устройства.
	Той не свиреше определена мелодия, само подръпваше струните в гама или квинта. Като бърборене.
	— Естетически гений — продължи той — изобретателност, проницателност, творчество. Наистина благородни идеали. Ако имаха избор, повечето хора биха предпочели някоя от тези дарби и биха я определили като най-великата. Колко красиво лъжем.
	Стражите се спогледаха. Забитите в стената факли обагряха лицата им в оранжева светлина.
	— Мислите, че съм циничен. Мислите, че ще ви кажа как хората твърдят, че ценят тези идеали, ала тайно предпочитат по-низки таланти. Умението да трупаш пари или да очароваш жените. Е, аз _съм_ циничен, но в случая смятам, че учените бяха искрени. Думите им говореха за човешката душа. В сърцата си ние искаме да вярваме във великите подвизи и добродетели и бихме избрали тях. Затова нашите лъжи, особено когато лъжем себе си, са толкова красиви.
	Започна да свири истинска песен. В началото мелодията беше проста, мека, приглушена. Песен за една тиха нощ, когато целият свят се променил.
	Един от войниците се прокашля и попита:
	— Та каква е най-ценната дарба за човека? — любопитството му беше искрено.
	— Нямам и най-бегла представа. За щастие, не това беше въпросът. Не попитах коя е най-ценна, попитах коя _хората ценят най-много_. Разликата между двата въпроса е едновременно мъничка и огромна колкото целия свят.
	Продължи да подръпва струните. На ентир не се дрънка. Това просто не се прави, поне от хората с някакво чувство за приличие.
	— И тук, както винаги, делата ни издават. Ако една художничка създаде произведение с великолепна красота, като използва нови техники, ще бъде приветствана като майстор и ще основе ново течение в естетиката. Ала ако друга някоя работи независимо от нея, но също толкова умело, и постигне същия резултат след един месец? Ще бъде ли поздравена така? Не. Ще я нарекат последователка.
	Интелект. Ако велик мислител развие нова теория в математиката, природните науки, философията, ще го наречем мъдрец. Ще седим в краката му и ще се учим, ще запишем името му в историята, та да го тачат хиляди и хиляди. Но какво ако друг човек сам изведе същата теория, ала оповести резултатите седмица по-късно? Ще го запомним ли за неговото величие? Не. Ще го забравим.
	Изобретателност. Една жена създава устройство с огромна стойност — фабриал или пък някакво чудо на инженерната мисъл. Ще я знаят като новаторка. А ако друга, също толкова надарена, създаде същото след година, без да знае, че то вече е направено? Ще бъде ли _тя_ наградена за своето творчество? Не. Ще я нарекат подражателка, измамница.
	Пак подръпна струните и остави мелодията да се лее, да се вие, да следва, при това с една тъничка подигравателна нотка.
	— И така, кое трябва да определим накрая? _Интелекта_ на гения ли почитаме? Ако почитахме артистичността, красотата на ума, нямаше ли да ги приветстваме, въпреки че сме виждали творенията им и по-рано?
	Не. Ако имаме две творения с еднаква прелест, ще ценим повече онзи, който е създал своето произведение _първи_. Няма значение какво твориш. Има значение какво твориш _преди другите_.
	Значи не се възхищаваме на самата красота. На самата сила на ума. На самата изобретателност, естетичност, способност. Най-великата дарба, която според нас човек може да притежава ли? — подръпна струните за последен път. — Струва ми се, че не може да е нещо повече от новото.
	Войниците изглеждаха объркани.
	Портите се разтресоха. Нещо блъскаше по тях отвън.
	— Бурята дойде — рече Шутът и стана.
	Стражите се разбързаха да си вземат копията, облегнати на стената. Имаха стражарска къщичка, но тя стоеше празна; войниците предпочитаха нощния въздух.
	Портите отново избумтяха, сякаш отвън имаше нещо огромно. Стражите изкрещяха; извикаха войниците от стената. Настъпи пълна бъркотия. Портите се разтърсиха за трети път, избумтяха, залюляха се, затрепериха, като ударени с камък.
	И тогава едно ярко сребристо острие се заби между портите и тръгна нагоре, прерязвайки яката летва, която ги държеше затворени. Меч.
	Портите се отвориха. Стражите отстъпиха. Шутът чакаше, седнал върху сандъците с ентира в ръка и торбата през рамо.
	В мрака пред портите, на тъмния каменен път стоеше самотен тъмнокож мъж. Косата му беше дълга и мръсна, облеклото му се състоеше само от дрипава провиснала препаска. Стоеше с наведена глава, мократа му сплъстена коса беше надвиснала и скриваше лицето. Тя се сливаше с набитата с трески и листа брада.
	Мускулите му лъщяха от влага, като че бе доплувал отдалеч. Ръката му лежеше на ефеса на могъщ Меч, забит плитко в камъка. Мечът отразяваше светлината на факлите; беше дълъг, тесен и прав, като огромна пика.
	— Добре дошъл, изгубени — прошепна Шутът.
	— Кой си ти! — викна уплашено единият войник, а другарите му хукнаха да вдигнат тревога. Мечоносец бе дошъл в Колинар.
	Мъжът не отговори. Тръгна напред и повлече Меча си, като че много му тежеше. Мечът прорязваше камъка подире му и оставяше тънка цепнатина. Човекът вървеше нестабилно, почти се препъваше. Опря се на портата и от лицето му се отмести кичур коса. Разкриха се очите му — тъмнокафеви очи, като на човек от простолюдието. Бяха диви, трескави.
	Мъжът най-сетне забеляза двамата войници, който стояха потресени и копията им сочеха към него. Вдигна ръка.
	— Вървете — пресипнало рече той; говореше съвършен алетски. — Тичайте! Вдигнете тревога! Предупредете!
	— Кой си ти? — изтръгна се от единия войник. — Каква тревога? Кой напада?
	Мъжът спря, олюля се и вдигна ръка към челото си.
	— Кой съм аз? Аз… аз съм Таленел’ Елин, Каменната жила, Вестител на Всемогъщия. Опустошението дойде. О, Боже… то дойде. И аз се провалих.
	Падна по лице на камъните. Мечът изтропа след него. Не изчезна. Стражите пристъпиха боязливо. Единият побутна падналия с дръжката на копието си.
	Мъжът, който се бе нарекъл Вестител, не помръдна.
	— Кое ценим ние? — прошепна Шутът. — Новото. Оригиналното. Но най-важното… навременността. Боя се, че май твърде закъсня, мой объркани, нещастни приятелю.


>	Заключителна бележка

P>
	Отвъд мълчанието осветяват бурите — умират бурите —
	осветяват мълчанието отвъд.
P$

	Тази проба е забележителна, доколкото е кетек, сложна форма на вид свещена воринска поема. Кетек не само се чете еднакво отпред назад и отзад напред (позволявайки изменения на глаголните форми), но и се дели на пет кратки дяла, всеки от които представлява завършена мисъл.
	Цялото стихотворение трябва да представлява изречение, което е граматически правилно и — на теория — да има смисъл. Поради трудността при съставянето на кетек, тази структура навремето е смятана за най-висшата и най-внушителна форма в цялата воринска поезия.
	Обстоятелството, че този стих е произнесен от един умиращ неграмотен хердазиец на език, който той едва говори, е особено показателно. Този точно кетек не е записан в нито един от сборниците с воринска поезия, следователно е съвсем невероятно човекът просто да повтаря нещо чуто. Нито един от ардентите, на които показахме записа, не го разпозна. Трима обаче оцениха структурата му и помолиха да се запознаят с поета.
	Оставяме на ума на Негово величество в силен ден да разгадае причината, поради която бурите са се оказали важни, и какво означава това, че има тишина от двете страни на бурята.
@	Йошор, началник на Мълчаливите Събирачи на Негово величество, Танатанев, 1173 г.


>	Ars Arcanum

T>
#	Десетте субстанции и техните връзки
!	Число | Скъпоценен камък | Субстанция | Телесно средоточие | Превръщане | Основни/вторични божествени характеристики
	1 Йес | Сапфир | Зефир | Вдишване | Прозрачен газ, въздух | Защитаващ/водещ
	2 Нан | Димен камък | Пара | Издишване | Непрозрачен газ, дим, мъгла | Справедлив/уверен
	3 Чач | Рубин | Искра | Душа | Огън | Храбър/покорен
	4 Вев | Диамант | Бистрота | Очи | Кварц, стъкло, кристал | Любящ/изцеляващ
	5 Пала | Изумруд | Пулп | Коса | Дърво, растения, мъх | Учен/раздаващ
	6 Шаш | Гранат | Кръв | Кръв | Кръв, всички течности, които не са мазни | Творящ/откровен
	7 Бетаб | Цирконий | Тлъстина | Мазнина | Всички мазнини | Мъдър/внимателен
	8 Как | Аметист | Варак | Нокти | Метал | Решителен/градящ
	9 Танат | Топаз | Глезен | Кост | Скала и камък | Надежден/съобразителен
	10 Иши | Хелиодор | Сухожилие | Плът | Месо, плът | Благочестив/водещ
T$

	Горният списък е непълна подборка на традиционните ворински символи, свързани с Десетте субстанции. Взети заедно, те дават Двойното око на Всемогъщия, око с две зеници, което представлява сътворяването на растенията и живите същества. То е и основата на формата на пясъчния часовник, която често се асоциира със Сияйните рицари.
	Древните учени са включвали и десетте ордена на Сияйните рицари в този списък, наред със самите Вестители, всеки от които в класическата литература се свързва с едно число и една субстанция.
	Още не съм сигурна как десетте равнища на Повеляването на пустошта или сродната му Стара магия прилягат на тази схема, ако въобще могат. Изследванията ми показват, че е възможно да съществуват други способности, които са още по-тайни от Повеляването на пустошта. Може би те се отнасят до Старата магия, обаче напоследък подозирам, че са нещо съвсем различно.


#	За създаването на фабриалите
	До днес са открити пет групи фабриали. Методите на тяхното създаване се пазят строго от общността на артифабрианите, но изглежда те са дело на самоотвержени учени, за разлика от формите на Повеляването на стихиите, ползвани някога от Сияйните рицари.


#	Изменящи фабриали
	_Увеличаващи:_ тези фабриали са създадени да увеличат нещо. Могат да причиняват — например — топлина, болка или дори хладен вятър. Захранват се, като всички фабриали, от Светлина на Бурята. Изглежда работят най-добре със сили, чувства или усещания.
	Така наречените „полу-брони“ от Я Кевед са изработени с такъв тип фабриали, прикрепени към метална пластина, за да я направят по-издръжлива. Виждала съм такива фабриали от различни скъпоценни камъни; предполагам, че за целта са годни всички десет Притеглящи камъни.
	_Намаляващи:_ Действието им е обратно на това на увеличаващите фабриали и по принцип за тях важат същите ограничения. Някои артифабриани, с които съм в доверителни отношения, изглежда вярват, че е възможно да се изработят по-големи фабриали от сега съществуващите, особено от увеличаващия и намаляващия вид.


#	Сдвояващи фабриали
	_Свързващи:_ Чрез зареждане на рубин и използване на методология, която не ми бе разкрита (макар да имам своите подозрения), е възможно създаването на двойки свързани камъни. Процесът изисква разцепването на рубина. Двете половини, поставени на разстояние една от друга, реагират успоредно. Далекосъобщителите са сред най-често срещаните свързващи фабриали.
	Налице е консервиране на силата; например, ако едната половина на фабриала се прикрепи към тежък камък, за преместването на другата половина е потребна същата сила. Струва ми се, че при изработването на фабриала тече процес, който влияе върху разстоянието, на което трябва да се намират една от друга двете половини, за да действат.
	_Обратни:_ Ако вместо рубин се използва аметист, също могат да се създадат чифт фабриали, но при тях реакциите са противоположни. Например при повдигане на едната половина, другата слиза надолу.
	Тези фабриали са изнамерени наскоро и сега се разсъждава върху възможните им приложения. Оказва се, че съществуват неочаквани ограничения за тях, но не можах да открия какви са.


#	Предупреждаващи фабриали
	В тази група влиза само един фабриал, разговорно наричан Сигнализатор. Може да предупреди за намиращ се наблизо обект, чувство, усещане или явление. Сърцевината на този фабриал е хелиодор. Не знам дали само този камък върши работа, или има някаква друга причина да се ползва само хелиодор.
	Количеството Светлина, с което може да се зареди камъкът, оказва влияние върху обхвата на фабриала. Следователно е много важен размерът на скъпоценния камък.


#	Бягане по вятъра и оттласквания
	Сведенията за странните способности на Убиеца в бяло ме доведоха до няколко източника на информация, които по мое мнение не са широко известни. Бягащите по вятъра са били орден на Сияйните рицари и са ползвали два основни типа Повеляване на стихиите. Помежду си членовете на ордена са наричали ефектите им Трите Оттласквания.


#	Основно оттласкване: промяна на притеглянето
	Този тип Оттласкване е сред най-често използваните, макар да не е най-лесният (с това се отличава Пълното Оттласкване). Основното Оттласкване представлява премахване на духовната гравитационна връзка между дадено създание или предмет и планетата и замяната му с връзка с друг предмет или посока.
	На практика това води до промяна в притеглянето и изкривяване на енергиите на самата планета. Основното Оттласкване позволява на един Бягащ по вятъра да тича по стени, да запраща обекти или хора във въздуха и други подобни. По-сложното приложение на този тип Оттласкване позволява на Бягащия по вятъра мъж или жена да стане по-лек, като обвърже част от телесната си маса в посока нагоре. (Математически обвързването на една четвърт от дадена маса в посока нагоре би намалило наполовина фактическото тегло на индивида. Обвързването на половината от телесната маса би довело до безтегловност.)
	Многократните Основни Оттласквания могат освен това да теглят в посока надолу предмет или тяло с двойно, тройно или многократно по-голямо от реалната тежест.


#	Пълно оттласкване: свързване на предмети
	Пълното Оттласкване може и да изглежда твърде подобно на Основното, обаче действа на твърде различен принцип. Първото се занимава с притеглянето, а второто — със силата (или Стихията, както се изразявали Сияйните) на сцеплението — свързването на предмети в едно. Вярвам, че тази Стихия може да има нещо общо с атмосферното налягане.
	За създаването на Пълно Оттласкване Бягащият по вятъра зарежда даден предмет със Светлина и притиска към него друг предмет. Двата предмета биват обвързани с изключително здрава връзка; почти е невъзможно да бъдат разделени. Всъщност повечето материали биха се счупили преди разпадането на връзката между двата предмета.


#	Обратно оттласкване: придаване на притегателна сила на предмети
	Вярвам, че това може да е специален вариант на Основното Оттласкване. Изисква най-малко количество Светлина от трите вида Оттласкване. Бягащият по вятъра зарежда предмета, в ума си дава команда и създава _притегателна сила_, която привлича други предмети към заредения.
	По същество това Оттласкване създава мехур около заредения предмет и така имитира гравитационната му връзка със земята под него. Следователно то е много по-трудно приложимо към предмети, които докосват земята, защото тогава връзката им с планетата е най-силна. Най-лесно се повлияват падащи или летящи предмети. Други предмети също могат да се подложат на Обратно Оттласкване, но се изисква много повече Светлина и много повече умение.


	{img:pytjat_na_kralete_t2_t_4.jpg}
