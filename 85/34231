	Няма почитател на фантастиката, който да не знае името на Робърт Хауърд. Роден през 1906 година в градчето Пийстър, Тексас, той прекарва по-голямата част от краткия си живот в този щат, като живее най-вече в Крос Плейнс.
	Хауърд публикува първото си произведение — „Копието и лапата“, през 1926 година в известното тогава списание „Невероятни истории“. По-късно то се превръща в постоянен негов издател. Робърт Хауърд е плодовит автор във всички области на фантазията. Главната му посока като писател е така наречената Меч и магия, клон на научната фантастика. Той е един от основателите на жанра, който под името „фентъзи“ преживява през последните двадесетина години разцвета си. Най-известни са новелите му за Конан от Симерия, които стават крайъгълен камък в по-нататъшното развитие на жанра. Седемнадесет разказа за Конан излизат в „Необикновени истории“ от 1932 до 1936 година, а други четири са публикувани посмъртно в други списания. По-късно серията за Конан Варварина е била продължена от Спрег де Кемп, Лин Картър, Бьорн Ниберг и други автори.
	След Втората световна война интересът към Хауърд се засилва. Това се отнася преди всичко за книгите му за Конан. Последователно с помощта на Глен Лорд, който се грижи за литературното наследство на автора, излизат поредици за Конан през 1953, 1960, 1968 година и в края на 70-те. В подбора на книгите участват Спрег де Кемп, Бьорн Ниберг и Лин Картър, като част от новелите са създадени от тях по фрагменти или наполовина написани работи на Хауърд. По-късно, през 80-те и 90-те години, романи за Конан пишат такива гиганти в научната фантастика, като Пол Андерсън и Спрег де Кемп.
	Освен за Конан Робърт Хауърд сътворява още три серии новели за „Меч и магия“. Героите са Крал Кулл, Брак Мак Морн и Соломон Кейн, като в „Крал Кулл“ действието се развива преди времето на Конан, а в другите — след него. И тези истории са дописвани от известни днес имена в областта на фантастиката — Ендрю Оуфут, Карл Едуард Уагнър.
	Силно емоционален по характер, Робърт Хауърд се самоубива в колата си през 1936 година. След себе си оставя стотици разкази, новели, поезия, журналистика и обемиста кореспонденция. Много литературни критици не могат да си обяснят необикновената му популярност и до днес. Може би тя се дължи на силата и жизнеността на творбите му. Те наистина са малко груби, недотам издържани литературно, но въздействието, което имат, е очевидно. Не трябва да се забравя, че Хауърд умира твърде млад, от писмата и стиховете му се вижда, че у него е имало още много творчески потенциал. Предлаганата книга — „Крал Кулл“, е само един от епизодите с този герой, но читателят-киноман ще се увери, че част от първия филм за Конан — „Конан Варварина“ на Джон Милиус с участието на Арнолд Шварценегер, до голяма степен е инспириран от нея.
@	Христо Карликов
