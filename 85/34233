	Лин Картър е роден в град Сейнт Питърсбърг, Флорида, САЩ, през 1930 г. Служил е като пехотинец в Корея по време на войната между Севера и Юга. След уволнението си от войската се установява в Ню Йорк, където посещава многобройни курсове за начинаещи писатели и работни семинари към Колумбийския университет. Живее на Лонг Айлънд, в красива къща, строена в класически гръцки стил, пълна с книги, антикварни ценности и кучета.
	Първата си книга публикува през 1965 г. Тя е може би най-успешна от всички негови произведения и до ден-днешен продължава да се продава под новото си заглавие „Тонгор и Вълшебникът от Лемурия“. Последвана е от други петдесет романа, повечето в стил „Мечове и Магьосници“, а също научна фантастика, сборници с разкази, антологии и една книга — литературна критика, наречена „Толкин: Поглед зад «Господарят на пръстените»“, с която си е спечелил най-голямо уважение сред международните специализирани литературни среди.
	Неговият герой — Тонгор Могъщия, не е много по-различен от Конан на Робърт Е. Хауърд или Джон Картър от Марс на Едгар Р. Бъроуз. Сам Лин Картър се възпротивява на идеята да бъде възприеман като стереотипен писател, затова се опитва да си създаде собствен, многостранен облик чрез отделните трилогии за Зарканду, за Гондвана и за Атлантида.
	Амалрик е също нов негов герой. Той е безсмъртен, служи на Боговете на планетата Туурана и подобно на великия древногръцки герой Херкулес, извършва подвизи, които ще му извоюват място на равен сред боговете.
@	Елена Атанасова
