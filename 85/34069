	Една жена имала две дъщери: доведена и заварена. Тя обичала своето момиче, а мразела завареното.
	Една вечер майката повикала завареното момиче. Рекла му:
	— Вземи стомните и върви да донесеш вода от самодивското кладенче!
	Девойката тръгнала към кладенчето. То било извън селото.
	Като наближила, тя забелязала, че под дървото до кладенчето били насядали единадесет мъже и една жена. Между мъжете имало един съвсем дребен. Жената била Баба Марта. Другите били единадесетте месеца. А най-дребният Малък Сечко.
	Девойчето се престрашило, пристъпило към кладенчето и рекло:
	— Добър вечер, бабо, добър вечер, чичовци!
	— Добър вечер, девойче! — отговорили месеците. — Защо идеш тук ни в туй, ни в онуй време? Не те ли е страх?
	— Страх не страх, трябва да дойда, като ме пращат.
	Баба Марта му рекла:
	— Ами я слушай нещо да те попитам. Кои месеци през годината са лоши и кои добри?
	— О, златна бабо — рекло девойчето, — всички месеци са от добри по-добри. Няма ни един лош.
	— Хайде иди си със здраве, девойче! — благословила го Баба Марта. — Когато говориш, жълтици да падат из устата ти!
	Девойчето наляло стомните и се върнало вкъщи.
	— Добър вечер, мамо! — рекло то и жълтици попадали из устата му.
	— Какво е туй чудо? — викнала майката.
	— Не зная, мамо! Така ме благослови старата жена при кладенчето.
	И девойчето разказало всичко за месеците.
	На другата вечер майката изпратила своето момиче при месеците. Като стигнало при кладенчето, Баба Марта го попитала:
	— Кои месеци през годината са добри и кои лоши?
	Момичето отговорило:
	— Че туй кой не знае? Голям Сечко и Малък Сечко са най-лошите. А пък Баба Марта! Чудото й няма! Като се разсърди, да не си й насреща. Пък и другите месеци не са много добри! Ама сме им паднали в ръцете! Няма що да правим!
	— Хайде да си благословена! — рекла Баба Марта. — Когато говориш, змийчета да падат из устата ти!
	Момичето наляло стомните и се върнало. Майка му го срещнала и попитала:
	— Какво стана, дъще?
	— Лошо ме благословиха, мамо! — отвърнала дъщерята и змийчета започнали да падат из устата й.
	— Леле, щерко, що сторихме! Какви са тия змийчета из устата ти.
	— Лошо мислехме, мамо, лошо ни постигна.
	Майката и дъщерята се разплакали.
