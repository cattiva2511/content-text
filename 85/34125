	— Виждам, добър ден имаш, татко Холенте.
	— Добър е денят, Пиф Паф Полтри.
	— Мога ли да получа ръката на твоята дъщеря Катринелия?
	— О, да, ако са съгласни майка й Малхо, брат й Хоенщолц, сестра й Кезетраут и самата хубава Катринелия.
	— А къде е майка й Малхо?
	— Тя е в обора и дои кравата.
	— Добър ден, майко Малхо.
	— Добър ден, Пиф Паф Полтри.
	— Мога ли да получа ръката на твоята дъщеря Катринелия?
	— О, да, ако са съгласни татко й Холенте, брат й Хоенщолц, сестра й Кезетраут и самата хубава Катринелия.
	— А къде е брат й Хоенщолц?
	— Той е в мазето и сече дърва.
	— Добър ден, Хоенщолц.
	— Добър ден, Пиф Паф Полтри.
	— Мога ли да получа ръката на твоята сестра Катринелия?
	— О, да, ако са съгласни татко Холенте, майка Малхо, сестра ми Кезетраут и самата хубава Катринелия.
	— А къде е сестра й Кезетраут?
	— Тя е в градината и плеви бурените.
	— Добър ден, Кезетраут.
	— Добър ден, Пиф Паф Полтри.
	— Мога ли да получа ръката на сестра ти Катринелия?
	— О, да, ако са съгласни татко Холенте, майка Малхо, брат ми Хоенщолц и самата хубава Катринелия.
	— А къде е хубавата Катринелия?
	— Тя е в стаята си и си брои дребните пари.
	— Добър ден, хубава Катринелия.
	— Добър ден, Пиф Паф Полтри.
	— Ще поискаш ли да станеш моето съкровище?
	— О, да, ако са съгласни татко Холенте, майка Малхо, брат ми Хоенщолц и сестра ми Кезетраут.
	— Хубава Катринелия, искам да знам какъв е твоят чеиз?
	— Четиринадесет пфенига, два и половина гроша дългове, шепа сушени круши, шепа сушени ябълки, шепа сушени корени. Не е ли това богат чеиз? Пиф Паф Полтри, а какъв е твоят занаят? Шивач?
	— Още по-добро.
	— Обущар?
	— Още по-добро.
	— Земеделец?
	— Още по-добро.
	— Дърводелец?
	— Още по-добро.
	— Ковач?
	— Още по-добро.
	— Мелничар?
	— Още по-добро.
	— Може би правиш метли?
	— Да. А не е ли това един хубав занаят?
