D>
	За Емили,
	която е по-търпелива,
	по-мила
	и по-прекрасна,
	отколкото мога да изразя с думи.
	Но все пак опитвам.
D$

>	Благодарности

	Завърших първата чернова на _Пътят на кралете_ през 2003, но работата ми по отделни части от книгата започна още в края на деветдесетте години. Някои нишки от романа стигат още по-далеч назад в ума ми. Никоя от моите книги не е улягала по-дълго; прекарах повече от десетилетие в изграждането на този роман. И затова не е изненадващо, че много хора са ми помагали с него. Ще бъде невъзможно да спомена всички — просто паметта ми не е толкова добра. Но има неколцина основни действащи лица, на които бих искал да благодаря най-дълбоко.
	Първата е моята съпруга Емили, на която е посветена книгата. Тя даде много от себе си, за да излезе романът. Това включваше не само да чете ръкописа и да дава съвети, но и да се лиши от съпруга си за дълги периоди по време на писането. Ако вие, читатели, имате възможността да я срещнете, може би ще е редно да й поблагодарите. (Обича шоколад).
	Както винаги, моите отлични редактор и литературен агент — Моше Федер и Джошуа Баймс — работиха доста усилено по романа. Специално трябва да се отбележи, че Моше не получава допълнително заплащане, когато неговите автори му предоставят чудовища от по четиристотин хиляди думи. Но той редактира романа, без да се оплаква; помощта му бе неоценима, за да се получи книгата, която сега държите. Освен това накара Ф. Пол Уилсън да прегледа медицинските сцени, от което те спечелиха много.
	Специални благодарности и за Хариет Макдугъл — една от най-големите редакторки на нашето време, която само от добро сърце прегледа този роман ред по ред. Почитателите на _Колелото на времето_ я познават като човека, който откри Робърт Джордан, редактира съчиненията му и накрая се омъжи за него. Напоследък тя не работи много извън _Колелото на времето_ и по тази причина за мен бе голяма чест смирено да получа нейния принос и помощ. Алан Романчук, който работи с нея, също трябва да получи признателност за улесняването на това издание.
	В издателството _Тор Букс_ получих огромна помощ от Пол Стивънс. Той е нашата свръзка за книгите ми в издателството и свърши изумителна работа. Моше и аз сме късметлии, че имаме неговата подкрепа. Също така Ирен Гало — художественият директор — бе чудесна, отзивчива и търпелива в отношенията си с един натрапчив автор, който искаше да направи някои смахнати неща с рисунките в своята книга. Много благодарности за Ирен, Джъстин Голенбок, Грег Колинс, Карл Голд, Нейтън Уивър, Хедър Сондърс, Мерил Грос и целия екип на издателството _Тор Букс_. Дот Лин, която беше мой публицист до пускането на тази книга (и сега работи по добавянето на няколко букви пред името си), оказа прекрасна помощ не само по професията си, но и със съвети и с хвалебствена колонка в Ню Йорк. Благодаря на всички ви.
	Като заговорихме за изкуство, може би забелязвате, че рисунките в тази книга са много повече, отколкото е обичайно да откриете в един епос от жанра фентъзи. Това се дължи на изключителните усилия на Грег Кол, Айзък Стюарт и Бен Максуийни. Те се потрудиха здраво и преработваха илюстрациите много пъти, за да се получат както трябва. Работата на Бен по скиците от бележника на Шалан е просто красива — слива моето въображение с неговата художествена интерпретация. Айзък, който илюстрира и романите _Мъглороден_, стигна далеч отвъд обичайните очаквания към него. Работата до късно през нощта и строгите крайни срокове бяха нещо нормално за тази книга. Той заслужава похвала. (Ако се чудите — заглавията на главите, картите, форзаците и страниците от бележниците на Навани са негово дело).
	Както винаги, групата ми от курса по писане оказа удивителна помощ. Към тях се присъединиха и неколцина алфа– и бета-читатели. Без определен ред, това са: Карън Алстрьом, Джоф и Рейчъл Бийсинджър, Итън Скарстед, Нейтън Хетфилд, Дан Уелс, Кейлин ЗоБел, Алан и Жанет Лейтън, Янси Олд, Кристина Куглер, Стив Даймънд, Брайън Дьоламбр, Джейсън Дензъл, Мишел Трамъл, Джош Уокър, Крис Кинг, Остин и Адам Хъси, Брайън Т. Хил и онзи приятел Бен, чието име не мога да напиша правилно. Сигурно забравям някои от вас. Всички вие сте чудесни хора и само да можех, щях да ви дам Бронечерупки.
	Уф. Благодарностите станаха епически. Но все пак останаха още няколко души, които е нужно да спомена. Пиша тези думи точно година след наемането на Питър Алстрьом Неизбежния за мой личен асистент, помощник в редактирането и допълнителен мозък. Ако прегледате страниците с благодарностите в предишни книги, винаги ще го намерите. В продължение на години той ми е скъп приятел и адвокат на моите съчинения. Сега имам късмета той да работи за мен на пълно работно време. Днес стана в три сутринта да подготви последната коректура на книгата. Друг път, като го видите на някоя сбирка, купете му бучка сирене.
	Нехайство ще е да не благодаря на Том Дохърти, който ме остави да напиша тази книга. Заради вярата на Том в този проект си позволихме толкова дълъг роман. Може би Том ми даде в този случай повече, отколкото заслужавам; този роман (и обемът, с който се хвали, и броят на илюстрациите, които съдържа) е от вида, който би накарал повечето издатели да побегнат с пълна газ. Том е причината издателството _Тор_ с постоянство да пуска подобни внушителни книги.


>
	{img:pytjat_na_kralete_t1_t_1.jpg}

	{img:pytjat_na_kralete_t1_karta_1.jpg|#Карта на Рошар}


>	Предисловие към Летописите на Светлината на Бурята

	Калак заобиколи един скалист хребет и сепнато спря пред тялото на умиращ гръмолом. Грамадното каменно животно лежеше на една страна, подобните на ребра израстъци от гърдите му бяха прекършени и натрошени. По форма, чудовището приличаше на скелет, от гранитните му рамене израстваха неестествено дълги крайници. Дълбоко в стреловидното лице, като разпален вътре в камъка огън, горяха червените петна на очите. Те гаснеха.
	Макар и след толкова столетия, близката среща с гръмолома накара Калак да потрепери. Ръцете на звяра бяха дълги колкото човек. По-рано Калак беше убиван от подобни ръце и не бе приятно.
	Разбира се, да умреш рядко беше приятно.
	Обходи съществото и почна да подбира пътя си през бойното поле по-внимателно. Равнината бе осеяна с безформени скали и камъни, край Калак се издигаха каменни стълбове, земята бе покрита с тела. Малко растения вирееха тук.
	Каменистите ридове и могили носеха многобройни белези. Някои бяха просто разбитите, опустошени места, където се бяха сражавали Повелителите на стихиите. По-рядко се натъкваше на напукани коруби със странни форми, от които гръмоломите се бяха изтръгнали от камъка и се бяха включили в боя.
	Много от телата край него бяха човешки; много не бяха. Кръвта се смесваше. Червена. Оранжева. Лилава. Нито едно от телата около него не помръдваше, ала във въздуха бе надвиснал неясен покров от звуци. Стенания от болка, плач от мъка. Не звучаха победоносно. Над редките обрасли места или над камарите горящи трупове се кълбеше дим. Дори някои части от скалите пушеха. Прахоносните добре си бяха свършили работата.
	_Но аз оцелях_, помисли Калак и сложи ръка на гърдите си, докато бързаше към мястото на срещата. _Този път наистина оцелях._
	Беше опасно. Когато умря, го пратиха обратно, нямаше как. Когато преживя Опустошението, също се очакваше да се върне обратно. Да се върне на мястото, от което се ужасява. Да се върне при болката и огъня. А ако решеше просто… да не отиде?
	Опасни мисли, може би предателски. Калак ускори крачка.
	Мястото на срещата се намираше в сянката на грамадно скално образувание, издигащ се в небето шпил. Десетимата го бяха определили преди сражението, както правеха винаги. Оцелелите трябваше да се доберат до там. Странно, но само един от останалите очакваше Калак. Йезриен. Нима всички осем бяха загинали? Възможно беше. Този път битката беше тъй жестока, от най-лошите. Врагът ставаше все по-твърд.
	Не. Калак се свъси, щом пристъпи в основата на шпила. Тук гордо стърчаха седем прекрасни меча, забити в камъка. Всеки от тях бе превъзходно и изкусно изработен, с плавна форма, нашарен с глифи и мотиви. Разпозна всички. Ако господарите им бяха умрели, Остриетата щяха да са изчезнали.
	Силата на тези Остриета надхвърляше дори Вълшебните мечове. Бяха единствени по рода си. Скъпоценни. Йезриен стоеше вън от пръстена от мечове и се взираше на изток.
	— Йезриен?
	Фигурата в бяло и синьо погледна към Калак. Дори след толкова столетия Йезриен изглеждаше млад — като мъж, който едва навлиза в тридесетата си година. Късата му черна брада беше спретнато подрязана, макар финото му облекло да бе опърлено и зацапано с кръв. Той сключи ръце зад гърба си, докато се обръщаше.
	— Какво има, Йезриен? — попита го Калак. — Къде са другите?
	— Тръгнаха. — Гласът на Йезриен беше спокоен, дълбок, глас на владетел. От векове не бе носил корона, ала кралските му обноски си оставаха. Винаги изглеждаше така, сякаш знае какво да прави. — Може да го наречеш чудо. Този път умря само един от нас.
	— Таленел — отвърна Калак. Само неговото Острие липсваше.
	— Да. Загина, докато удържаше онзи проход при северния канал.
	Калак кимна. Талн имаше склонността да избира привидно безнадеждни битки и да ги печели. При това беше склонен и да умира. Сега трябваше да е отново на мястото, където отиваха между Опустошенията. Кошмарното място.
	Калак откри, че трепери. Кога ли беше станал толкова слаб?
	— Йезриен, този път аз не мога да се върна — прошепна Калак, пристъпи по-нагоре и грабна ръката на другия. — _Не мога._
	Когато призна, Калак почувства как вътре в него нещо се пречупва. Колко бе продължило? Столетни, може би хилядолетни мъчения. Толкова беше трудно да си припомни. Онези огньове, куките, които всеки ден отново се впиваха в плътта му. Смъкваха кожата от ръката му, сетне прогаряха тлъстината и стигаха до костта. Можеше да долови миризмата. Всемогъщи, можеше да ги _помирише_!
	— Остави меча си — рече Йезриен.
	— Какво?
	Йезриен кимна по посока на пръстена от оръжия.
	— Бях избран да те чакам. Не бяхме сигурни, че си оцелял. Беше взето… решение. Време е Клетвеното съглашение да свърши.
	Калак усети как го пронизва ужас.
	— До какво ще доведе това?
	— Ишар е уверен, че може да е достатъчно един от нас да продължи да се придържа към Клетвеното съглашение. Възможно е да сме в състояние да прекратим цикъла на Опустошенията.
	Калак се взря в очите на безсмъртния крал. От някакви растения вляво от тях се виеше дим. Стенанията на умиращите ги преследваха. В очите на Йезриен Калак видя страдание и печал. Може би даже страх. Човек, който виси от ръба на скала на една тънка нишка.
	_Всемогъщи във висините_, помисли Калак. _И ти се прекърши, нали?_ С всички тях беше така.
	Калак се извърна и тръгна настрани към нисък хребет, откъдето се виждаше част от бойното поле.
	Имаше толкова много трупове, а сред тях ходеха живите. Мъже в прости облекла, понесли копия с бронзови остриета. Сред тях се открояваха другите, с блестящи лети брони. Отмина една групичка — четирима мъже, облечени в прокъсани жълтокафеви кожи или в долнопробни кожени гащи, се присъединиха към могъща фигура в красива сребриста и удивително сложна броня. Какъв контраст.
	Йезриен пристъпи до него.
	— Смятат ни за божества — прошепна Калак. — Разчитат на нас, Йезриен. Ние сме всичко за тях.
	— Имат Сияйните. Това ще бъде достатъчно.
	Калак поклати глава.
	— Той няма да остане обвързан с това. Врагът. Ще намери начин да го заобиколи. Знаеш, че ще намери.
	— Може би. — Кралят на Вестителите не даде повече обяснения.
	— А Талн? — попита Калак. _Горящата плът. Огньовете. Болката отново и отново, и отново…_
	— По-добре да страда един, отколкото да страдат десет — прошепна Йезриен. Изглеждаше толкова студен. Като сянката, която пада, когато топлината и светлината озаряват благородния и верния и отхвърлят черното му подобие.
	Йезриен се върна при пръстена от мечове. Неговото Острие се очерта в ръцете му, изниквайки от мъглата, покрито с влага.
	— Решено е, Калак. Ще следваме своите пътища и няма да се търсим един друг. Трябва да оставим нашите мечове. Клетвеното съглашение свършва сега. — Вдигна меча си и го заби в камъка при другите седем.
	Йезриен се поколеба, вгледан в меча, после сведе глава и се извърна. Като че се срамуваше.
	— Избрахме това бреме по своя воля. Е, значи, ако поискаме, можем да го изоставим.
	— Какво да кажем на хората, Йезриен? — попита Калак. — Какво ще кажат те за този ден?
	— Просто е — отвърна Йезриен, докато се отдалечаваше. — Казваме им, че най-сетне са победили. Съвсем лесна лъжа. Кой знае? Може пък да се окаже вярно.
	Калак гледаше как Йезриен се отдалечава през опалената земя. Накрая призова своя меч и го поби в камъка при останалите осем. Обърна се и тръгна в противоположната на Йезриен посока.
	И все пак не можа да се въздържи да погледне крадешком назад към пръстена от мечове и незаетото място в него. Там трябваше да е десетият меч.
	Онзи от тях, който беше загубен. Когото бяха изоставили.
	_Прости ни_, помисли Калак и тръгна.


>
#	4500 години по-късно
	{img:pytjat_na_kralete_t1_karta_2.jpg|#Карта на Алеткар и съседните земи, съставена от кралските картографи на Негово величество Гавилар Колин, около 1167 г.}


>	Пролог
>	Да убиеш
>	{img:pytjat_na_kralete_t1_1.png}

E>
	„Човешката любов е хладна като планински поток само три стъпки след леда. Ние му принадлежим. О, Отче на Бурята… ние му принадлежим. Само подир хиляда дни ще дойде Вечната Буря.“
@	Записано в първия ден от седмицата Пала на месеца Шаш в годината 1171, тридесет и една секунди преди смъртта. Обектът беше бременна тъмноока жена на средна възраст. Детето не оцеля.
E$

	Сет, син на сина на Валано, Неверен от Шиновар, бе облечен в бяло в деня, когато щеше да убие крал. Бялото облекло беше в традицията на паршендите, чужда за него. Но той постъпи както повеляваха господарите му и не поиска обяснение.
	Седеше в голямо каменно помещение, нажежавано от огромни мангали, които хвърляха ярка светлина върху пируващите и образуваха по кожата им капчици пот, а те танцуваха, пиеха, викаха, пееха и пляскаха. Някои падаха със зачервени лица по пода — пирът им идваше в повече, стомасите им се оказваха слаби мехове. Приличаха на мъртви, поне докато приятелите им не ги отнасяха от празничната зала в приготвените легла.
	Сет не се поклащаше в ритъма на барабаните, не пиеше сапфирено вино и не стана да танцува. Седеше на пейка в дъното, тих слуга в бяла роба. Малцина на пира по случай подписването на договора го забелязаха. Беше само слуга, а и хората от народа шин лесно можеха да бъдат подминати. Повечето тук, на изток, смятаха рода на Сет за кротък и безобиден. Общо взето, имаха право.
	Барабаните подеха нов ритъм. Ударите разтърсиха Сет като четири туптящи сърца, изтласкващи вълни невидима кръв из залата.
	Господарите на Сет — презирани от жителите на по-цивилизованите кралства като диваци — седяха на свои маси. Кожата им беше черна, изпъстрена тук-там с червено. Наричаха ги паршенди, бяха сродни на по-кротките робски племена, познати в по-голямата част от света като парши. Странно. Те самите не се назоваваха паршенди — това беше алетското им название. Приблизително означаваше „мислещи парши“. Явно никой не приемаше това като обида.
	Паршендите бяха довели музикантите. Първо светлооките алети се поколебаха. За тях барабаните бяха груби инструменти за прости тъмнооки хора. Но виното погубваше и традицията, и приличието, и сега алетските първенци танцуваха в забрава.
	Сет се изправи и започна да си проправя път през помещението. Пиршеството бе траяло дълго; дори кралят се беше оттеглил преди часове. Но мнозина все още празнуваха. Както вървеше, Сет беше принуден да заобиколи Далинар Колин, родния брат на краля, който се беше проснал пиян върху малка масичка. Застаряващият, но все още як мъж продължаваше да отпъжда с махване на ръка онези, които опитваха да го накарат да си легне. Къде ли беше Ясна, дъщерята на краля? Неговият син и наследник Елокар седеше на високата трапеза и водеше празненството в отсъствието на баща си. Разговаряше с двама мъже — тъмнокож азиш със странно парче светла кожа на лицето и слабоват човек с вид на алет, който все се озърташе през рамо.
	Сътрапезниците на престолонаследника нямаха значение. Сет се държеше далеч от него, до стените, и подмина барабанистите. Около тях из въздуха се стрелкаха музикални духчета и приемаха формата на въртящи се прозрачни панделки. Когато Сет подмина барабанистите, те го забелязаха. Скоро щяха да се оттеглят заедно с всички останали паршенди.
	Не личеше да са обидени. Не личеше да са ядосани. И при все това щяха да нарушат договора, който беше в сила едва от няколко часа. Нямаше смисъл. Но Сет не задаваше въпроси.
	Към края на помещението той премина край редици нетрепващи лазурни светлини, които изникваха в ъгъла между стената и пода. В тях имаше сапфири, заредени със Светлина на Бурята. Богохулно. Как можеха хората по тези земи да ползват нещо толкова свято просто за осветление? И по-лошо — за алетските учени се говореше, че са близо до създаването на нови Вълшебни мечове. Сет се надяваше това да е просто самозалъгване и хвалби. Защото, ако _наистина_ се случеше, светът щеше да се промени. Вероятно така, че хората във всички страни — от далечния Тайлена до извисяващата се Я Кевед — щяха да говорят алетски на децата си.
	Величави хора бяха тези алети. Дори и когато бяха пияни, у тях имаше естествено благородство. Високи и добре сложени, мъжете носеха тъмни копринени дрехи, закопчани от двете страни на гърдите и изкусно избродирани със злато и сребро. Всеки от тях приличаше на генерал на бойното поле.
	Жените бяха още по-великолепни. Носеха пищни копринени рокли, плътно прилягащи, ярките им цветове — в контраст с предпочитаните от мъжете тъмни тонове. Левият ръкав на всяка рокля беше по-дълъг от десния и покриваше ръката. Алетите имаха странно чувство за благоприличие.
	Чисто черните си коси вдигаха на върха на главата или в сложни плитки, или на свободни вълни. Вплитаха често златни панделки или орнаменти и скъпоценни камъни, които бляскаха със Светлината на Бурята. Красиво. Богохулно, но красиво.
	Сет напусна залата за празненства. Веднага прекрачи прага на Просешкия пир. Това беше алетска традиция — зала, където някои от най-бедните мъже и жени в кралството получаваха пир в допълнение на тържеството на краля и неговите гости. Някакъв мъж с дълга сиво-черна брада се беше проснал на вратата с глупава усмивка, но Сет не можа да прецени дали е от виното или от слабоумие.
	— Виждал ли си ме? — попита човекът завалено. Изсмя се и започна да ломоти неразбираемо, като се протягаше за винения мях. Значи все пак беше от пиенето. Сет бързо отмина и продължи покрай редица статуи на Десетте Вестителя от древното воринско богословие. Йезерезе, Иши, Келек, Таленат. Преброи ги един по един и осъзна, че са само девет. Очевидно липсваше един. Защо статуята на Шалаш беше премахната? За крал Гавилар се говореше, че е много ревностен в своето воринско преклонение. Прекалено отдаден според разбиранията на някои хора.
	Коридорът извиваше надясно и вървеше по периметъра на куполовидния дворец. Намираха се на кралския етаж, на две нива от земята, и бяха заобиколени от каменни стени, каменен таван и каменен под. Това беше богохулно. Камъкът не беше нещо, което да газиш. Но какво можеше да стори той? Беше Неверен. Правеше каквото господарите му искаха.
	Днес исканията им включваха и това да е облечен в бяло. Свободни бели панталони, привързани с въже на кръста, а над тях отворена отпред тънка риза с дълги ръкави. У паршендите бялото облекло беше традиционно за убиец. Сет не беше попитал защо, ала господарите му обясниха.
	Бяло за дързост. Бяло, за да не се сливаш с нощта. Бяло за предупреждение.
	Защото, ако ще убиваш човек, то полага му се да види, че идеш.
	Сет свърна надясно и пое по коридора, водещ право към покоите на краля. По стените горяха фенери, светлината им не го удовлетворяваше — бяха като редичка яхния след дълги пости. Около фенерите танцуваха огнени духчета, подобни на едри насекоми само от замръзнала светлина. За него фенерите бяха безполезни. Посегна да вземе кесията си и съдържащите се в нея сфери, но се поколеба, щом съзря напред още от сините светлини — чифт лампи със Светлината на Бурята висяха от стената, а в сърцата им грееха бляскави сапфири. Сет се приближи до едната и се пресегна да обхване с ръка обвития в стъкло скъпоценен камък.
	— Ей, ти! — извика някой на алетски. В началото на другия коридор стояха двама стражи. Двойна стража, понеже тази нощ в Колинар имаше чуждоземни диваци. Вярно, предполагаше се, че сега диваците са съюзници. Ала съюзите можеха да излязат празна работа.
	Този нямаше да изтрае и час.
	Сет наблюдаваше приближаването на двамата стражи. Носеха копия; не бяха светлооки и затова им бяха забранени мечовете. Но оцветените в синьо брони бяха украсени, както и шлемовете. Трябва да бяха тъмнооки, но от висшите рангове на гражданите, с почетни места в кралската гвардия.
	Предният страж спря на няколко стъпки от Сет и замахна с копието си.
	— Отивай си, това място не е за тебе. — Имаше светложълтеникава алетска кожа и тъничък мустак, който обикаляше цялата му уста и се сливаше с брадичката.
	Сет не помръдна.
	— Е? — рече стражът. — Какво чакаш?
	Сет вдиша дълбоко, извиквайки Светлината на Бурята. Тя потече в него, изливайки се от двойката сапфирени лампи на стените, сякаш всмукана от дълбокото му вдишване. Светлината на Бурята забушува в него и коридорът изведнъж притъмня като хълм, над който слънцето е скрито от преминаващ облак.
	Сет можеше да почувства нейната топлина, нейния гняв, подобно на буря, влята направо във вените му. Мощта й бе живителна, ала опасна. Подтикваше го да действа, да се движи, да напада.
	Сдържайки дъха си, той прегърна Светлината. Все още можеше да усети как тя се процежда навън. Светлината на Бурята можеше да се задържи кратко, едва за няколко минути. Изтичаше, понеже човешкото тяло беше твърде пропусклив съсъд. Чувал бе, че Пустоносните били способни да я задържат напълно. Но нима те съществуваха? Наказанието му заявяваше, че не съществуват. Честта му изискваше да съществуват.
	Пламтящ от свещена енергия, Сет се обърна към стражите. Те видяха как от него изтича Светлина на Бурята, струйки от нея се виеха от кожата му като светещ дим. Водещият страж примигна и се свъси. Сет беше сигурен, че човекът не е виждал подобно нещо преди. Сет беше убивал всеки газещ по камъка, който беше виждал какво може да стори — доколкото му беше известно.
	— Какво… какво си ти? — Гласът на стража беше изгубил увереността си. — Дух или човек?
	— Какво съм аз? — прошепна Сет и малко Светлина се процеди от устните му, докато гледаше по коридора край стража. — Аз съм този, който… съжалява.
	Сет трепна, Оттласквайки се към една далечна точка надолу по коридора. Светлината на Бурята избухна в него като проблясък, охлади кожата му и земята веднага престана да го привлича надолу. Обратното — той беше притеглен към онази точка — като че ли нейната посока внезапно бе станала за Сет _долу_.
	Това беше Основно Оттласкване, първият от трите вида Оттласкване. Даваше му способността да манипулира онова, което държеше хората върху земята, било то сила, дух или божество. Чрез това Оттласкване можеше да прикрепва хора или предмети към различни повърхности или да ги отправя в разни посоки.
	От гледната точка на Сет сега коридорът беше дълбока шахта, в която той падаше, а двамата стражи стояха на една от стените. Те бяха ужасени, когато краката на Сет ги удариха — всеки с по един крак в лицето — и ги отхвърлиха. Сет отмести поглед и се Оттласна на пода. От него струеше Светлина. Подът на коридора отново стана _долу_ и той се приземи между двамата стражи, дрехите му проскърцаха и от тях се посипа скреж. Изправи се и започна да призовава своя Вълшебен меч.
	Единият от стражите затърси копието си. Сет се пресегна надолу и докосна рамото на войника, докато гледаше нагоре. Съсредоточи се върху една точка над него, повели на Светлината да излезе от неговото тяло и да влезе в стража и Оттласна горкия човек към тавана.
	Стражът изскимтя от ужас, когато за него _горе_ стана _долу_. Светлината очерта контурите му, той се блъсна в тавана и изпусна копието си. То не беше пряко Оттласнато и изтрополи по пода край Сет.
	Да убиеш. Това беше най-големият от греховете. Ала ето го Сет Неверния, богохулно гази върху камък, използван за градеж. И това нямаше да спре. На Неверния беше забранено да отнема само един живот. Своя собствен.
	На десетия удар на сърцето Вълшебният меч падна в очакващата го ръка на Сет. Той се образува като от мъгла, по дължината на метала проблясваха водни капки. Неговият Вълшебен меч беше дълъг и тънък, заострен от двете страни, по-малък от повечето други. Сет замахна с него, проряза линия в каменния под и премина през шията на втория страж.
	Както винаги, Вълшебният меч уби странно; макар да преминаваше леко през камък, стомана или какъв да е неодушевен предмет, металът се замъгляваше при допира с жива кожа. Премина през шията на стража без следа, ала щом това се случи, очите на човека запушиха и загоряха. Почерняха, обърнаха се навътре и той падна напред, мъртъв. Вълшебният меч не режеше жива плът; той прекъсваше самата душа.
	Горе първият страж остана бездиханен. Успял беше да застане на крака, ако и да бяха побити в тавана на коридора.
	— Мечоносец! — викна той. — Мечоносец напада залата на краля! На оръжие!
	_Най-после_, помисли Сет. Начинът, по който той използваше Светлината, беше неизвестен на стражите, но те разпознаваха Вълшебен меч, щом го зърнеха.
	Сет се наведе и взе падналото отгоре копие. При това изпусна дъха, който сдържаше от поемането на Светлината на Бурята насам. Поддържаше го дотогава, но двете лампи нямаха много Светлина, така че скоро щеше да му се наложи да диша отново. Вече не сдържаше дъха си и Светлината започна да се оттича по-бързо.
	Сет опря дръжката на копието в пода, после погледна нагоре. Стражът горе спря да вика, широко отвори очи, когато краищата на ризата му взеха да се обръщат надолу, щом земята под него възвърна надмощието си. Издигащата се от тялото му Светлина трепна.
	Сведе очи към Сет. Към копието, което сочеше право към сърцето му. От каменния таван наоколо изпълзяха виолетови духчета на страха.
	Светлината свърши. Стражът падна. Завика, когато удари копието и то прониза гърдите му. Сет остави копието да падне с приглушено тупване, понесено към земята от гърчещото се в края му тяло. С Вълшебния меч в ръка той зави по един страничен коридор, следвайки картата, която беше запаметил. Надзърна иззад ъгъла и се долепи до стената, тъкмо когато група стражи стигнаха при мъртъвците. Новодошлите веднага започнаха да викат и тревогата се разнесе нататък.
	Нарежданията бяха ясни. Да убие краля, но да го видят как прави това. Нека алетите знаят, че идва, и да знаят какво прави. Защо? Защо паршендите склониха на този договор, само за да изпратят убиец в нощта на подписването му?
	Тук, по стените на коридора, грееха повече скъпоценни камъни. Крал Гавилар обичаше пищната показност и не можеше да знае, че оставя източници на сила, които Сет да използва при своите Оттласквания. Нещата, които Сет вършеше, не бяха виждани от хилядолетия. От онези времена почти нямаше истории, а легендите бяха ужасяващо неточни.
	Сет отново надникна в коридора. Един от стражите на пресечката го съгледа и взе да сочи и да крещи. Сет се постара стражите да го огледат добре и се отдръпна. Докато тичаше, вдъхна дълбоко и пое Светлина от лампите. От нея тялото му оживя, скоростта му се увеличи, мускулите му пращяха от енергия. Вътре в него Светлината стана буря; кръвта забумтя в ушите му. Беше едновременно страховито и прекрасно.
	Два коридора надолу, един встрани. Той рязко отвори вратата на някакъв склад и се позабави за миг — тъкмо колкото един от стражите да завие зад ъгъла и да го види — преди да се шмугне в стаята. Подготвяйки се за Пълно Оттласкване, той вдигна ръка и призова Светлината на Бурята да се влее в нея и така кожата му заблестя ярко. После замахна към рамката на вратата, пръскайки я с бяла светлина като боя. Затръшна вратата, точно когато стражите пристигнаха.
	Светлината на Бурята задържаше вратата на място със силата на сто ръце. Пълното Оттласкване обвързваше предметите един с друг и ги държеше здраво, докато Светлината свършеше. За създаването му отиваше повече време, отколкото за Основното Оттласкване, и източваше Светлината на Бурята много по-бързо. Дръжката на вратата се разтресе, после дървото започна да пращи, щом стражите се хвърлиха с цялата си тежест, а някой се провикваше за брадва.
	Сет прекоси помещението с отривисти крачки, заобикаляйки складираните загърнати мебели. Мебелите бяха с червени тапицерии и скъпа тъмна дървесина. Стигна далечния край и — подготвяйки се за поредното богохулство — вдигна Вълшебния меч и направи хоризонтален разрез в тъмносивия камък. Камъкът се сряза лесно; Вълшебният меч можеше да пререже всеки неодушевен предмет. Последваха два вертикални среза и още един долу, отделяйки голям квадратен блок. Сет притисна ръката си в него и заповяда на Светлината да се влее в камъка.
	Зад него вратата почна да се пропуква. Погледна през рамо и се съсредоточи върху тресящата се врата, Оттласквайки каменния блок в тази посока. Върху дрехите му кристализира скреж — Оттласкването на нещо толкова едро изискваше много Светлина на Бурята. Вихрушката вътре в него стихна — като ураган, укротен в ръмеж.
	Пристъпи встрани. Грамадният каменен блок се разтресе при плъзването си в стаята. Преместването му би било невъзможно по нормален начин. Собствената му тежест щеше да го задържи върху камъните долу. Ала сега тъкмо тя го изтегли от тях; за камъка сега вратата на помещението беше _долу_. С дълбок стържещ звук каменният блок се отдели от стената и загромоли във въздуха, прегазвайки мебелите.
	Войниците най-сетне разбиха вратата, с препъване влязоха в стаята и тъкмо тогава огромният блок се стовари върху тях.
	Сет загърби ужасния звук на виковете, разцепването на дървото, трошенето на кости. Той сведе глава, пристъпи през новата дупка и излезе в коридора оттатък.
	Ходеше бавно, привличаше Светлина от лампите, край които минаваше. Тя се вливаше в него и възпламеняваше нова буря вътре. Лампите гаснеха и коридорът притъмня. В края му имаше солидна дървена врата и докато Сет приближаваше, от зидарията почнаха да се измъкват духчета на страха — лепкави пурпурни клъбца, които се насочваха към вратата. Бяха привлечени от изпитвания от хората оттатък ужас.
	Сет отвори вратата и влезе в последния коридор към покоите на краля. Край пътеката бяха наредени високи червени керамични вази, а между тях стояха нервни войници. Бяха от двете страни на дълъг тесен килим. Той бе червен като кървава река.
	Копиеносците в началото на коридора не го дочакаха да се приближи. Потеглиха в тръс и вдигнаха късите си метателни копия. Сет замахна с ръка встрани и насочи Светлина на Бурята в рамката на вратата, използвайки третия и последен тип Оттласкване — Обратното Оттласкване. То действаше различно от другите две. Не караше рамката да излъчва Светлина — напротив — изглежда, сякаш привличаше околната Светлина _вътре_ в нея, придавайки й странна полусянка.
	Войниците метнаха копията, а Сет остана неподвижен, с ръка върху рамката на вратата. Обратното Оттласкване изискваше той да е в постоянен допир, но отнемаше сравнително малко Светлина на Бурята. През това време всичко, което се приближаваше към него — особено по-леките предмети — биваше привлечено към самото Оттласкване.
	Копията в полет промениха посоката си, разделиха се около него и се забиха в дървената рамка. Когато усети удара, Сет скочи във въздуха и се Оттласна към дясната стена, а стъпалата му шляпнаха върху камъка.
	Той веднага преобърна перспективата си. В неговите очи не той, а войниците стояха на стената и кървавочервеният килим се стелеше между тях като дълъг гоблен. Сет се стрелна надолу по коридора, удряйки с Вълшебния меч, сечейки през шиите на двама мъже, които бяха хвърлили копията по него. Очите им изгоряха и те рухнаха.
	Останалите стражи в коридора започнаха да изпадат в паника. Някои опитаха да го нападнат, други крещяха за още подкрепления, докато трети се свиваха ужасени пред него. Нападателите бяха в затруднение — бяха дезориентирани от странното положение да удрят по някого, който виси на стената. Сет посече няколко, после се завъртя във въздуха, сви се на кълбо и се Оттласна отново на пода.
	Приземи се сред войниците. Напълно обкръжен, но с Вълшебния меч в ръка.
	Според легендата, първо Сияйните рицари носели Вълшебни мечове преди безброй векове. Дарове от техния бог, които им позволявали да се сражават с чудовища от скала и пламък, високи десетки стъпки — врагове с горящи от омраза очи. Пустоносните. Когато кожата на врага ти е корава като самия камък, стоманата е непотребна. Изисква се нещо божествено.
	Сет се изправи, белите му дрехи се гънеха, стискаше здраво челюсти, заради греховете, които извършваше. Замахна, оръжието му проблясваше с отразена светлина от лампите. Елегантни, широки махове. Трима от войниците, един подир друг. Не можеше нито да запуши уши и да не чува виковете след това, нито да не гледа как мъжете падат. Рухваха около него като играчки, съборени от небрежното подритване на някое хлапе. Ако Острието докоснеше гръбнака на човек, той умираше с горящи очи. Ако прережеше вътрешността на крайник, убиваше крайника. Един войник с олюляване се отдалечи от Сет, а ръката му непотребна се поклащаше от рамото. Повече нямаше да може да я чувства или да я използва.
	Сет сведе Вълшебния си меч, застанал сред труповете с изпепелените очи. Тук, в Алеткар, хората често говореха за легенди — за трудно спечелената победа на човешкия род над Пустоносните. Но когато оръжията, създадени да се борят с кошмарите, бяха обърнати срещу обикновените войници, човешкият живот наистина се обезцени.
	Сет се обърна и продължи по пътя си, обутите му в чехли крака стъпваха по мекия червен килим. Вълшебният меч блестеше сребърен и чист, както винаги. Когато човек убиваше с Острие, кръв нямаше. Това приличаше на знак. Вълшебният меч беше просто инструмент; не можеше да бъде обвиняван за убийствата.
	Вратата в края на коридора рязко се отвори. Сет застина, когато групичка войници се втурна навън, тикайки мъж в кралски одежди, чиято глава беше приведена, сякаш за да избегне стрели. Войниците бяха в тъмносиньо, цвета на Кралската гвардия, и труповете не ги накараха да спрат и да се помайват. Бяха подготвени за това, което един Мечоносец може да стори. Отвориха една странична врата и изтикаха повереника си през нея, като неколцина сведоха копията си към Сет, докато излизаха назад.
	От покоите на краля пристъпи друга фигура; човекът носеше блестяща синя броня, изработена от плавно застъпващи се плочки. За разлика от обикновените ризници обаче, в свръзките на тази не се забелязваше кожа или оплетка — само по-малки плочици, които прилягаха с майсторска точност. Бронята беше красива, синьото беше подчертано със златни ивици по краищата на всяка плочка, шлемът беше украсен с три вълнички рогоподобни крилца.
	Вълшебна броня, обичайното допълнение към Вълшебния меч. Новодошлият носеше и меч — огромен, цели шест стъпки Вълшебен меч; по дължината на острието имаше шарка във вид на огнени езици; оръжие от сребрист метал, което блестеше и сякаш светеше със собствена светлина. Оръжие, предназначено да посича божества на мрака, по-голямо подобие на носеното от Сет.
	Сет се поколеба. Не разпозна бронята; не беше предупреден, че ще се изправи пред подобна задача и не му беше дадено нужното време да се запознае с различните набори Брони и Остриета, притежавани от алетите. Но с Броненосеца той трябваше да се справи, преди да продължи с преследването на краля; не можеше да остави такъв противник зад гърба си.
	Освен това един Броненосец можеше да го победи, да го убие и да сложи край на злощастния му живот. Неговите Оттласквания нямаше да подействат пряко върху някой с Вълшебна броня, а Бронята щеше да укрепи човека, да го направи по-силен. Честта на Сет не би му позволила да изостави мисията си или да потърси смъртта. Но, ако смъртта дойдеше, той _щеше_ да я приветства.
	Броненосецът нападна и Сет се Оттласна встрани по коридора, скочи със завъртане и кацна на стената. Заигра назад, Острието в ръката му беше в готовност. Броненосецът зае нападателна поза — в една от популярните тук, в Изтока, позиции от фехтовката. Движеше се далеч по-сръчно, отколкото можеше да се очаква от човек в такава солидна броня. Вълшебната броня беше специална, древна, магическа като съответното Острие.
	Броненосецът удари. Сет се стрелна встрани и се Оттласна на тавана, а Броненосецът проряза стената с Острието си. Сет изпита тръпка от борбата, метна се напред и удари надолу небрежно — опита да уцели шлема на Броненосеца. Мъжът се сведе, застана на коляно и Острието на Сет посече въздуха.
	Сет скочи назад, когато Броненосецът замахна с Острието си нагоре и проряза тавана. Самият Сет не притежаваше Броня, а и не го беше грижа за това. Оттласкванията му пречеха на скъпоценните камъни, които захранваха Вълшебната броня, и той трябваше да избира едното или другото.
	Щом Броненосецът се обърна, Сет затича по тавана. Както очакваше, Броненосецът отново се завъртя и Сет с претъркулване скочи встрани. Разгъна се, стрелна се и се Оттласна пак на пода. Завъртя се и кацна зад Броненосеца. Стовари Острието върху незащитения гръб на противника.
	За нещастие, Вълшебната броня даваше едно основно предимство — можеше да блокира удара на Вълшебен меч. Оръжието на Сет удари силно, паяжинка от пукнатини се разпростря по гърба на бронята и от тях започна да се процежда Светлина на Бурята. Вълшебната броня не се нащърбваше и огъваше като обикновен метал. Сет трябваше да удари Броненосеца на същото място поне още веднъж, за да пробие.
	Сет затанцува извън обсега на обърналия се гневно Броненосец, който опита да посече коленете му. Бурята вътре в Сет му даваше множество предимства, включително способността да се възстановява от малки рани. Но тя не можеше да възстанови крайниците, погубени от Вълшебен меч.
	Обиколи Броненосеца, подбра мига и се стрелна напред. Броненосецът се обърна пак, но Сет се Оттласна на тавана за ускорение. Профуча във въздуха, превъртя се в най-високата точка и незабавно отново се Оттласна на пода. Удари, докато кацаше, но Броненосецът се възстанови бързо и изпълни съвършен удар, който се размина със Сет на един пръст.
	Мъжът беше опасно ловък с Острието. Много Броненосци се осланяха прекалено на силата на оръжието и бронята си. Този беше различен.
	Сет скочи на стената и се нахвърли на Броненосеца с бързи, остри атаки, като нападаща змиорка. Броненосецът ги отклоняваше с дълги стремителни удари. Дългият му меч държеше Сет на разстояние.
	_Много се проточи!_, рече си Сет. Успееше ли кралят да се измъкне, той щеше да се е провалил в задачата си, все едно колко хора е убил. Посегна да удари още веднъж, но Броненосецът го отблъсна. Всяка секунда от този бой добавяше още една за бягството на краля.
	Време беше Сет да стане безмилостен. Хвърли се във въздуха, Оттласна се към другия край на коридора и падна с краката напред към противника. Обръщането на Броненосеца не закъсня, ала Сет се Оттласна надолу под ъгъл и падна веднага. Вълшебният меч изсвистя във въздуха над него.
	Приземи се с приклякане и използва ускорението да се хвърли напред, изви се встрани, откъм страната, където бронята на противника му се беше пропукала. Нанесе мощен удар. Тази част от Бронята се разтресе и потекоха частици стопен метал. Броненосецът изстена, падна на коляно и вдигна ръка настрани. Сет замахна с крак към страната на мъжа и го отметна назад с подсилен от Светлината ритник.
	Тежкият Броненосец се стовари върху вратата към кралските покои, разби я и падна вътре. Сет го остави и се шмугна през вратата вдясно, откъдето беше минал кралят. Коридорът и тук беше застлан със същата червена пътека, а лампите със Светлина по стените дадоха на Сет възможност да подхрани урагана в себе си.
	У него отново заблестя енергия и той забърза. Ако успееше да напредне достатъчно, щеше да смогне да се справи с краля и после да се върне и да срази Броненосеца. Нямаше да е лесно. Пълното Оттласкване на вратата нямаше да го спре, а бронята щеше да му позволи да тича със свръхестествена бързина. Сет хвърли поглед през рамо.
	Броненосецът не го следваше. Мъжът седеше в Бронята си и изглеждаше объркан. Сет едва го виждаше как стои на прага, заобиколен от натрошено дърво. Може би го беше наранил повече, отколкото мислеше.
	Или може би…
	Сет застина. Помисли за сведената глава на мъжа, изведен набързо с прикрито лице. Броненосецът _все още_ не идваше след него. Беше толкова умел. Говореше се, че малцина могат да се мерят с Гавилар Колин с меча. Възможно ли бе?
	Сет се обърна и забърза обратно, доверявайки се на инстинктите си. Щом го съзря, Броненосецът пъргаво скочи на крака. Сет затича по-бързо. Кое беше най-безопасното място за един крал? Да бяга, поверен в ръцете на неколцина стражи? Или защитен от Вълшебна броня, оставен на място и взет за някой телохранител?
	_Умно_, каза си Сет, когато отпуснатият преди малко Броненосец зае нова бойна позиция. Сет нападна с нов устрем, въртейки Острието във вихър от удари. Броненосецът — кралят — агресивно ги отбиваше с широки и мощни движения. Сет се отдръпна от един такъв удар и долови полъха от оръжието, което премина току пред него. Изчисли следващия си ход, после се хвърли напред и премина под следващото замахване на краля.
	Кралят очакваше нов страничен удар и се извърна, като предпазваше с мишницата си поразеното място в Бронята. Това остави на Сет пространство да претича край него и да влезе в кралските покои.
	Кралят се завъртя и го последва, но Сет претича през разкошно обзаведеното помещение с протегната ръка, като докосваше мебелите, край които минаваше. Зареди ги със Светлина и ги Оттласна към една точка зад краля. Мебелите рухнаха, като че ли стаята се беше катурнала на една страна, кушетки, столове и маси се затъркаляха към изненадания крал. Гавилар направи грешката да ги накълца с Вълшебния си меч. Оръжието лесно проряза една кушетка, но парчетата от нея все пак удариха краля и го накараха да се запрепъва. После едно столче за крака го удари и го повали на земята.
	Гавилар се претърколи встрани от падащите мебели и се хвърли напред, Бронята му изпускаше Светлина от напуканите места. Сет се съсредоточи, скочи във въздуха и при идването на краля се Оттласна назад и надясно. Стрелна се встрани от траекторията на удара му, после се Оттласна напред с две поредни Основни Оттласквания. От него сияеше Светлина на Бурята, а дрехите му замръзваха, докато се носеше към краля двойно по-бързо от нормалното падане.
	Стойката на краля показваше изненада, когато Сет се стрелна във въздуха и с извъртане зави към него. Стовари Острието си върху шлема на краля, веднага се Оттласна към тавана и падна нагоре, удряйки се в каменния покрив. Беше се Оттласквал в твърде много посоки и с твърде голяма скорост и тялото му беше позагубило способността да ги следва, затова му беше трудно да каца с грация.
	Долу кралят беше пристъпил назад в опит да заеме позиция за удар нагоре към Сет. Щитът му беше напукан, пропускаше Светлина, а Кралят стоеше така, че да пази поразената страна на бронята. Кралят приложи удар с една ръка, протягайки се към тавана. Сет веднага се Оттласна надолу, преценявайки, че атаката на краля ще го остави неспособен да върне меча си навреме.
	Сет подцени противника. Кралят пристъпи в посоката на нападението на Сет, доверявайки се на шлема за облекчаване на удара. Тъкмо когато Сет удари шлема за втори път — и го разби — кралят стовари облечената си в ръкавица ръка в лицето му.
	Ослепителна светлина блесна в очите на Сет в противовес на внезапната болка, която проряза лицето му. Всичко се замъгли, причерня. Болка.
	Толкова много _болка_!
	Закрещя, Светлината на Бурята бързо изтече от него и той се стовари върху нещо твърдо. Вратите към балкона. Още болка избухна в раменете му, сякаш някой го прониза със сто ками, той падна на земята, претърколи се и спря, а мускулите му трепереха. Ударът щеше да убие обикновен човек.
	_Няма време за болка! Няма време за болка! Няма време за болка!_
	Примигна, тръсна глава, светът беше неясен и тъмен. Ослепя ли? Не. Навън беше тъмно. Намираше се на дървения балкон; силата на удара го бе отхвърлила през вратите. Нещо тропаше. Тежки стъпки. Броненосецът!
	Сет несигурно се изправи, всичко плуваше пред очите му. От едната страна на лицето му шуртеше кръв, от кожата му се надигаше Светлина и заслепяваше лявото му око. Светлината. Щеше да го излекува, ако можеше. Усети челюстта си откачена. Счупена? Беше изтървал Вълшебния си меч.
	Тромава сянка премина пред него. Бронята на краля беше пропуснала толкова Светлина, че сега той ходеше трудно. Но идваше.
	Сет извика, застана на колене, вля Светлина на Бурята в балкона и го Оттласна надолу. Около него въздухът замръзна. Бурята ревеше и се движеше надолу по ръцете му и в дървото. Оттласна го надолу, после повтори. Щом Гавилар пристъпи на балкона, Сет го Оттласна за четвърти път. Балконът се огъна под допълнителната тежест. Дървото изпращя и се напрегна.
	Броненосецът се поколеба.
	Сет Оттласна балкона надолу за пети път. Подпорите му се разтресоха и цялата конструкция се откъсна от сградата. Сет изкрещя през счупената си челюст и използва последната частица от Светлината на Бурята, за да се Оттласне към стената на сградата. Почна да пада нататък, подминавайки изумения Броненосец, после удари стената и се търкулна.
	Изстена, докато лежеше на стената, после се изправи на крака. Чувстваше се слаб; беше изразходвал Светлината твърде бързо и беше пренапрегнал тялото си. Запрепъва се надолу по страната на сградата, приближавайки към разбитото място, като едва успяваше да остане прав.
	Кралят все още се движеше. Вълшебната броня би предпазила човек от подобно падане, но дълго и окървавено парче дърво стърчеше от тялото на Гавилар на мястото, където тя беше пропукана по-рано от Сет. Сет коленичи и разгледа сгърченото от болка лице на мъжа. Силни черти, ъгловата челюст, черна, тук-там прошарена брада, удивително светли зелени очи. Гавилар Колин.
	— Очаквах те… да дойдеш — рече кралят между стенанията.
	Сет провря ръка под предницата на бронята и напипа връзките там. Те се развързаха, той откъсна предницата и разкри скъпоценните камъни във вътрешността й. Два се бяха пукнали и бяха изгорели. Три все още блестяха.
	Занемял, Сет остро вдиша и пое Светлината.
	Бурята отново забушува. От страната на лицето му се надигна още Светлина, която лекуваше поразената кожа и кости. Болката още беше силна; лечебните възможности на Светлината на Бурята далеч не бяха мигновени. Щяха да минат часове преди да се възстанови.
	Кралят се прокашля.
	— Можеш да кажеш… на Тайдакар… че е закъснял много…
	— Не знам кой е той — отвърна Сет, изправяйки се, а думите се процедиха през счупената му челюст. Той протегна ръка настрани и отново призова Вълшебния си меч.
	Кралят се смръщи.
	— Кой тогава…? Рестарес? Садеас? Не съм и помислял…
	— Моите господари са паршендите — рече Сет. Десет удара на сърцето минаха и Острието падна в ръката му, влажно от кондензацията.
	— Паршендите ли? Няма смисъл. — Гавилар закашля, протегна треперещата си ръка към гърдите и затършува в някакъв джоб. Извади малка сфера, прикрепена на верижка.
	— Трябва да я вземеш. Те не бива да я получат. — Изглеждаше замаян. — Кажи… кажи на брат ми… че трябва да намери най-важните думи, които човек може да каже…
	Гавилар застина неподвижен.
	Сет се поколеба, после коленичи и взе сферата. Беше особена, не приличаше на нито една видяна от него досега. Макар да беше съвсем тъмна, тя някак си светеше. Със светлина, която беше черна.
	— _Паршендите?_ — беше казал Гавилар. — _Няма смисъл._
	— Вече нищо няма смисъл — прошепна Сет и скри странната сфера. — Всичко се разпада. Съжалявам, кралю на алетите. Съмнявам се, че те е грижа. Поне сега вече не. — Той се изправи. — Най-малкото няма да ти се налага да гледаш как светът свършва заедно с нас.
	Край тялото на краля Вълшебният му меч се материализира от мъглата и сега, когато господарят му беше мъртъв, изтрака по камъните. Струваше цяло състояние; кралства бяха загивали, докато хората се бореха да притежават един-единствен Вълшебен меч.
	От двореца се разнесоха тревожни викове. Сет трябваше да върви. Но…
	_Кажи на брат ми…_
	За народа на Сет молбата на умиращия беше свещена. Взе ръката на краля, топна я в кръвта му и написа с нея на дървото: _Братко, трябва да намериш най-важните думи, които човек може да каже_.
	С това Сет избяга в нощта. Остави Вълшебния меч на краля; не му беше потребен. Онзи, който Сет вече носеше, беше достатъчно проклятие.


>	Част първа
>	Отвъд мълчанието
>	Каладин ∗ Шалан

>>	1
>>	Благословен от Бурята
>>	{img:pytjat_na_kralete_t1_2.png}

E>
	„Убихте ме. Мръсници, убихте ме! Слънцето още пече, а аз умирам!“
@	Записано в петия ден на седмицата Чач в месеца Бетаб на годината 1171, десет секунди преди смъртта. Обектът беше тъмноок войник на тридесет и една години. Пробата се смята за съмнителна.
E$

#	Пет години по-късно
	— Ще умра, нали? — попита Сен.
	Жилавият ветеран до него се обърна и го огледа. Лицето му беше обрамчено с късо подрязана брада. По страните черният й цвят беше започнал да отстъпва на сивото.
	_Ще умра_ — помисли си Сен, стискайки копието, чиято дръжка беше хлъзгава от пот. — _Ще умра. О, Отче на Бурята, ще умра…_
	— На колко години си, синко? — попита ветеранът. Сен не помнеше името му. Трудно му беше да си припомни каквото и да е, докато наблюдава как другата армия се строява отвъд скалистото бойно поле. Този строй изглеждаше толкова прилично. Спретнат, подреден. Къси копия в предните редици, зад тях — дълги копия и метателни копия, а по фланговете — стрелци с лъкове. Тъмнооките копиеносци бяха екипирани като Сен с кожен елек и пола до коленете, проста стоманена каска и подходяща предна броня.
	Много от светлооките имаха пълна броня. Яздеха коне, членовете на почетните им гвардии се тълпяха около тях, а гръдните им брони блестяха във виненочервено и тъмнозелено. Имаше ли сред тях Броненосци? Сиятелният господар Амарам не беше Броненосец. А някой от хората му? А ако на Сен му се наложеше да се сражава с Броненосец? Обикновените хора не убиваха Броненосци. Такива случаи бяха толкова редки, че сега всеки от тях беше легенда.
	_Това се случва наистина_, мислеше той с растящ ужас. Не беше строева подготовка в лагера. Не беше учение с размахване на тояги из полето. Беше _истинско_. Разбрал това, сърцето му заблъска като подплашено животно в гърдите му, краката му затрепериха — Сен изведнъж осъзна, че е страхливец.
	— Синко? — рече ветеранът твърдо. — На колко години си?
	— На петнадесет, сър.
	— А как ти е името?
	— Сен, сър.
	Грамадният брадат мъж кимна.
	— Аз съм Далет.
	— Далет — повтори Сен, все още вперил поглед в другата армия. Бяха толкова многобройни! Хиляди.
	— Ще умра, нали?
	— _Не_ — Далет отговори с груб глас, но това беше странно успокояващо. — С теб всичко ще бъде наред. Горе главата. Дръж се за отряда.
	— Но аз имам само три месеца обучение! — Сен можеше да се закълне, че чува далечното тракане на броните или щитовете на другата армия. — Едва успявам да държа копието! Отче на Бурята, _мъртъв_ съм. Не мога…
	— Синко — прекъсна го Далет тихо, но непреклонно. Вдигна ръка и я положи на рамото му. Големият кръгъл щит на Далет висеше на гърба му, а ръбът му отразяваше светлината. — Ти _ще_ бъдеш _добре_.
	— Откъде знаете? — въпросът прозвуча умолително.
	— Ей така, момко. Ти си във взвода на Каладин Благословения от Бурята. — Стоящите наблизо войници закимаха в знак на съгласие.
	Зад тях се строяваха вълни и вълни от войници — бяха хиляди. Сен беше точно на предната линия, в каладиновия отряд от тридесетина души. Защо беше преместен в нов взвод в последния момент? Трябва да имаше нещо общо с политиката в лагера.
	Защо този взвод беше в челото, където жертвите бяха най-многобройни? Дребни духчета на страха — лепкави пурпурни кълба — започнаха да изпълзяват от земята и да се събират около краката му. В един миг на чист страх едва не хвърли копието и не побягна. Ръката на Далет улови рамото му по-здраво. Сен погледна нагоре към уверените черни очи на ветерана и се поколеба.
	— Изпика ли се, преди да влезеш в строя? — попита Далет.
	— Нямах време…
	— Отивай сега.
	— _Тук?_
	— Ако не го направиш, ще потече по краката ти по време на боя, ще те разсее, може и да те убие. Действай.
	Смутен, Сен подаде копието си на Далет и се облекчи върху камъните. Когато свърши, огледа мъжете наоколо. Нито един от каладиновите войници не му се подиграваше. Стояха спокойно, с копията отстрани и щитовете на гърба.
	Вражеската армия почти беше приключила. Полето между двете войски беше гола гладка скала, забележително равна, пресечена само тук-там от скални пъпки. От нея би станало добро пасище. Топлият вятър духаше в лицето на Сен, наситен с влажния дъх на снощната буря.
	— Далет! — произнесе един глас.
	От редиците излезе един мъж с късо копие, към чиято дръжка бяха привързани две кожени ножници. Новодошлият беше млад — може би с четири години по-възрастен от Сен — но беше с няколко пръста по-висок дори от Далет. Беше облечен в обичайните за копиеносците кожени дрехи, но под тях имаше тъмни панталони. Това би трябвало да не се позволява.
	Черната му като на алет коса падаше на вълни до раменете, очите му бяха тъмнокафеви. На раменете на елека му имаше възли от бяла връв, които сочеха, че е взводен командир.
	Тридесетината мъже около Сен застанаха мирно и вдигнаха копията си в поздрав.
	_Това е Каладин Благословеният от Бурята?_ — каза си Сен невярващо. — _Този младеж?_
	— Далет, скоро ще имаме ново попълнение — рече Каладин. Гласът му беше силен. — Ти трябва да… — той прекъсна, когато забеляза Сен.
	— Току-що се добра дотук, сър — отвърна Далет с усмивка. — Тъкмо го подготвям.
	— Отлично — каза Каладин. — Платих добри пари да махна това момче от взвода на Гаре. Този човек е толкова некадърен, че със същия успех можеше да се сражава и на страната на противника.
	_Какво?_ — помисли Сен. — _Защо някой трябва да плаща, за да ме вземе?_
	— Какво мислите за бойното поле? — попита Каладин. Неколцина от копиеносците вдигнаха ръка да заслонят очи от слънцето и заразглеждаха скалите.
	— Падинката между двата хребета далече вдясно? — попита Далет.
	Каладин поклати глава.
	— Основата е доста неравна.
	— Аха, може и така да е. Ами хълмчето ей там? Достатъчно далече е, та да избегнем първата схватка, пък е достатъчно близо и няма да излезем прекалено напред.
	Каладин кимна, но Сен не можеше да види какво разглеждат.
	— Изглежда добре.
	— Чухте ли това, разбойници? — провикна се Далет.
	Мъжете вдигнаха копията си високо.
	— Дръж под око новото момче, Далет — каза Каладин. — Не знае сигналите.
	— Разбира се — отговори с усмивка Далет. Усмивка! Как можеше да се усмихва? Противниковата армия надуваше тръбите. Означаваше ли това, че са готови? Макар че току-що се беше облекчил, Сен усети как по крака му се стича струйка урина.
	— Стой на позиция — каза Каладин, после се отправи с подтичване по предната линия, за да разговаря с командира на следващия взвод. Зад Сен и другарите му десетките редици продължаваха да се умножават. Стрелците с лък по фланговете се подготвяха.
	— Не се тревожи, синко — каза Далет. — Взводният командир Каладин носи късмет.
	Войникът от другата страна на Сет кимна. Той беше върлинест веден с червена коса, кожата му беше по-тъмно жълтеникава от алетската. Защо воюваше в алетската армия?
	— Вярно. Каладин — той е Благословен от Бурята, напълно сигурно е. В миналото сражение изгубихме… колко — само един?
	— Но все пак някой е _умрял_ — каза Сен.
	Далет сви рамене.
	— Хората непрекъснато умират. Нашият взвод е с най-малки загуби. Ще видиш.
	Каладин свърши разговора с другия командир и дотича обратно при своите. Носеше късо копие — от онези, с които се борави с една ръка и с щит в другата — но неговото беше с цял лакът по-дълго от останалите.
	— Хора, готови! — викна Далет. За разлика от другите командири, Каладин не се премести в задните редици, а остана пред взвода си.
	Мъжете около Сен се размърдаха и развълнуваха. Звуците се повтаряха из огромната армия, тишината отстъпваше на нетърпението. Стотиците нозе се тътреха, щитовете тропаха, катарамите тракаха. Каладин остана неподвижен, взрян в противниковата армия.
	Отзад премина един светлоок офицер на кон.
	— Готови за бой! Искам кръвта им, войници. Бийте се и убивайте!
	— На място — повтори Каладин, когато офицерът отмина.
	— Бъди готов да тичаш — каза Далет на Сен.
	— Да тичам ли? Ама нас ни обучаваха да маршируваме! Да пазим строя!
	— Сигурно — отвърна Далет. — Но повечето от войниците не са много по-добре обучени от тебе. Онези, които умеят да се бият, накрая ги пращат на Пустите равнини срещу паршендите. Каладин опитва да ни вкара във форма, за да отидем там и да воюваме за краля. — Далет кимна по посока на строя — Повечето от тези тук ще разтурят строя и ще нападнат; светлооките не са достатъчно добри командири, че да ги удържат в боен ред. Така че, дръж се за нас и тичай.
	— Трябва ли да си откача щита? — около отряда на Каладин другите войници откачаха щитовете си. Но в каладиновия взвод ги оставиха на гърбовете си.
	Преди Далет да отговори, отзад прозвуча тръба.
	— Тръгвай! — каза Далет.
	Сен нямаше голям избор. Цялата армия тръгна в марш сред тропот на ботуши. Както беше предсказал Далет, равномерният марш не продължи много. Някои войници започнаха да крещят, ревът им беше подхванат от други. Светлооките им викаха да вървят, да тичат, да се бият. Строят се разпадна.
	Щом това стана, взводът на Каладин се впусна в бяг пред всички с пълна скорост. Сен се бореше да не изостава, уплашен и ужасен. Земята не беше толкова гладка, колкото изглеждаше по-рано, и той едва не се препъна в една скална пъпка с прибрани в черупката ластари.
	Оправи се и продължи, стиснал копието в една ръка, а щитът потракваше на гърба му. Армията отсреща също се движеше, войниците тичаха в полето. Нямаше дори слабо подобие на боен ред или внимателно построяване. Изобщо не приличаше на нищо, обещавано по време на обучението.
	Сен дори не знаеше кой е противникът. Някакъв земевладелец бе нахлул на територията на Сиятелния господар Амарам — земя, която в крайна сметка бе притежание на върховния принц Садеас. Това беше погранично сражение и Сен смяташе, че е с друго алетско княжество. Защо воюваха един срещу друг? Вероятно кралят би могъл да прекрати това, ала той беше на Пустите равнини и диреше отмъщение за убийството на крал Гавилар отпреди пет години.
	Противникът разполагаше с многобройни стрелци. Страхът на Сен достигна върха си, когато първата вълна стрели се понесе във въздуха. Отново се препъна и изгаряше от желание да вземе щита си. Но Далет грабна ръката му и го помъкна напред.
	Стотици стрели прорязаха небето и затъмниха слънцето. Издигаха се и падаха, подобно на небесна змиорка, която се спуска върху плячката си. Войниците на Амарам вдигнаха щитовете. Но не и взводът на Каладин. За тях — никакви щитове.
	Сен извика. А стрелите паднаха върху средните редици в армията на Амарам, зад него. Сен погледна през рамо и продължи да тича. Стрелите падаха _зад_ него. Войниците крещяха; стрелите попадаха в щитовете им; само няколко заблудени стрели се доближиха до предните редици.
	— Защо? — изкрещя той на Далет. — Откъде знаеше?
	— Искат стрелите да ударят, където хората са най-нагъсто — отговори грамадният мъж. — Където има най-голяма вероятност да уцелят.
	Няколко други групи от авангарда останаха със свалени щитове, но повечето тичаха нескопосно с вдигнати към небето щитове, боейки се от стрелите, които нямаше да ги поразят. Това ги бавеше и те рискуваха да бъдат прегазени от войниците от следващите редици, които действително _бяха_ поразявани. Все пак на Сен много му се щеше да вдигне щита си; струваше му се толкова неправилно да тича без него.
	Дойде вторият залп и мъжете закрещяха от болка. Взводът на Каладин се носеше бързо към противниковите войници, някои от които падаха от стрелите на амарамовите лъкове. Сен можеше да чуе как противниците надават бойни викове, можеше да различи отделните лица. Внезапно взводът на Каладин спря и се строи в гъста група. Бяха достигнали височинката, избрана по-рано от Каладин и Далет.
	Далет сграбчи Сен и го запрати в самия център на формацията. Докато врагът се спускаше насреща, хората на Каладин наведоха копията и измъкнаха щитовете си. Нападателите не бяха добре строени — не спазваха реда дългите копия да са назад, а късите — в предните редици. Просто всички търчаха и крещяха като обезумели.
	Сен криво-ляво се пресегна да откачи щита от гърба си. Във въздуха зазвънтяха ударите на копията, когато отрядите започнаха да се бият. Група от противниковите копиеносци се втурна към взвода на Каладин, вероятно движена от желанието да заеме височината. Между тридесетината нападатели имаше някаква съгласуваност, макар да не бяха така гъсто строени като каладиновите войници.
	Противникът изглеждаше решен да компенсира това със страст; бясно крещеше и ревеше, нахвърляйки се върху линията на Каладин. Отрядът на Каладин удържаше строя и бранеше Сен, като че ли той бе някакъв светлоок, а те — неговата почетна гвардия. Двата отряда се сблъскаха с грохот на метал и дърво, щитовете се удряха един в друг. Сен се сви.
	Свърши се само след няколко мига. Вражеският взвод отстъпи и остави двама убити върху скалата. Каладин нямаше загуби. Хората му запазиха заострения клиновиден строй, но един от мъжете отстъпи и измъкна превръзка за раната на бедрото си. Останалите се сгъстиха, за да попълнят празното място. Раненият беше тежък и с дебели ръце; ругаеше, но раната му не изглеждаше зле. Бързо стана на крака, ала не се върна на старото си място, а се строи в единия край, на по-защитено.
	Бойното поле беше в хаос. Двете армии се бяха смесили и не можеха да се отличат една от друга; въздухът вреше от тракане, хрущене и крясъци. Много от взводовете се пръснаха, войниците тичаха от една схватка към друга. Движеха се като ловци, групи от по трима-четирима диреха отделни заблудени войници и безмилостно ги нападаха.
	Взводът на Каладин удържаше позицията си и се биеше само с противниците, които се приближаваха прекалено. Това ли беше истинската битка? Сен беше подготвен за дълги редици от бойци, застанали рамо до рамо. А не за това безумно смесване, за тази жестока врява. Защо повечето от войниците не поддържаха строя?
	_Истинските войници са заминали_, рече си Сен. _Водят истинско сражение в Пустите равнини. Не е чудно, че Каладин иска да отведе взвода там._
	От всички страни проблясваха копия; трудно беше да се различат приятели от врагове, въпреки емблемите върху нагръдните брони и цветната боя на щитовете. Бойното поле се разпадна на стотици малки групи, сякаш едновременно се водеха хиляда отделни войни.
	След първата размяна на удари, Далет улови Сен за рамото и го разположи в редицата в самото дъно на строя. Сен обаче беше безполезен. Когато отрядът на Каладин се сблъска с вражеските взводове, наученото от Сен изчезна. Отнемаше му всички сили просто да остане на място, да държи копието насочено навън и да изглежда заплашителен.
	В продължение на почти цял час взводът на Каладин удържаше своето хълмче, хората действаха заедно, рамо до рамо. Каладин често напускаше мястото си в челото, тичаше в разни посоки и биеше с копието по щита в странен ритъм.
	_Това са сигнали_, осъзна Сен, когато взводът се престрои в пръстен. При виковете на умиращите и хилядите мъже, които си крещяха, беше почти невъзможно да се чуе гласът на един отделен човек. Но острото чукане на копието върху металната плоча на щита на Каладин беше ясно. Всеки път, когато се престрояваха, Далет хващаше Сен за рамото и го обръщаше.
	Отрядът на Каладин не преследваше откъснали се от групите си противници. Оставаше в отбранителна позиция. И макар че няколко бяха ранени, нямаше убити. Взводът им беше прекалено застрашителен за по-малобройните противникови групи, а по-големите се оттегляха след няколко сблъсъка в търсене на по-лесен враг.
	В крайна сметка нещо се промени. Каладин се обърна и почна да наблюдава приливите и отливите на битката с проницателните си кафеви очи. Вдигна копието и заудря по щита в бърз ритъм, който не беше ползвал досега. Далет улови Сен за ръката и го изтегли от хълмчето. Защо напускаха сега?
	Точно тогава от армията на Амарам се откъсна и разпръсна голяма група. Сен не си беше дал сметка колко зле върви тук битката за неговата армия. Докато се изтегляха, хората на Каладин подминаха множество убити и ранени и главата на Сен се завъртя. Войниците бяха посечени и вътрешностите им изтичаха.
	Нямаше време да се ужасява; отстъплението бързо премина в бягство. Далет ругаеше, а Каладин отново заудря по щита си. Взводът промени посоката и се отправи на изток. Сен видя, че там още се държи голяма група от войниците на Амарам.
	Но противниците бяха видели, че строят се нарушава, и това ги беше одързостило. Те се втурнаха напред на тълпи, като диви брадвохръти в преследване на някое заблудено прасе. Преди отрядът на Каладин да е изминал и половината път през осеяното с мъртви и умиращи поле, беше прихванат от голяма група вражески войници. Каладин неохотно заудря по щита; взводът му забави ход.
	Сен усети как сърцето му почва да бие по-бързо и по-бързо. Близо до него един от взводовете на Амарам беше погълнат; мъжете се олюляваха и падаха с викове, опитваха се да избягат. Противниците използваха копията си като шишове и изтребваха мъжете по земята, като че бяха кремлинги.
	Хората на Каладин посрещнаха противника със сблъсък на копия и щитове. Телата се мятаха на всички страни и Сен беше зашеметен. В бъркотията от свои и чужди, умиращи и убиващи, той беше смазан. Толкова много хора тичат в толкова много посоки!
	Изпадна в паника, помъчи се да избяга. Една група войници наблизо носеха алетски униформи. Взводът на Каладин. Сен затича към тях, ала когато неколцина се обърнаха към него, с ужас разбра, че не ги познава. Това _не беше_ взводът на Каладин, а групичка непознати войници в неравна разкъсана линия. Ранени и подплашени, те се разпръснаха веднага, щом един вражески взвод се приближи.
	Сен застина, стиснал копието в потната си ръка. Противниците идваха тъкмо за него. Инстинктите го караха да бяга, ала беше виждал толкова много войници, изловени един по един. Трябваше да устои! Трябваше да се изправи срещу тях! Не можеше да бяга, не можеше да…
	Извика и удари с копието водача. Мъжът опитно отблъсна оръжието му с щит, после заби късото си копие в бедрото на Сен. Болката беше гореща, толкова гореща, че в сравнение с нея кръвта, която шурна по крака му, беше студена. Сен се задъха.
	Войникът измъкна оръжието си. Сен отстъпи тромаво и изпусна копието и щита си. Падна на каменистата земя и цопна в нечия чужда кръв. Врагът му вдигна копието си високо, заплашителен силует на фона на ярко синьото небе, готов да го забие в сърцето на Сен.
	И тогава се появи _той_.
	Водачът на взвода. Благословеният от Бурята. Копието на Каладин изникна сякаш от нищото и точно отклони удара, който щеше да погуби Сен. Каладин се изправи пред Сен, сам, срещу шестима копиеносци. Не трепваше. _Нападаше._
	Стана толкова бързо. Каладин подкоси краката на мъжа, който беше пронизал Сен. Още докато онзи падаше, Каладин се пресегна и измъкна нож от една от ножниците, привързани към копието му. Ръката му се стрелна, ножът проблесна и удари бедрото на втори противник. Той с викове падна на коляно.
	Трети от войниците се смрази при вида на падналите си другари. Каладин се спусна край един ранен противник и стовари копието си в корема на третия войник. Четвърти падна с нож в окото. Кога Каладин беше взел този нож? Въртеше се между последните двама, размахваше копието като тояга, толкова бързо, че то не се виждаше. За миг Сен помисли, че може да съзре нещо около своя водач. Кривина във въздуха, сякаш самият вятър стана видим.
	_Загубил съм много кръв. Изтича така бързо…_
	Каладин се въртеше, отбиваше атаки и накрая последните двама копиеносци паднаха и издадоха клокочене, което прозвуча на Сен изненадано. Когато всички врагове бяха повалени, Каладин се обърна и коленичи до Сен. Остави копието и измъкна от джоба си дълга ивица бял плат, после сръчно го уви плътно около крака на Сен. Каладин действаше с лекотата на човек, който е превързвал рани десетки пъти.
	— Каладин, сър! — рече Сен, сочейки към един от ранените войници. Той се държеше за крака и с олюляване се изправяше. За миг обаче огромният Далет се появи и го халоса с щита си. Далет не уби ранения, а го остави да се отдалечи без оръжие.
	Останалите от взвода дойдоха и оформиха пръстен около Каладин, Далет и Сен. Каладин се изправи и опря копието на рамото си; Далет му подаде ножовете, които беше измъкнал от повалените врагове.
	— Разтревожихте ме, сър — рече Далет. — Да побегнете така.
	— Знаех, че ще ме последваш — отвърна Каладин. — Вдигнете червеното знаме. Син, Коратер, връщате се с момчето. Далет, дръж се тук. Линията на Амарам се издава в тази посока. Скоро ще бъдем в безопасност.
	— А Вие, сър? — попита Далет.
	Каладин хвърли поглед на бойното поле. Във войските на противника се беше отворил джоб и там се появи войник на бял кон, размахващ наоколо злокобен на вид боздуган. Имаше пълна броня, полирана и блестящо сребриста.
	— Броненосец — каза Сен.
	Далет изсумтя.
	— Не, слава на Отеца на Бурята. Само офицер от светлооките. Броненосците са твърде ценни, та да се похабяват за дребен пограничен спор.
	Каладин наблюдаваше светлоокия с тлееща злоба. Беше същата злоба, каквато бащата на Сен показваше, когато говореше за чулокрадците, или пък майка му — щом някой споменеше за Кусири, която беше избягала със сина на каменоделеца.
	— Сър? — рече Далет неуверено.
	— Втори и Трети отряд в клещи — каза Каладин с твърд глас. — Ще смъкнем един Сиятелен господар от трона му.
	— Сигурен ли сте, че е разумно, сър? Имаме ранен.
	Каладин се обърна към него.
	— Това е един от офицерите на Халав. Той трябва да е.
	— Не знаете това, сър.
	— Както и да е, този е водач на батальон. Ако убием толкова високопоставен офицер, ще си осигурим място в следващата група за Пустите равнини. Вземаме го. — Очите му се взряха някъде далеч. — Представи си, Далет. Истински войници. Лагер с дисциплина и свестни светлооки. Място, където нашият начин за водене на бой ще има _значение_.
	Далет въздъхна, но кимна. Каладин махна на една група от своите войници; после те побягнаха през бойното поле. По-малка група, с нея и Далет, останаха с ранените. Един от тях, слаб мъж с черна алетска коса, изпъстрена тук-там с русо, което говореше за чуждоземна кръв, измъкна дълга червена лента от джоба си и я привърза към копието. Вдигна го високо, та червената лента да се вее на вятъра.
	— Това е призив за бегачите да изнесат ранените ни от бойното поле — обясни Далет на Сен. — Скоро ще те измъкнем оттук. Беше смело да се изправиш срещу онези шестимата.
	— Стори ми се глупаво да бягам — отвърна Сен, който опитваше да отклони мисълта си от пулсиращия крак. — При толкова ранени на бойното поле, как можем да смятаме, че бегачите ще дойдат за нас?
	— Взводният командир Каладин ги подкупва — рече Далет. — Те обикновено изнасят само светлооките, но има повече бегачи, отколкото ранени светлооки. Командирът влага голяма част от заплатата си в подкупи.
	— Този взвод _е_ различен — каза Сен и почувства как му олеква на сърцето.
	— Казах ти.
	— Не е заради късмета. Заради обучението е.
	— Отчасти. И отчасти, защото знаем, че ранят ли ни, Каладин ще ни изведе от бойното поле. — Спря и погледна през рамо. Както Каладин беше предвидил, строят на Амарам се изправяше и възстановяваше.
	Вражеският светлоок ездач от по-рано енергично размахваше боздугана. Част от почетната му гвардия се придвижи и влезе в бой с хората на Каладин. Светлоокият обърна коня си. Шлемът му беше отворен отпред, със скосени страни и голям набор пера отгоре. Сен не можеше да види какъв цвят са очите му, но знаеше, че са сини или зелени, може би жълти или светлосиви. Беше Сиятелен господар, по рождение избран от Вестителите, белязан да властва.
	Безстрастно наблюдаваше биещите се. Тогава един от каладиновите ножове го удари в дясното око. Сиятелният господар извика, падна от седлото и Каладин някак се промъкна през редиците и скокна върху него с вдигнато копие.
	— Аха, отчасти е обучението — рече Далет и поклати глава. — Но е най-вече заради него. Бие се като буря и мисли два пъти по-бързо от другите хора. Понякога начинът, по който се движи…
	— Превърза ми крака — каза Сет и осъзна, че говори безсмислици заради загубата на кръв. Защо да изтъква превързания крак? Това беше нещо обикновено.
	Далет само кимна.
	— Знае много за раните. Може и глифи да чете. Нашият взводен си е особен, като за нисш тъмноок копиеносец. — Обърна се към Сен. — Но ти трябва да си пестиш силите, синко. Командирът няма да е доволен, ако те загубим, не и след като плати толкова, за да те вземе.
	— Защо? — попита Сен. Бойното поле утихваше, сякаш много от умиращите бяха пресипнали от викане. Почти всички наоколо бяха съюзници, но Далет все пак се оглеждаше, за да е сигурен, че никой вражески войник няма да опита нападение над каладиновите ранени.
	— Защо, Далет? — повтори Сен с чувството, че това е нещо важно. — Защо да ме взема в своя взвод? Защо _мен_?
	Далет поклати глава.
	— Просто си е такъв. Ненавижда самата мисъл, че малки момчета като теб, едва обучени, влизат в сражение. Все взема някого и го води във взвода си. Поне шестима от нашите някога бяха като теб. — Очите на Далет се пренесоха надалеч. — Мисля, че всички вие му напомняте някого.
	Сен погледна крака си. Духчета на болката — като оранжеви ръце с прекомерно дълги пръсти — пълзяха около него в отговор на страданието му. Започнаха да се извръщат, забързаха в други посоки, затърсиха други ранени. Болката му отслабваше, кракът му — цялото му тяло — изтръпваше.
	Облегна се и загледа небето. Долови слабо гръмотевица. Това беше странно. Небето беше безоблачно.
	Далет изруга.
	Сен се обърна, внезапно изтръгнат от вцепенението. Право към тях препускаше могъщ черен кон с ездач в бляскава броня, която сякаш излъчваше светлина. Бронята беше безшевна, нямаше брънки, само по-малки плочици, невероятно сложни. Фигурата беше с пълен шлем, без украса, а бронята беше позлатена. В ръката си носеше грамаден меч — колкото човешки ръст. Не беше прост прав меч — имаше извивка, а незаострената страна беше накъдрена като плавни вълни. Беше гравиран по цялата дължина.
	Красив. Като произведение на изкуството. Сен никога не беше срещал Броненосец, но веднага разбра какво вижда. Как въобще би могъл да вземе прост светлоок офицер с броня за едно от _тези_ величествени създания.
	Не твърдеше ли Далет, че на това бойно поле няма да има Броненосци? Далет припряно се изправи и извика на хората да се строят. Сен просто си остана на мястото. Не можеше да се изправи, не и с тази рана на крака.
	Главата му се въртеше. Колко кръв беше загубил? Едва можеше да мисли.
	Както и да е, не можеше да се бие. С такива неща не се биеш. Слънцето тъмнееше пред тази броня. А този великолепен, съвършен извит меч. Сякаш… сякаш Всемогъщият беше добил форма и ходеше по бойното поле.
	И защо да искаш да се сразяваш с Всемогъщия?
	Сен затвори очи.


>>	2
>>	Честта умря
>>	{img:pytjat_na_kralete_t1_2.png}

E>
	„Десет ордена. Ние бяхме обичани, някога. Защо ни изостави, Всемогъщи! Броня за душата ми, къде отиде?“
@	Записано на втория ден от Какаш, година 1171, пет секунди преди смъртта. Обектът беше светлоока жена в средата на третото си десетилетие.
E$

#	Осем месеца по-късно
	Стомахът на Каладин изкъркори, когато той се пресегна между дъските и взе купата с помия. Издърпа малката купа — по-скоро чаша — между дъските, подуши я, после се смръщи, а фургонът-клетка продължи да се клатушка. Мръсносивата помия беше от преварено зърно от талев и в кашата тук-там плуваха втвърдени остатъци от вчерашната храна.
	Колкото и да беше противно, това беше всичко, което можеше да получи. Започна да се храни, провесил крака навън, и да наблюдава изнизващия се пейзаж. Останалите роби в неговата клетка стискаха купите си и ги пазеха от страх някой да не им ги открадне. Един от тях беше опитал да открадне храната на Каладин на първия ден. Той едва не му счупи ръката. Сега никой не го закачаше.
	Това го устройваше напълно.
	Хранеше се с пръсти и не го беше грижа за мръсотията. Престана да я забелязва още преди месеци. Ненавиждаше у себе си усещането за параноя, същата, каквато проявяваха другите. Ала как не би имал такова усещане след осемте месеца побои, лишения и жестокости?
	Пребори я. Той _нямаше_ да стане като тях. Дори ако се откажеше от всичко друго — дори ако му отнемеха всичко друго, дори когато вече нямаше надежда за бягство. Щеше да се държи за това. Беше роб. Но не беше нужно да мисли като роб.
	Бързо привърши с помията. Някъде наблизо един от другите роби започна слабо да кашля. Във фургона бяха десетима роби, всичките мъже, с рехави бради и мръсни. Имаше три фургона в техния керван през Ничиите хълмове.
	На хоризонта слънцето блестеше в червеникавобяло, като най-нажежената част на ковашкия огън. Осветяваше наобиколилите го облаци с пръски цвят като безгрижно нахвърляна по платното боя. На една могилка наблизо някаква фигурка се носеше около растенията, танцуваше като пърхащо насекомо. Беше безформена, почти прозрачна. Вятърните духчета бяха пакостливи и имаха привичката да стоят, където не са желани. Каладин се надяваше, че на това духче му е доскучало и си е отишло, но когато опита да хвърли настрани дървената купа, откри, че е залепнала за пръстите му.
	Вятърното духче се разсмя и прелетя наблизо — просто безформена ивица светлина. Той изруга и задърпа купата. Вятърните духчета често си правеха такива шеги. Задърпа купата и тя най-сетне се отдели. С ръмжене я захвърли към един от другите роби. Човекът бързо започна да облизва остатъците.
	— Ей — прошепна някакъв глас. Каладин погледна натам. Един тъмнокож роб с мръсна коса пълзеше към него, кротко, сякаш очакваше Каладин да е ядосан.
	— Ти не си като другите. — Черните очи на роба се преместиха нагоре, към челото на Каладин, където имаше три клейма. Първите две съставляваха двойка глифи и ги беше получил преди осем месеца, в последния си ден в лагера на амарамовата армия. Третото беше прясно, сложил го беше последният му господар. Този глиф гласеше _Шаш_. Опасен.
	Робът държеше ръката си скрита под дрипите. Нож? Не, това беше абсурдно. Никой роб не можеше да притежава скрито оръжие; листата в пояса на Каладин бяха най-многото, което човек можеше да постигне. Но старите инстинкти изчезваха трудно и затова Каладин наблюдаваше ръката.
	— Чух пазачите да приказват — продължи робът и се примъкна по-близо. Имаше тик, който го караше да примигва твърде често. — Опитвал си да избягаш преди. _Избягал си._
	Каладин не отговори.
	— Виж — рече робът, измъкна ръка изпод дрипите и показа купата си с помия. Беше наполовина пълна. — Следващия път ме вземи с тебе — прошепна той. — Ще ти дам това. Половината от храната ми от сега, докато избягаме. Моля те. — Докато говореше, привлече няколко гладни духчета. Изглеждаха като кафеви мухи и се щураха около главата на мъжа, толкова малки, че бяха почти незабележими.
	Каладин се извърна и загледа безкрайните хълмове и техните движещи се треви. Преметна ръка през дъските и положи глава на нея, а краката му още висяха навън.
	— Е? — попита робът.
	— Ти си глупак. Ако ми даваш половината си храна, ще бъдеш прекалено слаб за бягството — в случай, че _възнамерявам_ да бягам. А аз нямам такива намерения. Не върши работа.
	— Ама…
	— Десет пъти — прошепна Каладин. — Десет опита за бягство за осем месеца от петима различни господари. И колко от тях успяха?
	— Амии… в смисъл… още си тук…
	Осем месеца. Осем месеца роб. Осем месеца помия и бой. Можеше да е и цяла вечност. Той вече едва си спомняше войската.
	— Като роб не можеш да се скриеш — каза Каладин. — Не и с това клеймо на челото. О, няколко пъти се измъквах. Но винаги ме откриваха. И се връщах.
	Някога хората го наричаха късметлия. Благословен от Бурята. Всичко това беше лъжа — ако не друго, Каладин имаше _лош_ късмет. Войниците бяха суеверно племе и макар той първо да се противопоставяше на този начин на мислене, ставаше му все по-трудно с времето. Всеки, когото се беше опитал да защити, накрая умираше. Винаги. И ето го сега — в още по-лошо положение, отколкото беше в началото. По-добре да не се противи. Това беше неговата съдба и той се предаде.
	В това имаше някаква сила, свобода. Свободата да не се налага да те е грижа.
	Робът най-сетне разбра, че Каладин няма да каже нищо повече, и се оттегли, дояждайки помията. Фургоните продължаваха да вървят, зелените поля се стелеха във всички посоки. Ала земята около потракващите коли беше гола. Когато приближаваха, тревата се оттегляше — всяко стръкче се прибираше в своята дупчица в скалата. Отминеха ли, тревата послушно надзърташе отново и протягаше остриетата си във въздуха. И така фургоните се движеха като по открит скалист път, разчистен само за тях.
	Толкова навътре в Ничиите хълмове бурите бяха невероятно силни. Растенията се бяха научили да оцеляват. Това трябва да правиш — да се учиш да оцеляваш. Нагаждай се, издържайки на бурята.
	Каладин долови дъха на друго потно немито тяло и чу тътренето на крака. Той подозрително погледна натам с очакването, че онзи роб се е върнал.
	Ала беше друг човек. Имаше дълга черна брада с набити парченца храна и сплъстена от мръсотия. Каладин поддържаше своята брада по-къса и позволяваше на наемниците на Твлкав да я подрязват от време на време. Също като Каладин, този роб беше облечен в останките от някакъв кафяв чувал, препасани с парцал, и — разбира се — беше тъмноок. Може би очите му бяха тъмнозелени, но при тъмнооките беше трудно да се определи. Всички изглеждаха черни или кафеви, освен ако не ги уловиш на подходяща светлина.
	Новодошлият се сви и вдигна ръце. На едната му ръка имаше обрив, кожата му беше леко обезцветена. Сигурно се беше приближил, понеже беше видял, че Каладин отговаря на другия човек. Още от първия ден робите се бояха от него, ала явно бяха любопитни.
	Каладин въздъхна и се извърна. Робът колебливо седна.
	— Нещо против да те попитам как стана роб, приятелю? Все се чудя. Всички се чудим.
	Ако се съди по произношението и тъмната коса, човекът беше алет, също като Каладин. Повечето роби бяха алети. Каладин не отговори.
	— Аз пък откраднах едно стадо чули — рече мъжът. Имаше сух глас, сякаш листове хартия се триеха един в друг. — Да бях взел един, щях да се отърва само с бой. Но аз — цяло стадо. Седемнадесет глави… — усмихна се, възхитен от собствената си дързост.
	В далечния ъгъл на фургона някой пак закашля. Бяха окаяна група, даже и за роби. Слаби, болнави, недохранени. Някои, подобно на Каладин, бяха опитвали да бягат неведнъж, макар той да беше единственият с клеймото _шаш_. Бяха най-нищожните, от най-нищожната каста, купени на безценица. Вероятно ги караха за разпродажба някъде, където имаше отчаяна нужда от работна ръка. По крайбрежието на Ничиите хълмове имаше множество малки независими градове, където воринските правила за използването на робите бяха само някакви далечни слухове.
	Пътуването в тази посока беше опасно. Тези земи не се управляваха от никого и като се придвижваше напряко през пустите местности, и като странеше от установените търговски пътища, Твлкав лесно можеше да се натъкне на безработни наемници. Мъже без чест, които не се боят да изтребят един роботърговец и стоката му, за да откраднат няколко чули и коли.
	Мъже без чест. Имаше ли мъже с чест?
	_Не_, помисли Каладин. _Честта умря преди осем месеца._
	— Е? — попита брадатият мъж. — Какво направи, та стана роб?
	Каладин пак вдигна ръка на дъските.
	— Как те спипаха?
	— Странна работа — рече мъжът. Каладин не отговори на въпроса му, но все пак _каза_ нещо. Това явно стигаше. — Заради жена, разбира се. Трябваше да си зная, че ще ме продаде.
	— Да не беше крал чули. Прекалено бавни са. По-добре коне.
	Мъжът се разсмя неудържимо.
	— Коне? Да ти приличам на луд? Ако ме бяха пипнали да крада _коне_, щяха да ме обесят. Чулите поне ми докараха само робското клеймо.
	Каладин погледна. Клеймото на челото на човека беше по-старо от неговото, кожата наоколо беше изсветляла до бяло. Каква беше двойката глифи?
	— _Сас мором_ — рече Каладин. Това беше областта, където човекът беше белязан за пръв път.
	Робът стреснато вдигна очи.
	— Ей! Познаваш глифите? — неколцина от робите се размърдаха, като чуха тази странност. — Твоята история трябва да си я бива повече, отколкото мислех, приятелю!
	Каладин гледаше някъде над тревите, които се полюляваха от ветреца. Когато вятърът се засилеше, по-чувствителните стръкчета потъваха в дупчиците си и пейзажът ставаше петнист като болнав кон. Онова вятърно духче още беше тук и се движеше между затревените участъци. Откога го следваше? Вече поне от няколко месеца? Това си беше съвсем чудно. Може да не беше същото духче. Беше невъзможно да ги различиш.
	— Е? — подтикна го мъжът. — Защо си тук?
	— По много причини — рече Каладин. — Провали. Престъпления. Предателства. Може би с повечето от нас е едно и също.
	Няколко от робите наоколо изръмжаха в знак на съгласие; едно от изръмжаванията се превърна в раздираща кашлица.
	_Постоянна кашлица_, помисли Каладин с част от ума си, _придружена от отделяне на храчки и трескаво бълнуване нощем. Прилича на изнурителната кашлица._
	— Добре — рече разговорливият мъж — може би трябваше да задам въпроса иначе. Бъди по-точен, майка ми винаги казваше така. Говори каквото мислиш и искай каквото ти липсва. Каква е историята, заради която си получил първото клеймо?
	Каладин седна, усещаше как под него фургонът трополи и громоли.
	— Убих един светлоок.
	Безименният му събеседник пак подсвирна, явно сега го оценяваше още по-високо от преди.
	— Изненадан съм, че са те оставили жив.
	— Не съм роб заради светлоокия, когото убих. Проблемът е в онзи, когото _не убих_.
	— Как тъй?
	Каладин поклати глава и спря да отговаря на въпросите на бъбривеца. Мъжът в предната част на клетката най-сетне замлъкна, седна и се втренчи в босите си крака.

	* * *

	Изминаха часове, а Каладин все така си седеше на мястото и бавно попипваше глифите на челото си. Това беше неговият живот, ден след ден, пътуване в проклетите фургони.
	Първите му клейма бяха зараснали отдавна, но кожата около знака _шаш_ беше червена, раздразнена и покрита със струпеи. Пулсираше почти като второ сърце. Болеше по-лошо от изгореното, когато беше хванал горещата дръжка на тенджерата като дете.
	Уроците, които Каладин беше получил от баща си, шепнеха в едно далечно кътче на мозъка му и даваха точния начин за третиране на изгорено. Намажи с мехлем, за да предотвратиш инфекцията, промивай веднъж дневно. Спомените не го успокояваха; дразнеха го. Той _нямаше_ сок от четирилистник, нито масло от ралица, нямаше дори вода за промивка.
	Зарасналите части от раната обтягаха кожата му и той усещаше челото си стегнато. Не можеше да изтрае и няколко минути, без да се почеше и да раздразни раната. Стана му навик да се пресяга да бърше кръвта, която се процеждаше от цепнатините и да зацапва с нея дясната си ръка. Ако имаше огледало, може би щеше да забележи малките червени духчета на загниването да се трупат около раната.
	На запад слънцето залезе, но фургоните продължиха да пътуват. Лилавата луна Салас надникна над хоризонта на изток — най-напред колебливо, сякаш искаше да се увери, че слънцето е изчезнало. Нощта беше ясна и горе трепкаха звездите. През този сезон високо в небето беше съзвездието Поясът на Талн — ивица тъмночервени звезди, които ярко се открояваха от блещукащите бели наоколо.
	Робът, който по-рано кашляше, започна отново. Накъсана влажна кашлица. Някогашният Каладин щеше да бърза да помогне, ала нещо у него се бе променило. Толкова много от хората, на които беше опитвал да помогне, сега бяха мъртви. Струваше му се — неразумно — че човекът ще е по-добре без неговата намеса. След като измени на Тиен, после на Далет и отряда, после на десет поредни групи роби, му беше трудно да намери в себе си воля за нов опит.
	Два часа след Първата луна Твлкав най-сетне нареди да спрат. Двамата му жестоки наемници се смъкнаха от местата си отгоре на фургоните и се заловиха да стъкнат малък огън. Нескопосното момче Таран, слугата, се погрижи за чулите. Едрите ракообразни бяха на ръст почти колкото фургоните. Те се настаниха и се прибраха в черупките си за през нощта, а щипците им бяха пълни със зърно. Скоро се превърнаха в три грамади в тъмнината, едва различими от камъните. Накрая Твлкав започна да проверява робите един по един, даде на всеки по черпак вода и се увери, че вложенията му бяха в добро здраве. Или поне толкова добро, колкото можеше да се очаква от това злощастно племе.
	Твлкав започна с първия фургон и Каладин — все още седнал — пъхна пръсти в импровизирания си пояс, за да провери скритите там листа. Те успокоително изшумоляха, коравите сухи люспи одраскаха кожата му. Още не беше сигурен какво ще прави с тях. Беше му хрумнало да ги грабне по време на едно от извежданията от фургона за поразтъпкване. Съмняваше се, че някой друг от кервана може да разпознае черната жлъчка — тесни листа на тройно стъбълце — така че не беше много рисковано.
	Той разсеяно извади листата и ги потърка между показалеца и дланта си. Трябваше да изсъхнат, за да са ефикасни. Защо ги носеше? Нима смяташе да ги даде на Твлкав и така да си отмъсти? Или ги пазеше в случай, че нещата станеха твърде лоши, твърде непоносими.
	_Сигурно не съм изпаднал дотам_, помисли той. По-вероятно беше просто инстинктивно да си е осигурил оръжие, щом го е зърнал, макар и необикновено. Наоколо беше тъмно. Салас беше най-малката и най-мрачната луна, и въпреки че лилавият й цвят бе вдъхновил безброй поети, тя не помагаше да забележиш нечия ръка пред лицето си.
	— О — произнесе мек женствен глас. — Какво е това?
	Една прозрачна фигурка — висока колкото дланта му — надзърна над пода край Каладин. Тя се покатери и влезе във вагона, сякаш се изкачваше по високо плато. Въздушното духче беше приело формата на млада жена — по-големите духчета можеха да променят формата и размера си — с ъгловато лице и дълга спусната коса, която преминаваше в мъгла зад главата й. Тя — Каладин не можеше да не мисли за нея като за жена — беше бледосиня и бяла, и носеше проста свободна бяла рокля с момичешка кройка до средата на прасеца. Също като косата, крайчецът й се губеше в мъгла. Краката, ръцете и лицето й бяха ясно очертани и имаше бедра и гърди като стройна жена.
	Каладин се свъси на духчето. Духчетата бяха навсякъде; човек просто не им обръщаше внимание през повечето време. Тази беше изключение. Ходеше нагоре, сякаш се изкачваше по невидима стълба. Стигна на височина, от която можеше да разглежда ръката на Каладин, така че той сключи пръсти около черните листа. Тя се разходи в кръг около юмрука му. Макар да блещукаше като остатъчен образ след вглеждане в слънцето, всъщност не светеше.
	Тя се наведе и огледа ръката му от разни ъгли като дете, което очаква да намери скрито лакомство.
	— Какво е това? — гласът й беше като шепот. — Можеш дами покажеш. Няма да кажа никому. Това съкровище ли е? Да не си отрязал късче от наметалото на нощта и да си го скрил? Или е сърце на бръмбар, мъничко, ала могъщо?
	Той не каза нищо и духчето се нацупи. Тя се издигна и закръжа, макар да нямаше крила, и го погледна в очите.
	— Каладин, защо трябва да ме пренебрегваш?
	Каладин се сепна.
	— Какво каза?
	Тя се усмихна пакостливо, после отскочи и фигурата й се разми в дълга бяла панделка със синкаво бяла светлина. Шмугна се между дъските — извиваше се и се гънеше като парче плат, подхванато от вятъра — и се стрелна под фургона.
	— Да те отнесе Бурята дано! — рече Каладин и скочи на крака. — Дух! Какво каза? Повтори го! — Духчетата не използваха имената на хората. Те нямаха разум. По-големите, например вятърните или речните духчета, можеха да наподобяват гласове или изражения, но всъщност не мислеха. Те не…
	— Някой от вас чу ли това? — попита Каладин останалите обитатели на клетката. Покривът беше тъкмо толкова висок, та Каладин да може да стои прав. Останалите седяха облегнати и очакваха да получат своя черпак вода. В отговор получи само няколко изръмжавания да пази тишина и малко кашляне от болника в ъгъла. Дори „приятелят“ му от преди малко не му обърна внимание. Човекът беше изпаднал във вцепенение, зяпаше краката си и от време на време свиваше и отпущаше палци.
	Може би не бяха видели духчето. Много от по-големите духчета бяха видими само за онзи, на когото досаждаха. Каладин отново седна на пода и провеси крака навън. Вятърното духче _наистина_ каза името му, ала несъмнено просто повтаряше нещо, чуто по-рано. Но… никой от хората в клетката не знаеше как се казва той.
	_Може би полудявам_, помисли Каладин. _Привиждат ми се неща. Счуват ми се гласове._
	Пое дълбоко дъх и разтвори юмрук. Стискането беше смачкало и натрошило листата. Трябваше да ги скрие, за да предотврати още…
	— Тези листа изглеждат интересно — каза същият женски глас. — Много ги харесваш, нали?
	Каладин скочи и се извърна по посока на гласа. Вятърното духче стоеше във въздуха току до главата му, бялата рокля се гънеше от вятър, който Каладин не можеше да усети.
	— Откъде знаеш името ми? — настоя той.
	Вятърното духче не отговори. Разходи се по въздуха над дъските, после подаде глава навън и загледа как роботърговецът Твлкав раздава напитки на последните роби от първия фургон. Погледна отново Каладин.
	— Защо не се бориш? Преди се бореше. Сега си престанал.
	— Какво те е грижа, духче?
	Тя изви глава настрани.
	— Не знам — рече, сякаш изненадана от себе си. — Но ме е грижа. Не е ли странно?
	Беше повече от странно. Какво разбираше той от духче, което не само ползваше името му, а и явно _помнеше_ неща, които той беше правил преди седмици?
	— Хората не ядат листа, знаеш го, Каладин — каза тя и разпери прозрачните си ръце. После пак наклони глава. — Или ядете? Не мога да си спомня. Толкова сте странни, тъпчете разни неща в устите си, вадите други, когато смятате, че никой не ви гледа.
	— Как така знаеш името ми? — прошепна той.
	— А _ти_ как го знаеш?
	— Знам го, защото… защото е мое. Моите родители ми го казаха. Не знам.
	— Е, и аз не знам — каза тя и кимна, сякаш току-що е победила в някакъв важен спор.
	— Добре — отвърна той. — А защо _използваш_ името ми?
	— Защото така е учтиво. Пък ти си {e}не{/e}учтив.
	— Духчетата не знаят какво означава това!
	— Видя ли — рече тя и го посочи с пръст. — Неучтив.
	Каладин примигна. Добре, беше далеч от родното място, ходеше по чужди камъни и ядеше чужда храна. Може би тукашните духчета не бяха като онези в неговия край.
	— Е, защо не се бориш? — попита тя, спусна се, кацна на краката му и се загледа нагоре в лицето му. Не можеше да усети теглото й.
	— Не мога да се боря — рече тихо той.
	— Преди го правеше.
	Той затвори очи и отпусна глава напред върху дъските.
	— Толкова съм уморен.
	Нямаше предвид телесната умора, макар че осемте месеца хранене с огризки бяха отнели много от жилавостта и силата, които беше култивирал като войник. _Чувстваше се_ уморен. Дори и когато спеше достатъчно. Дори и в дните, когато не беше гладен, премръзнал или скован от бой. Толкова уморен…
	— И преди се уморяваше.
	— Провалих се, духче — отвърна той и стисна очи. — Налага ли се да ме измъчваш така?
	Всички бяха мъртви. Сен и Далет, преди това Тукс и събирачите. Преди тях — Тиен. Преди него — кръв по ръцете му и трупът на момичето с бледата кожа.
	Някои от робите наоколо промърмориха, явно го мислеха за луд. Всеки можеше да стигне дотам да си въобрази духче, но нямаше смисъл да разговаря с него. _Беше_ ли луд? Може би трябваше да си пожелае това — лудостта беше бягство от болката. Но вместо да го привлича, това го ужасяваше.
	Отвори очи. Най-сетне Твлкав се тътреше към каладиновия фургон с ведрата с вода. Пълният мъж с кафеви очи ходеше с едва забележимо накуцване; вероятно от отдавнашно счупване на крака. Беше тайлен, а всички мъже тайлени независимо от възрастта и цвета на косата имаха еднакви остри бели бради и бели вежди. Веждите им ставаха много дълги и тайлените ги носеха преметнати зад ушите. Така изглеждаше, че човекът има два бели кичура в иначе черната коса.
	Облеклото му се състоеше от панталони на червени и черни райета и тъмносин пуловер в тон с плетеното кепе, което някога ще да е било хубаво, но вече беше одрипавяло. Дали някога е бил нещо друго, а не роботърговец? Този начин на живот — да купуваш и да продаваш човешка плът — явно се отразяваше. Уморяваше душата, макар и да пълнеше кесията.
	Твлкав се държеше на разстояние от Каладин, понесъл газената си лампа, за да огледа кашлящия роб в предната част на фургона. Твлкав повика своите наемници. Блут — Каладин не знаеше защо си е направил труда да научи имената им — свърна към него. Твлкав заговори тихо, като сочеше роба. Блут кимна, плоското му лице се губеше в светлината на лампата, и измъкна сопата от колана си.
	Вятърното духче се превърна в бяла панделка и се стрелна към болния. Тя се засука и завъртя няколко пъти, преди да кацне на пода и отново да се превърне в момиче. Приведе се и заразглежда мъжа. Като любопитно дете.
	Каладин се обърна и затвори очи, ала все още чуваше кашлицата. Някъде в главата му гласът на баща му откликна. _За да излекуваш изнурителната кашлица_, занарежда с внимателен и прецизен тон той, _прилагай по две шепи кървав бръшлян. Ако не разполагаш с бръшлян, имай грижата да даваш на пациента много течности, за предпочитане подсладени със захар. Докато пациентът е хидратиран, най-вероятно ще оцелее. Болестта звучи много по-зле, отколкото всъщност е._
	_Най-вероятно ще оцелее…_
	Кашлицата продължаваше. Някой отвори вратата на клетката. Знаеха ли как да помогнат на човека? Толкова лесно решение. Давайте му вода и ще оцелее.
	Няма значение. Най-добре да не се забърква.
	Умиращи по бойното поле мъже. Момчешко лице, толкова познато и обичано, очакващо от Каладин спасение. Рана от меч отстрани на шията. Броненосец, нападащ редиците на Амарам. Кръв, смърт, провал, болка.
	И гласът на баща му. _Наистина ли можеш да го изоставиш, синко? Да го оставиш да умре, когато можеш да помогнеш?_
	_Бурята да го порази дано!_
	— Спрете! — извика Каладин и се изправи.
	Останалите роби бързо се отдръпнаха. Блут скочи, затръшна вратата на клетката и вдигна сопата си. Твлкав се прикри зад наемника като зад щит.
	Каладин пое дълбоко дъх, стисна листата в една ръка и вдигна другата към челото, за да изтрие струйката кръв. Прекоси малката клетка, а босите му крака тупкаха по дървото. Блут гледаше свирепо, когато Каладин коленичи до болния. Трепкащата лампа осветяваше дълго изпито лице и почти безкръвни устни. Човекът беше изхвърлил зеленикави плътни храчки. Каладин опипа врата му за бучки, после провери тъмнокафевите му очи.
	— Нарича се изнурителна кашлица — рече Каладин. — Ще оцелее, ако му давате допълнително по черпак вода на всеки два часа в продължение на около пет дни. Ще се наложи да му я наливате насила в гърлото. Ако имате захар, разбъркайте от нея във водата.
	Блут почеса яката си челюст, после хвърли поглед към нисичкия роботърговец.
	— Измъкни го навън — нареди Твлкав.
	Болният се пробуди, когато Блут отключи клетката. Наемникът блъсна Каладин със сопата и той неохотно се отдръпна.
	Като остави сопата настрани, Блут улови роба под мишниците и го извлече навън, като през цялото време нервно опитваше да държи Каладин под око. В последния неуспешен опит на Каладин за бягство участваха двадесет въоръжени роби. Господарят му би трябвало да го екзекутира заради това, но той заявил, че Каладин е „участвал в заговор“ и го белязал със знака _шаш_, после го продал на безценица.
	Сякаш винаги имаше някаква причина да оцелее, когато умираха онези, на които опитваше да помогне. Някои смятаха това за благословия, но той го разглеждаше като иронично мъчение. При предишния господар беше разговарял известно време с един роб от Запада — селай, който разказваше за Старата магия от техните легенди и как с нея можеш да прокълнеш някого. Нима с Каладин се случваше точно това?
	_Не ставай глупак_, рече си той.
	Вратата на клетката се затръшна и заключи. Клетките бяха необходими — Твлкав трябваше да пази крехките си вложения от бурята. Дървените страници на клетката можеха да се издърпват нагоре и заключват на място по време на свирепите ветрове.
	Блут завлече роба край огъня, до неотвореното буре с вода. Каладин се поуспокои. _Ето_, рече си той. _Може би още можеш да помагаш. Може би има смисъл да те е грижа._
	Каладин разтвори длан и огледа смачканите черни листа. Не му трябваха. Да ги пусне в напитката на Твлкав щеше да е не само трудно, но и безсмислено. Наистина ли желаеше смъртта на роботърговеца? Какво щеше да постигне по този начин?
	Във въздуха отекна глухо пукане, последвано от второ, по-меко, сякаш някой изпусна чувал зърно. Каладин бързо вдигна глава и погледна към мястото, където Блут беше оставил болния роб. Наемникът вдигна сопата още веднъж, после я стовари, разнесе се хрущене, когато удари черепа на роба.
	Той не издаде нито звук на болка или негодувание. Трупът му се прекатури в тъмнината; Блут сръчно го вдигна и го метна на рамо.
	— Не! — изкрещя Каладин, скочи от другия край на клетката и удари по дъските.
	Твлкав се топлеше пред огъня.
	— Да те отнесе Бурята дано! — изкрещя Каладин. — Той можеше да оживее, копеле такова!
	Твлкав го изгледа. После лениво се приближи и понамести синьото си плетено кепе.
	— Той щеше да ви разболее всичките, не разбираш ли. — Гласът му беше с лек акцент, сливаше думите, не слагаше ударенията на правилната сричка. На Каладин му се струваше, че тайлените винаги мърморят. — Няма да изгубя цял фургон хора заради един.
	— Той вече не беше зара`зен! — каза Каладин и отново удари дъските с ръце. — Ако някой от нас можеше да се зарази, това щеше да е станало досега.
	— Надявам се, не сте се заразили. Мисля, че той вече не можеше да бъде спасен.
	— Казах ти, че не е така!
	— А аз трябваше да ти повярвам, така ли, дезертьоре? — рече засмяно Твлкав. — На човек, в чиито очи тлее омраза? Ти би ме убил — той сви рамене. — Не ме е грижа. Стига да сте здрави, докато дойде време за продажба. Ще ме благославяте, че ви спасих от болестта на този човек.
	— Ще благославям кладата ти, когато я издигна със собствените си ръце — отвърна Каладин.
	Твлкав се усмихна и се запъти обратно към огъня.
	— Поддържай яростта си, дезертьоре, поддържай силата си. Те ще ми донесат добри пари, когато пристигнем.
	_Не и ако не доживееш дотогава_, помисли Каладин. Твлкав винаги сгряваше последната вода от ведрото, което ползваше за робите. В нея си вареше чай, окачвайки я над огъня. Ако Каладин се постараеше да пие последен от робите и след това стриеше листата и ги пуснеше в…
	Каладин застина и погледна ръцете си. В гнева си беше забравил, че стиска черната жлъчка. Беше изтървал листата, докато блъскаше по дъските. Само няколко малки парченца бяха полепнали по дланите му, но не бяха достатъчно, за да подействат.
	Той се завъртя и погледна назад; подът на клетката беше мръсен и покрит с нечистотии. Ако парченцата бяха паднали там, нямаше начин да ги събере. Вятърът се надигна внезапно и отвя праха, трохите и нечистотиите от фургона навън в нощта.
	Каладин се провали дори и в това.
	Отпусна се назад, с гръб към дъските, и сведе глава. Разгромен. Проклетото вятърно духче продължаваше да се стрелка около него и изглеждаше объркано.


>>
	{img:pytjat_na_kralete_t1_shalan_1.jpg|#Из скицника на Шалан: небесни змиорки}


>>	3
>>	Градът на камбаните
>>	{img:pytjat_na_kralete_t1_3.png}

E>
	„Един мъж стои на ръба на скалата и гледа как родната му страна рухва. Водите бушуват долу, толкова далече под него. И той чува детски плач. Това са неговите сълзи.“
@	Записано на четвърти Танатес, година 1171, тридесет секунди преди смъртта. Обектът е уважаван каменоделец.
E$

	Карбрант, Градът на камбаните, беше място, което Шалан никога не си беше представяла, че ще посети. Макар често да мечтаеше за пътешествия, очакваше да прекара младежките си години затворена в семейното имение, откъдето да бяга само в книгите от бащината библиотека. Очакваше да се омъжи за някой от съюзниците на баща си и да прекара остатъка от живота си затворена в _неговото_ имение.
	Но очакванията са като крехки глинени съдове. Колкото по-силно ги стискаш, толкова по-вероятно е да ги счупиш.
	Оказа се останала без дъх, притиснала подвързания с кожа скицник към гърдите си, докато докерите теглеха кораба в пристанището. Карбрант беше огромен. Построен на стръмен хълм, градът беше клиновиден, сякаш издигнат в голяма цепнатина, с отворената страна към океана. Сградите бяха солидни, с квадратни прозорци и изглежда бяха построени от някаква глина или хоросан. Може би крем? Боядисани бяха в светли цветове — най-често червени и оранжеви, но тук-там имаше и сини и жълти.
	Вече чуваше чистите гласове на камбаните, поклащащи се на вятъра. Трябваше да наведе глава назад, за да погледне най-високата част на града; Карбрант надвисваше над нея като планина. Колко ли хора живееха в подобно място? Хиляди? Десетки хиляди? Тя отново потръпна — уплашена, но развълнувана — после усърдно примигна и запечата образа на града в паметта си.
	Наоколо сновяха моряци. _Насладата на вятъра_ беше тесен едномачтов кораб, който едва побираше нея, капитана, съпругата му и шестчленния екипаж. В началото изглеждаше толкова малък, но капитан Тозбек беше спокоен и предпазлив, отличен моряк, макар и езичник. Внимателно водеше кораба край брега и винаги намираше защитени заливчета, където да го скрие от бурите.
	Капитанът наглеждаше моряците, докато привързваха кораба в пристана. Тозбек беше нисък, на ръст колкото Шалан, а дългите си бели тайленски вежди носеше някак чудновато заострени. Сякаш над очите имаше две поклащащи се ветрила, всяко по една стъпка дълго. Носеше просто плетено кепе и черна дреха със сребърни копчета. Шалан си беше представяла, че капитанът е получил белега на брадичката си в свирепа морска битка с пирати. Предния ден с разочарование узна, че е получен от някакво хлабаво въже на кораба при лошо време.
	Съпругата на капитана, Ашлв, вече слизаше по трапа и отиваше да регистрира кораба им. Капитанът забеляза, че Шалан го гледа изучаващо, и се приближи. Беше делови партньор на нейната фамилия, доверено лице на баща й от години. Това бе добре, защото планът, скроен от Шалан и братята й, не предвиждаше тя да вземе със себе си придружителка или гувернантка.
	Този план изнервяше Шалан. Много, _много_ я изнервяше. Тя ненавиждаше двуличието. Но финансовото положение на дома им… Нужно им беше забележително наливане на пари или някакъв друг път във веденската дворцова политика. В противен случай нямаше да оцелеят до края на годината.
	_Първата работа преди всичко_, помисли Шалан и се насили да се успокои. _Намери Ясна Колин. Ако пак не се е преместила без тебе._
	— Изпратих един слуга от Ваше име, Ваше Сиятелство — рече Тозбек. — Ако принцесата още е тук, скоро ще го знаем.
	Шалан кимна признателно, все още стиснала скицника. В града имаше хора _навсякъде_. Някои носеха познатото облекло — панталони и закопчани отпред ризи за мъжете, поли и ярки цветни блузи за жените. Тези хора можеше да са от родината й, Я Кевед. Но Карбрант беше свободен град. Малък, политически крехък град-държава, с незначителна територия — ала пристанищата му бяха отворени за всички преминаващи кораби и градът не задаваше въпроси за националността или статута. Хората се стичаха в него.
	Затова много от онези, които видя, бяха екзотични. Онези облекла от едно парче плат бяха на мъжете или жените от Ташикк, страна далече на запад. Дългите дрехи, спуснати до глезените и отворени отпред като пелерини… откъде бяха те? Рядко беше виждала толкова парши, колкото работеха в пристанището и пренасяха стоките на гръб. Подобно на паршите, които баща й притежаваше, и те бяха набити и с дебели крайници, със странна мраморна кожа — някои части бяха бледи или черни, други — наситено алени. Шарката беше различна при всеки.
	След като преследва Ясна Колин близо шест месеца, Шалан започваше да мисли, че никога няма да я хване. Избягваше ли я принцесата? Не, това не изглеждаше вероятно — просто Шалан не беше достатъчно важна, та Ясна да я чака. Нейно Сиятелство Ясна Колин беше една от най-могъщите жени на света. И една от най-скандалните. Единственият член на правоверно кралско семейство с откровено еретични възгледи.
	Шалан опита да не се притеснява. Най-вероятно щяха да открият, че Ясна отново е заминала. _Насладата на вятъра_ щеше да пренощува в пристанището и Шалан щеше да договори цената на пътуването до следващото място — доста намалена заради вложенията на баща й в кораба на Тозбек.
	Вече бяха изминали месеци от времето, когато Тозбек се беше надявал да се отърве от нея. Тя никога не усети той да й се противи; честта и верността го караха да се съгласява с всички нейни искания. Ала неговото търпение нямаше да трае вечно, както и нейните пари. Вече беше използвала повече от половината сфери, които носеше. Капитанът, разбира се, нямаше да я изостави в чужд град, но може би със съжаление щеше да настоява да я върне във Веденар.
	— Капитане! — каза един моряк, който бързаше по трапа. Носеше само риза и широки дънести панталони, а кожата му беше потъмняла от работа на слънце. — Няма съобщение, сър. Архиварят на пристанището казва, че Ясна още не е заминала.
	— Ха! — отвърна капитанът и се обърна към Шалан. — Преследването свърши!
	— Слава на Вестителите! — меко рече Шалан.
	Капитанът се усмихна, пищните му вежди заприличаха на лъчи светлина, струяща от очите му.
	— Вашето красиво лице ще да ни е донесло този благоприятен вятър! Самите вятърни духчета бяха запленени от вас, Ваше Сиятелство Шалан, и ни доведоха тук!
	Шалан се изчерви и преглътна един недотам уместен отговор.
	— А! — каза капитанът и насочи пръст към нея. — Виждам, че имате отговор, виждам го в очите Ви, млада госпожице! Изплюйте камъчето. Думите, разбирате ли, не са за задържане. Те са волни създания и ако останат заключени, разстройват стомаха.
	— Не е любезно — възрази Шалан.
	Тозбек избухна в смях.
	— След месеци плаване да кажете това! Все Ви разправям, че ние сме моряци. Забравихме да се държим любезно в първия миг, щом стъпихме на палубата; днес е късно да се поправяме.
	Тя се усмихна. Строгите бавачки и учители я бяха обучили да си държи езика — за беля, братята й бяха още по-решени от тях да я насърчават да върши обратното. Беше й станало навик да забавлява братята си с остроумни забележки, когато наблизо нямаше никой друг. Тя с топлота си помисли за часовете, прекарани край пращящото огнище в големия салон, когато по-малките трима от четиримата й братя се скупчваха около нея, а тя вземаше на прицел най-новия подлизурко от обкръжението на баща им или някой странстващ ардент. Често съчиняваше глупави разговори и ги вкарваше в устите на хората, които с братята й виждаха, но не можеха да чуят.
	Това създаде у нея нещо, наречено от бавачките „нахална жилка“. А се оказа, че моряците ценят остроумията повече и от братята й.
	— Е — каза Шалан на капитана, изчервена, но все още с желание да говори — само си мислех така: казвате, че моята красота е помамила ветровете бързо да ни доведат в Карбрант. А значи ли това, че при другите плавания липсата на красота е била причината да закъсняваме?
	— Ее… хмм…
	— Та всъщност Вие ми казвате, че съм красива точно през една шеста от времето.
	— Глупости! Млада госпожице, красива сте като утринна зора, така си е!
	— Като зора? Искате да кажете, прекалено румена — тя задърпа дългата си червена коса — и карам хората да примижават, щом ме видят?
	Той се разсмя и неколцина от моряците се присъединиха. Капитан Тозбек каза:
	— Добре тогава. Вие сте като цвете.
	Тя се намуси.
	— Алергична съм към цветя.
	Капитанът вдигна вежда.
	— Не, наистина — призна тя. — Намирам ги съвсем очарователни. Но ако ми подарите букет, ще получа толкова силен пристъп, че ще Ви се наложи да търсите по стените луничките, които са се отлепили от лицето ми при кихавицата.
	— Добре, така да е, продължавам да твърдя, че сте _хубава_ като цвете.
	— Ако съм като цвете, значи младежите на моята възраст страдат от същата алергия, понеже забележимо странят от мен. — Тя потръпна. — Сега видяхте ли, казвах Ви, че отговорът ми не е любезен. Младите жени не бива да се държат така дразнещо.
	— Ах, млада госпожице — капитанът докосна плетеното си кепе. — На нас с момчетата ще ни липсват умните Ви приказки. Не знам какво ще правим без Вас.
	— Най-вероятно ще плавате. И ще се храните, ще пеете и ще гледате вълните. Всичко, което правите сега, само че ще имате доста _повече_ време, защото няма да се препъвате в някакво си момиченце, което седи на палубата, рисува и си мърмори. Но имате благодарностите ми, капитане, за едно плаване, което беше чудесно, макар да се проточи повече.
	Той признателно докосна кепето си.
	Шалан се усмихна — не беше очаквала, че ще се чувства толкова освободена сама навън. Братята й се притесняваха, че тя ще се бои. Смятаха, че е кротка, понеже не обичаше да спори и при разговори между много хора си мълчеше. И може би тя наистина _беше_ кротка — да е далече от Я Кевед беше плашещо. Но беше и прекрасно. Беше напълнила три скицника с рисунки на същества и хора, които беше наблюдавала, и макар тревогата за фамилните финанси да беше постоянна, тя се уравновесяваше от чистото удоволствие, че трупа опит.
	Тозбек се зае да урежда престоя на кораба в пристанището. Той беше свестен човек. А хвалбите му за така наречената й красота тя приемаше такива, каквито бяха — белег за мила, макар и попреувеличена привързаност. Тя имаше бледа кожа в една епоха, когато за истински красив се приемаше алетският светложълтеникав цвят, и въпреки светлосините очи, нечистото й родословие личеше в кестеняво-червената коса. Нямаше и един кичур в приличния черен цвят. Когато поотрасна, луничките й избледняха — слава на Вестителите — но все още се забелязваха няколко по носа и бузите й.
	След като поприказва с хората си, капитанът рече:
	— Млада госпожице, Вашата Сиятелна Ясна несъмнено ще е в Конклава, разбирате ли.
	— О, където се намира Паланеумът ли?
	— Да, да. И кралят живее там. Това е центърът на града, тъй да се каже. Пък е и на върха. — Почеса се по брадичката. — Както и да е, Нейно Сиятелство Ясна Колин е сестра на крал; тя няма да отседне другаде, не и в Карбрант. Нашият Ялб ще Ви покаже пътя. Можем да донесем сандъка Ви по-късно.
	— Благодаря ви много, капитане — рече тя. — _Шайлор мкабат ноур._ — _Ветровете ни докараха благополучно._ Тайленска благодарност.
	Капитанът се усмихна широко.
	— _Мкаи баде фортентис!_
	Тя нямаше представа какво означава това. Можеше доста добре да чете на тайленски, но слушането беше съвсем друга работа. Тя му се усмихна, което се оказа съвсем подходящ отговор, защото той се разсмя и махна на един от моряците си.
	— Ще чакаме в това пристанище два дни. Утре ще има буря, разбирате ли, та не можем да отплаваме. Ако ситуацията със Сиятелната Ясна не се развие както се надявате, ще Ви върнем в Я Кевед.
	— Отново Ви благодаря.
	— За нищо, млада госпожице. Няма разлика с обичайната ни работа. Тук можем да натоварим стоки, та така. Впрочем, образът на съпругата ми, който ми подарихте да си окача в каютата, е много хубав. Съвсем хубав.
	Той се запъти към Ялб, за да му даде нареждания. Шалан чакаше. Прибра скицника в кожената подвързия. Ялб. Произнасянето на името затрудняваше веденския й език. Защо тайлените така обичаха да сбиват звуците и не слагаха едни подходящи гласни?
	Ялб й махаше. Тя тръгна след него.
	— Пазете се, момичето ми — предупреди я капитанът, когато тя мина край него. — Дори и спокоен град като Карбрант крие опасности. Дръжте си ума наблизо.
	— Бих казала, че предпочитам да си стои вътре в главата ми. Ако се окаже „наблизо“, значи някой със сопа се е приближил твърде много до мене — отвърна Шалан, докато внимателно пристъпваше на трапа.
	Капитанът се разсмя и й помаха за сбогом, докато тя се спускаше по трапа, придържайки се за релинга със свободната си ръка. Като на всички жени от воринското вероизповедание, лявата й ръка — скритата — беше завита, а навън се показваше свободната ръка. Обикновените жени от тъмнооките носеха ръкавица на скритата ръка, но от някой с положението на Шалан се очакваше повече скромност. Нейната скрита ръка се намираше в удължения маншет на левия ръкав, затворен с копчета.
	Роклята й беше с традиционна воринска кройка, прилепнала по гърдите, раменете и талията и със свободни поли. Беше от синя коприна, а копчетата отстрани — от черупката на чул; притискаше чантата до гърдите си със скритата ръка, а със свободната се държеше за релинга.
	От трапа прекрачи в трескавия кипеж на пристанището — вестоносци търчаха насам-нататък, жени в червени дрехи вписваха товарите в сметководни книги. Карбрант беше воринско кралство като Алеткар и родината й Я Кевед. Тук хората не бяха езичници и писането беше женско изкуство; мъжете учеха само глифи, а буквите и четенето оставяха на съпругите и сестрите си.
	Шалан не беше питала, но беше сигурна, че капитан Тозбек може да чете. Беше го виждала с книги в ръка и се беше почувствала неудобно. Четенето не подобаваше на един мъж. Поне на мъжете, които не бяха арденти.
	— Искате ли да се повозите? — попита Ялб, чието селско тайленско произношение беше толкова грубо, че тя едва го разбра.
	— Да, моля.
	Той кимна, завтече се нанякъде и я остави на пристанището, заобиколена от група парши, които усърдно местеха дървени кафези от една камара на друга. Паршите бяха тъпоумни, но отлични работници. Никога не се оплакваха, винаги правеха каквото им се каже. Баща й ги предпочиташе пред обикновените роби.
	Наистина ли алетите воюваха срещу _парши_ в Пустите равнини? Това изглеждаше толкова странно на Шалан. Паршите не воюваха. Те бяха кротки и практически неми. Разбира се, тя беше чула, че онези в Пустите равнини — наричаха ги паршенди — телесно са различни от паршите. По-силни, по-високи, по-умни. Май всъщност не бяха никакви парши, а техни далечни родственици.
	За нейна изненада навсякъде по доковете имаше животни. Няколко небесни змиорки се носеха из въздуха и търсеха плъхове или риба. Дребни рачета се криеха в цепнатините на дъските по доковете, а бобинките на гроздове висяха по дебелите греди. На крайбрежната улица една норка хищно се прокрадваше и търсеше изпуснати мръвки.
	Шалан не устоя, извади скицника и започна да скицира една нападаща небесна змиорка. Не се ли боеше от толкова много хора? Шалан държеше скицника със скритата ръка, обвила с пръсти горния му ръб, и рисуваше с въглен. Преди да приключи, водачът й се върна с един човек, който теглеше някаква прелюбопитна измишльотина с две големи колела и покрита с тента седалка. Шалан колебливо остави скицника. Очакваше паланкин.
	Мъжът с возилото беше нисък и тъмнокож, с широка усмивка на пълните устни. Подкани Шалан да седне и тя го стори със скромната грация, възпитана у нея от бавачките й. Носачът й зададе въпрос на някакъв насечен рязък език, който тя не можа да разпознае.
	— Какво беше това? — попита тя Ялб.
	— Иска да знае дали желаете да минете по дългия или по късия път — Ялб се почеса по главата. — Не съм съвсем сигурен каква е разликата.
	— Допускам, че единият отнема повече време — каза Шалан.
	— О, Вие _наистина_ сте умница.
	Ялб каза нещо на носача на същия насечен език и онзи му отговори.
	— Дългият път позволява добре да разгледате града — обясни Ялб. — Краткият път води право до Конклава. Няма много хубави изгледи, разправя. Предполагам, забелязал е, че сте нова тук.
	— Толкова ли изпъквам? — попита Шалан и се изчерви.
	— Хмм, не, разбира се, че не, Ваше Сиятелство.
	— И с това искаш да кажеш, че бия на очи като брадавица на носа на кралица.
	Ялб се разсмя.
	— Опасявам се, че е точно така. Но не може да идете някъде повторно, ако не сте били там за пръв път, мисля аз. Всеки трябва някак си да изпъква, тъй че преспокойно можете да се откроявате все така с хубостта си!
	Наложило й се беше да свикне с внимателното флиртуване на моряците. Те никога не прекаляваха с откровености и тя подозираше, че съпругата на капитана е била строга с тях, когато е забелязвала как се смущава Шалан. В имението на баща й слугите — дори пълноправните граждани сред тях — бяха боязливи и си знаеха мястото.
	Носачът още чакаше отговор.
	— По краткия път, моля — каза тя на Ялб, макар да й се щеше да мине по пътя с гледките. Най-сетне се намираше в _истински_ град и тръгваше по прекия път? Но се оказа, че Нейно Сиятелство Ясна се изплъзва като диво певче. Най-добре да побързат.
	Главната улица прорязваше хълма с множество завои, така че дори и краткият път й позволи да види доста от града. Оказа се опияняващо богат със странни хора, гледки и камбанен звън. Шалан се облегна и се остави градът да я погълне. Сградите бяха групирани по цветове, които явно обозначаваха предназначението им. Магазини, където се продават едни и същи стоки, трябваше да са боядисани в един оттенък — виолетово за облекла, зелено за храни. Домовете имаха свой модел, но Шалан не можа да го разтълкува. Цветовете бяха меки, в умити, приглушени тоналности.
	Ялб крачеше край количката и носачът заговори гърбом на Шалан. Ялб превеждаше, тикнал ръце в джобовете, на дрехата си.
	— Казва, че градът е особен заради тукашния лаит.
	Шалан кимна. Много градове бяха построени в лаити — места, защитени от бурите от околните скални образувания.
	— Карбрант е един от най-добре защитените големи градове в света — продължи да превежда Ялб — и камбаните символизират това. Разказват, че в началото ги сложили да предупреждават за надигащи се бури, защото хората невинаги обръщали внимание на лекия ветрец — Ялб се поколеба. — Просто си приказва разни неща, понеже иска голям бакшиш, Ваше Сиятелство. Чувал съм тази история, но я намирам страшно нелепа. Ако ветровете духат достатъчно силно, та да разлюлеят камбаните, и хората биха ги усетили. Освен това, хората не са ли забелязвали, че по кратуните им _вали дъжд_?
	Шалан се усмихна.
	— Нищо. Да продължава.
	Носачът бърбореше с резкия си глас — все пак, кой език _беше_ това? Шалан слушаше превода на Ялб и попиваше образите, звуците и — за съжаление — миризмите. Беше свикнала със свежия аромат на току-що почистените мебели и на печащите се в кухните плоски питки. Океанското пътешествие я беше приучило на нови аромати — на солена вода и на чист морски въздух.
	В тукашните миризми нямаше нищо чисто. Всяка уличка, която подминаваха, имаше свой неповторим букет от противни миризми. Те се редуваха с пикантния дъх на продаваните от уличните търговци храни и смесването беше още по-главозамайващо. За щастие носачът се премести по средата на пътя и миризмите намаляха, ако и сега да се налагаше да се примиряват с по-натовареното движение. Шалан се заплесваше по хората, които подминаваха. Онези мъже с ръкавиците и леко синкавата кожа бяха от Натанатан. Но кои бяха високите хора с важен вид и черни роби? А мъжете, чиито бради бяха овързани с въжета и приличаха на пръчки?
	Звуците накараха Шалан да се замисли за състезаващите се хорове от диви певчета край дома й, само че тук разнообразието и силата бяха по-големи. Сто гласа се надвикваха и се сливаха със затръшването на врати, трополенето на колелата по камъните и от време на време с писъците на небесните змиорки. За фон служеше непрестанният камбанен звън, който се усилваше при вятър. Камбани имаше по витрините на магазините, където висяха от мертеците. Всеки уличен фенер си имаше камбана, а и количката на Шалан имаше малко сребърно звънче на края на сенника. Когато бяха преполовили пътя нагоре по хълма, вълна от силни часовникови камбани отброи часа. Различните несъгласувани звуци произведоха оглушителен шум.
	Тълпите се поразредиха в горните квартали и най-сетне носачът стигна до една масивна сграда на самия връх. Боядисана в бяло, тя беше изсечена в скалата, а не беше изградена от тухли или глина. Предните колони се издигаха направо от камъка, задната част на зданието плавно преминаваше в скалата. На покрива имаше тумбести кубета, боядисани в металически цветове. Светлооки жени влизаха и излизаха, понесли приспособления за писане и облечени в рокли като тази на Шалан, с прилично покрити леви ръце. Мъжете тук бяха във ворински горни дрехи в армейски стил и колосани панталони; дрехите им се закопчаваха отстрани и завършваха с твърда яка, която обхващаше цялата шия. Много от тях бяха препасали саби в коланите, които пристягаха дългите им до коленете дрехи.
	Носачът спря и каза нещо на Ялб. Морякът започна да спори с него, турил ръце на кръста. Шалан се засмя на строгото му изражение и усърдно мигна, за да запази сцената и по-късно да я скицира.
	— Предлага ми да си поделим разликата, ако го оставя да поиска по-висока цена за пътуването — каза Ялб, поклати глава и даде ръка на Шалан, за да й помогне да слезе от количката. Тя стъпи на земята и изгледа носача, който сви рамене с усмивката на дете, заловено да краде сладкиши.
	Шалан притисна чантата със скритата си ръка и затърси със свободната кесията с парите.
	— Колко всъщност трябва да му дам?
	— Две прозрачни ще са повече от достатъчно. Аз бих му дал една. Тоя крадец пожела да поискам _пет_.
	Преди това пътуване Шалан никога не беше използвала пари; само се възхищаваше на красотата на сферите. Всяка сфера се състоеше от стъклено топче, малко по-голямо от нокътя на човешки палец, и в средата му имаше доста по-дребен скъпоценен камък. Скъпоценните камъни можеха да приемат от Светлината на Бурята и започваха да светят. Когато Шалан отвори кесията, по лицето й заиграха светлинките от малките рубини, изумруди, диаманти и сапфири. Тя улови три диамантени сфери, най-дребните пари. Изумрудите бяха най-ценни, защото Превръщателите можеха да ги ползват за създаване на храна.
	Стъклената част на повечето сфери беше еднаква; размерът на скъпоценния камък в центъра им определяше стойността. Трите прозрачни например имаха вътре само по едно малко парченце диамант. Дори и тези късчета можеха да светят със Светлината — доста по-слабо от лампа, но все пак видимо. Една марка — сферата със средна стойност — беше малко по-тъмна от свещ и се равняваше на пет прозрачни.
	Шалан беше донесла само заредени сфери, защото беше чувала, че тъмните се смятат за съмнителни и понякога се налага да се търсят услугите на сарафин, който да прецени дали камъкът е истински. Тя, разбира се, държеше най-ценните сфери в кесията, която беше закопчана отвътре в левия й ръкав.
	Подаде трите прозрачни на Ялб, който вирна глава. Шалан кимна към носача и се изчерви, когато осъзна, че използва Ялб като старши слуга-посредник. Обиди ли се той?
	Ялб се разсмя и застана вдървено като старши слуга, докато плащаше на носача с шеговито-строг израз на лицето. Носачът също се разсмя, поклони се на Шалан и откара количката.
	— Това е за теб — рече Шалан, извади рубинена марка и я подаде на Ялб.
	— Сиятелство, това е прекалено много!
	— Отчасти от благодарност, но и ти плащам да останеш тук и да ме почакаш няколко часа, в случай че се върна.
	— Да почакам няколко часа за цяла огнена марка? Толкова е заплатата за цяла седмица плаване!
	— Значи със сигурност няма да се отклониш.
	— Ще бъда точно тук! — рече Ялб и направи сложен поклон, който беше изненадващо добре изпълнен.
	Шалан дълбоко пое дъх и закрачи по стъпалата към внушителния вход на Конклава. Дяланият камък наистина беше забележителен — художникът в нея искаше да се отбие и да го разучи, но не посмя. Влизането в огромната сграда беше като гмурване. Коридорът беше обрамчен с лампи със Светлина на Бурята, които грееха в бяло. Вероятно в тях имаше диамантени броами; в повечето добре построени сгради използваха Светлина на Бурята за осветление. Един броам — сферата с най-висока стойност — светеше приблизително колкото пет свещи.
	Светлината на лампите падаше равномерно и меко върху множество слуги, писари и светлооки, които минаваха по коридора. Явно сградата беше построена като един широк, висок и дълъг тунел, вкопан в камъка. Отстрани имаше просторни зали, а от централната голяма променада се разклоняваха допълнителни коридори. Шалан се почувства далеч по-удобно, отколкото навън. Това място със сновящите слуги и разните дребни благородници беше познато.
	Шалан вдигна свободната си ръка, за да покаже, че се нуждае от помощ, и съвсем очаквано един старши слуга с блестящо бяла риза и черни панталони забърза към нея.
	— Ваше Сиятелство? — попита той на родния й веденски, вероятно заради цвета на косата.
	— Търся Ясна Колин — каза Шалан. — Научих, че се намира зад тези стени.
	Старшият слуга отривисто се поклони. Повечето от старшите слуги се гордееха със своята безукорна служба — тъкмо с тази нагласа се беше подигравал Ялб преди малко.
	— Ще се върна, Ваше Сиятелство. — Вероятно човекът беше от втори нан, тъмноок гражданин от най-висок ранг. Във воринската религия Призванието — задачата, на която човек се посвещаваше — беше от жизненоважно значение. Изборът на добра професия и упоритата работа бяха най-добрият начин за осигуряване на хубаво положение в живота след смъртта. Специалното светилище, където човек практикуваше религията, често имаше общо с избраното от него Призвание.
	Шалан скръсти ръце и зачака. Дълго беше мислила за своето Призвание. Очевидният избор беше изкуството, пък и тя толкова обичаше да рисува. Но я привличаше нещо повече от това — _учението_, въпросите, породени от наблюдението. Защо небесните змиорки не се боят от хората? С какво се хранят бобинките? Защо колонията плъхове процъфтява на едно място, а загива на друго? И затова тя избра естествената история.
	Гореше от желание да стане истински учен, да получава истински напътствия, времето й да минава в дълбоки изследвания и проучвания. Дали отчасти затова предложи дръзкия план да издири Ясна Колин и да стане нейна повереница? Може би. Ала не биваше да се разсейва. Да стане повереница на Ясна — и следователно нейна ученичка — беше само една стъпка.
	Така размишляваше, докато лениво отиде до една колона и поглади полирания камък със свободната си ръка. Подобно на по-голямата част от Рошар — с изключение на някои крайбрежни области — Карбрант беше построен върху гол необработен камък. Сградите навън стояха направо върху скалата, а тази тук се плъзваше навътре в нея. Колоната е гранитна, предположи Шалан, макар познанията й по геология да бяха схематични.
	Подът беше настлан с дълги опалено оранжеви килими. Материята беше плътна, изтъкана така, че да изглежда пищно, но да не се износва лесно от стъпките на множеството хора. Широкият правоъгълен коридор създаваше усещането за _старо_. В една от книгите, които Шалан беше прочела, се твърдеше, че Карбрант бил основан още в дните на сянката, години преди Последното Опустошение. В такъв случай наистина бе стар. На хиляди години, създаден преди ужасите на Йерокрацията, даже много преди Измяната. Отдавна, когато Пустоносните с каменните туловища са вилнеели по света.
	— Ваше Сиятелство? — чу се глас.
	Шалан се обърна и видя, че слугата се е върнал.
	— Насам, Ваше Сиятелство.
	Тя кимна на слугата и той бързо я поведе надолу по пълния с хора коридор. Шалан прехвърли мислите си върху това как да се представи на Ясна. Тази жена беше легенда. Дори Шалан, която живееше в отдалечено имение в Я Кевед, беше чувала за бляскавата еретичка, сестрата на алетския крал. Ясна беше само на тридесет и четири години, ала мнозина смятаха, че отдавна щеше да е получила шапката на учен магистър, ако не беше нейното гласно разобличаване на религията. По-точно, тя отричаше светилищата — разните религиозни конгрегации, в които участваха правоверните воринци.
	Неприличните духовитости тук нямаше да свършат работа на Шалан. Трябваше да е безупречна. Да бъде взета за повереница от някоя именита жена беше най-добрият начин да се обучи в женските изкуства — музика, рисуване, писане, логика и природни науки. Доста приличаше на обучението на младежа в почетната гвардия на тачен от него Сиятелен господар.
	Първоначално Шалан беше писала на Ясна с молба да я вземе за повереница от отчаяние; всъщност не очакваше утвърдителен отговор от жената. Изуми се, когато получи отговор, с който Ясна изискваше от нея да й се представи две седмици по-късно в Думадари. Оттогава Шалан я преследваше.
	Ясна беше еретичка. Щеше ли да поиска от Шалан да се отрече от религията си? Шалан се съмняваше, че ще може да стори това. Воринското учение за човешката Слава и Призвание беше едно от малкото й убежища в трудните дни, когато баща й беше най-лош.
	Свърнаха в по-тесен коридор и навлязоха все по-надалече от основния корпус на сградата. Най-сетне старшият слуга спря на един ъгъл и с жест прикани Шалан да продължи. От коридора вдясно се чуваха гласове.
	Шалан се поколеба. Понякога се чудеше как се стигна дотук. Тя беше тихата, кротката, най-малката от петте деца и единственото момиче. Закриляна и пазена цял живот. А сега надеждите на цялата фамилия лежаха на плещите й.
	Баща им беше мъртъв. И беше изключително важно това да остане в тайна.
	Тя не желаеше да мисли за този ден — почти го беше изличила от ума си и се учеше да мисли за други неща. Но последиците от загубата не можеха да се пренебрегват. Баща й беше дал много обещания — някои сделки, някои подкупи, част от последните прикрити под формата на първите. Домът Давар дължеше големи суми пари на голям брой хора и без баща й, който да усмирява кредиторите, те щяха да започнат да искат своето.
	Нямаше към кого да се обърне. Семейството — главно заради баща й — беше ненавиждано дори от съюзниците си. Върховният принц Валам, Сиятелният господар, на когото бяха васали, беше болнав и вече не ги закриляше както преди. Когато се разчуеше, че баща й е мъртъв и семейството е разорено, щеше да дойде краят на дома Давар. Щяха да бъдат погълнати и подчинени на друга фамилия.
	Като наказание щяха да ги окрадат. Всъщност недоволните кредитори можеше и да ги убият. От Шалан зависеше това да не се случи и първата стъпка идваше с Ясна Колин.
	Шалан пое дълбоко дъх и пристъпи зад ъгъла.


>>	4
>>	Пустите равнини
>>	{img:pytjat_na_kralete_t1_2.png}

E>
	„Умирам, нали? Лечителю, защо взимаш кръвта ми? Кой е този до тебе, със сбръчканата глава? Виждам далечно слънце, тъмно и студено, как свети в черно небе.“
@	Записано на трети Йеснан, 1172 г., единадесет секунди преди смъртта. Обектът е водач на чули, от народа реши. Пробата е от особена важност.
E$

	— Защо не плачеш? — попита вятърното духче.
	Каладин седеше, опрял гръб в ъгъла на клетката, и гледаше надолу. Дъските на пода пред него бяха нацепени, сякаш някой ги беше дълбал с нокти. Нацепените места бяха потъмнели там, където кръвта беше попила в сухото сиво дърво. Безплоден и измамен опит за бягство.
	Фургонът продължаваше да върви. Едно и също всеки ден. Събуждаш се изтръпнал и с болки, след като си спал на пресекулки без постеля и завивка. Фургон по фургон пускаха робите да се разтъпчат и облекчат с железните окови на краката. После ги събираха, даваха им сутрешната помия и фургоните продължаваха по пътя си до следобедната помия. Още път. Вечерна помия, после черпак вода преди сън.
	Клеймото със знака _шаш_ на челото на Каладин все още беше напукано и кървеше. Поне покривът на клетката предпазваше от слънцето.
	Вятърното духче се превърна в мъгла и се понесе като малко облаче. Доближи се до Каладин и при движението лицето й се очерта в предната част на облачето, сякаш тя отвяваше мъглицата назад и разкриваше нещо по-плътно отдолу. Мъглива, женствена и ъгловата. С такива любопитни очи. Каладин никога не беше виждал духче като нея.
	— Другите плачат нощем — каза тя. — А ти не плачеш.
	— Защо да плача? — отвърна той. — Какво ще промени това?
	— Не знам. Защо _всъщност_ плачат хората?
	Той се усмихна и притвори очи.
	— Попитай Всемогъщия защо хората плачат, малко духче, не питай мене.
	Заради влажното лято в тези източни краища челото му беше покрито с капки пот и раната го щипеше от тях. Надяваше се скоро пак да има няколко седмици пролет. Времето и сезоните бяха непредсказуеми. Не се знаеше колко продължава всеки, но обикновено траеха по няколко седмици.
	Фургонът продължаваше по пътя. След време Каладин усети слънчевата светлина върху лицето си. Отвори очи. Слънцето грееше през горната страна на клетката. Значи, два-три часа след пладне. Ами следобедната помия? Каладин се изправи, като се издърпа с ръка за една от стоманените пречки. Не можа да види Твлкав, който управляваше предния фургон, а само плосколикия Блут отзад. Наемникът беше облечен в мръсна риза с връзки отпред и с широкопола шапка срещу слънцето; копието и сопата му бяха на пейката до него. Не носеше меч, дори и Твлкав не носеше — не и толкова близо до алетските земи.
	Тревата продължаваше да се разделя пред фургоните, изчезваше и след минаването им пак се появяваше. Пейзажът беше осеян със странни, непознати за Каладин храсти. Имаха дебели стволове и клонки, и бодливи зелени игли. Когато фургоните се приближаха прекалено, иглите се прибираха в клонките и оставяха усукани червеообразни стволове с възлести клони. Никнеха тук-там из хълмовете, издигаха се сред тревата като дребни стражи.
	Фургоните все си вървяха, доста след пладне. _Защо не спираме за храна?_
	Най-сетне водещият фургон спря. Следващите два се олюляха подире му, чулите с червените черупки се разшаваха и антените им взеха да се веят напред-назад. Чулите имаха формата на сандъци, с високи каменни черупки и дебели, прилични на пънове червени крака. Каладин беше чувал, че с щипците си можели да откъснат ръката на човек. Но чулите бяха кротки, особено домашните, и от времето си във войската той не знаеше някой да е получил от чул нещо повече от мудно побутване.
	Блут и Таг излязоха от фургоните и се запътиха към Твлкав. Роботърговецът се беше изправил на седалката, засенчил очи от бялата слънчева светлина и хванал лист хартия. Последва спор. Твлкав все махаше в посоката, в която се движеха, и сочеше нещо на листа.
	— Загуби ли се, а, Твлкав? — провикна се Каладин. — Май трябва да се помолиш на Всемогъщия да те упъти. Чувам, че той имал слабост към роботърговците. Пази специално място в Преизподнята само за вас.
	Вляво от Каладин един от робите — дългобрадият мъж, който го беше заговорил преди няколко дни — се потътри настрани, понеже не искаше да седи до някой, който предизвиква роботърговеца.
	Твлкав се поколеба, после махна на наемниците да млъкнат. Набитият мъж скокна от фургона си и приближи до Каладин.
	— Дезертьоре, алетските армии минават по тези места заради оная тяхна война. Знаеш ли нещо за областта?
	— Дай да видя картата — отговори Каладин. Твлкав се поколеба, после я вдигна към него.
	Каладин се пресегна през решетката и грабна хартията. После, без да я чете, я скъса на две. За секунди я сдра на стотици парченца пред ужасения поглед на Твлкав.
	Той повика наемниците, но докато дойдат, Каладин имаше две шепи късчета, които да хвърли по тях като конфети.
	— Честит ви Средопразник, гадове — каза Каладин, докато късчетата кръжаха около тях. Обърна се, отиде и седна в другия край на клетката с лице към роботърговеца и наемниците.
	Твлкав стоеше без да продума. После със зачервено лице посочи Каладин и изсъска нещо на наемниците. Блут пристъпи към клетката, но сетне премисли. Хвърли поглед на Твлкав, сви рамене и се отдалечи. Твлкав се обърна към Таг, но вторият наемник само поклати глава и тихо каза нещо.
	След като се поядосва малко на страхливите наемници, Твлкав заобиколи клетката и приближи мястото, където седеше Каладин. Изненадващо, когато заговори, гласът му беше спокоен.
	— Виждам, че си умен, дезертьоре. Така стана безценен. Другите ми роби не са тукашни, а и аз не съм идвал по тези краища. Можеш да се пазариш. Какво ще искаш в замяна, ако ни водиш? Ако се съгласиш с мен, мога да ти обещая едно допълнително хранене всеки ден.
	— Искаш да водя кервана?
	— Ще приема напътствия.
	— Добре. Първо намери висока скала.
	— Аха, така ще можеш да огледаш наоколо?
	— Не — рече Каладин. — Така ще имам откъде да те хвърля.
	Твлкав раздразнено си понамести кепето и приглади една от дългите си бели вежди назад.
	— Ти ме мразиш. Това е добре. Омразата ще те държи силен, ще мога да те продам за добри пари. Но не ще можеш да ми отмъстиш, ако нямам възможността да те откарам на пазара за роби. Няма да те оставя да избягаш. Ала може би някой друг ще те остави. Ти искаш да те продам, разбираш ли?
	— Не искам отмъщение — каза Каладин. Вятърното духче се върна — за някое време се беше отдалечила, за да разгледа един от странните храсти. Спря във въздуха и почна да крачи около лицето на Твлкав и да го разглежда. Той сякаш не можеше да я види.
	Твлкав се свъси.
	— Без отмъщение?
	— Не върши работа. Отдавна научих този урок.
	— Отдавна ли? Та ти си на не повече от осемнадесет години, дезертьоре.
	— Добра преценка.
	Беше на деветнадесет. Нима бяха минали само четири години, откак постъпи в армията на Амарам? Каладин имаше усещането, че е остарял с дванадесет години.
	— Ти си млад — продължи Твлкав. — Можеш да избегнеш тази съдба. Знаят се хора, които са надживели робското клеймо — можеш да изплатиш цената си, разбираш ли. Или да убедиш някой от господарите си да ти подари свободата. Не е чак толкова невероятно.
	Каладин изсумтя.
	— Никога няма да се отърва от тези знаци, Твлкав. Ти трябва да знаеш, че опитах — и не успях — да избягам вече десет пъти. Има нещо повече от глифите на челото ми, което плаши твоите наемници.
	— Миналите провали не означават, че няма бъдеща възможност, да?
	— Свършено е с мен. Не ме интересува — той хвърли поглед на роботърговеца. — Пък и сам не си вярваш. Съмнявам се, че човек като тебе ще може да спи нощем, ако мисли, че робите, които е продал, ще се освободят и един ден ще го намерят.
	Твлкав се разсмя.
	— Може би, дезертьоре. Може би си прав. Или може би аз мисля, че ако ти _би_ се освободил, ще издириш първия, който те е продал в робство, разбираш ли. Върховният господар Амарам, нали той беше? Смъртта му ще ме предупреди и ще мога да избягам.
	Откъде знаеше? Откъде беше чул за Амарам? _Ще го намеря_, помисли Каладин. _Ще го изкормя с голи ръце. Ще откъсна главата от шията му, ще…_
	— Да — обади се Твлкав, докато изучаваше лицето на Каладин. — Значи не беше съвсем честен, когато каза, че не жадуваш отмъщение. Виждам.
	— Откъде знаеш за Амарам? — попита Каладин начумерено. — Оттогава съм сменил господарите половин дузина пъти.
	— Хората говорят. Роботърговците говорят повече от повечето хора. Трябва да сме приятели помежду си, разбираш ли, понеже никой не може да ни трае.
	— Значи знаеш, че не нося това клеймо заради дезертьорство.
	— Ах, но трябва да се преструваме, че е за това, разбираш ли. Хората, които са извършили тежки престъпления, не се продават добре. Бездруго ще е трудно да ти взема прилична цена с този глиф _шаш_ на главата. Ако аз не мога да те продам, тогава ти… е, не би си пожелал подобно положение. Така че ще играем играта заедно. Аз ще казвам, че си дезертьор, ти нищо няма да казваш. Играта е лесна, мисля.
	— Това е незаконно — рече Каладин.
	— Ние да не сме в Алеткар случайно? Тук няма закон. На всичко отгоре дезертьорството е официалната причина, по която те продадоха. Твърдиш ли друго, само ще спечелиш име на лъжец.
	— А за тебе — само главоболия.
	— Но ти току-що ми каза, че не таиш желание да ми отмъщаваш.
	— Може и да затая.
	Твлкав се разсмя.
	— А, ако не е станало досега, може никога да не стане! Пък и не заплаши ли да ме хвърлиш от някоя скала? Мисля, че вече имаш желанието да ми отмъстиш. Но сега ние _трябва_ да обсъдим как да продължим. Картата ми се сблъска с ненавременно унищожение, разбираш ли.
	Каладин се поколеба, после въздъхна и искрено каза:
	— Не знам. И аз никога не съм бил по тези места.
	Твлкав се намръщи, приведе се по-близо до клетката и се втренчи в Каладин, макар да се държеше на разстояние от него.
	— Вярвам ти, дезертьоре. Жалко. Е, ще трябва да се доверя на паметта си. Картата бездруго не я биваше. Почти съм щастлив, че я скъса. Изкушавах се аз самият да го направя. Ако някога се натъкна на портрети на бившите ми съпруги, ще имам грижата да ти попаднат в ръцете и да се възползват от неповторимите ти дарби.
	Твлкав се отдалечи. Каладин го погледа и изруга тихо.
	— За какво беше това? — каза вятърното духче и дойде при него с наклонена глава.
	— Открих, че почти го харесвам — рече Каладин и хласна главата си в клетката.
	— Но… след онова, което той направи…
	Каладин сви рамене.
	— Не казах, че Твлкав не е гадина. Просто е приятен. — Помълча, сетне се смръщи. — Тези са от най-лошия вид. Като ги убиеш, в крайна сметка се чувстваш виновен за това.

	* * *

	По време на буря фургонът пропускаше. Не беше изненадващо. Каладин подозираше, че Твлкав е доведен до това да търгува с роби от несполука. Може би е трябвало да търгува с други стоки, но нещо — липса на капитал, нужда спешно да се махне отнякъде — го е накарало да подхване тази най-презряна работа.
	Хората като него не можеха да си позволят лукс или дори качество. Можеха само да покриват дълговете. В случая това означаваше фургони, които пропущат. Обкованите им страни бяха достатъчно здрави да устоят на бурните ветрове, но не бяха удобни.
	Твлкав почти не смогна да се приготви за тази буря. Явно скъсаната от Каладин карта съдържаше и списък с датите на бурите, купен от някой странстващ бурегадател. Бурите можеха да се предвидят по математически път; бащата на Каладин имаше това за хоби. Можеше да посочи точния ден в осем от десет случая.
	Дъските тропаха по пречките на клетката, докато вятърът подмяташе колата, разтърсваше я, люлееше я като играчка в ръцете на нескопосен великан. Промъкваха се и проблясъци от светкавиците, придружени от гръм. Това беше единствената светлина, с която разполагаха.
	От време на време блясваха светлини без гръмотевици. Робите пъшкаха от ужас и си мислеха за Отеца на Бурята, за сенките на Сияйните рицари или за Пустоносните — за всички тях се разказваше, че обитават най-силните бури. Хората се купчеха в далечния край на фургона и се топлеха един друг. Каладин ги остави и седеше сам с гръб към дъските.
	Не се боеше от приказките за създанията, които бродеха с бурите. В армията беше принуден да преживее една-две бури под ръба на някой камък или в друг случаен подслон. Никой не обичаше да е на открито по време на буря, но понякога човек не можеше да го избегне. Създанията, които бродеха с бурите — може би дори самият Отец на Бурята — не бяха дори приблизително толкова смъртоносни, колкото подмятаните във въздуха камъни и клони. Всъщност най-опасен бе първият пристъп на вятъра и водата — стената на бурята. Колкото по-дълго изтраеше човек след него, толкова повече отслабваше бурята, а краят й беше просто дъждец.
	Не, Каладин не се боеше, че Пустоносните търсят месо, с което да пируват. Притесняваше се да не се случи нещо на Твлкав. Роботърговецът изчакваше бурята в тесен дървен сандък, изработен в дъното на фургона му. На пръв поглед това беше най-безопасното място в целия керван, но някой лош каприз на съдбата — захвърлен от вихъра камък, съборен фургон — можеше да го погуби. В този случай Каладин предвиждаше, че Блут и Таг ще побегнат и ще изоставят всички в клетките със заключени дървени страници. Робите бавно ще умрат от глад и жажда, изпечени от слънцето в тези сандъци.
	Бурята продължаваше да бушува и да разтърсва фургона. Понякога тези ветрове приличаха на живи. А и кой можеше да каже, че не са? Дали вятърните духчета бяха привлечени от поривите на вятъра, или те самите бяха пориви? Дали не бяха те душата на стихията, която толкова силно желаеше да разруши фургона на Каладин?
	Тази стихия — разумна или не — не успя. Фургоните бяха привързани към близките камъни, а колелата им бяха заключени. Поривите на вятъра станаха по-вяли. Светкавиците спряха да проблясват, а влудяващото барабанене на дъжда се превърна в кротко почукване. Само веднъж по време на пътуването им един фургон се преобърна при буря. И колата, и робите се бяха отървали с няколко нащърбвания и драскотини. Дървената страница вдясно от Каладин внезапно се разтърси, после се отвори и падна, когато Блут отключи. Наемникът се бранеше от дъжда с кожена дреха, от периферията на шапката му се лееше вода. Той разкри дъските — и обитателите на клетката — на дъжда. Беше студен, но не толкова пронизващ, колкото в разгара на бурята. Дъждът обля Каладин и скупчените роби. Твлкав винаги нареждаше да отворят фургоните, преди дъждът да спре; казваше, че това е единственият начин да се отмие вонята на робите.
	Блут плъзна дървената страна под вагона, после отвори и от другите две страни. Само стената в предната част на фургона, точно зад седалката на кочияша, не можеше да се свали.
	— Малко е раничко да отваряш, Блут — каза Каладин. Още не бе настъпил пороят — времето преди края на бурята, когато дъждът се лее кротко. А сега дъждът бе още тежък, от време на време вятърът се засилваше на пориви.
	— Господарят иска днес да сте доста чистички.
	— Защо? — попита Каладин, като се изправи; от дрипавите му кафеви дрехи се лееше вода.
	Блут се направи, че не го чува. _Може би сме близо до целта на пътуването_, помисли Каладин и проучи околността.
	През последните няколко дни хълмовете бяха заменени от неравни скални образувания — тук бушуващите ветрове бяха оставили подире си рушащи се скали и назъбени форми. По най-огряваните от слънцето страни на скалите растеше трева, а в сенчестите места изобилстваха други растения. В часовете непосредствено след буря земята беше най-жива. Полипите на скалните пъпки се отваряха и изкарваха ластарите си навън. Други видове ластари излизаха от цепнатините и ближеха водата. По храстите и дърветата се разтваряха листа. Кремлинги от разни породи се плъзгаха из локвите и се радваха на угощението. Във въздуха жужаха насекоми; по-едрите ракообразни — крабове и ноги — напущаха скривалищата си. Като че самите скали оживяваха.
	Каладин забеляза как пет-шест вятърни духчета се стрелкат стремглаво и прозрачните им фигурки преследват последните пориви на бурята, или може би пътуват редом с тях. Около растенията се надигаха светлинки. Живи духчета. Приличаха на блестящо зелени прашинки или на рояци прозрачни насекоми.
	По стената на колата крачеше ног, навирил във въздуха космоподобните си бодли, за да долавя промените във вятъра; отстрани на длъгнестото му тяло имаше десетки чифтове крачка. Гледката беше напълно позната на Каладин, ала той никога не беше виждал ног с толкова тъмновиолетова черупка. Къде ли водеше Твлкав своя керван? Тези необработваеми склонове на хълмовете изглеждаха съвсем подходящи за земеделие. Можеш да нахвърляш един товар течен тор, смесен със семена от лавис, през сезоните на по-слабите бури веднага след Дъждовния. За четири месеца ще добиеш по целия хълм полипи, по-едри от човешка глава, готови да се разпукат, та да прибереш зърното от тях.
	Чулите се разхождаха, хапваха скални пъпки, плужеци и дребни ракообразни, които бяха наизлезли след бурята. Таг и Блут мълчаливо впрегнаха животните, а киселият Твлкав се измъкна от водоупорното си укритие. Роботърговецът беше сложил шапка и наситеночерна пелерина срещу дъжда. Той рядко излизаше преди бурята да е спряла напълно; явно сега _много_ бързаше да стигне до целта. Толкова близо до крайбрежието ли бяха? Другаде из Ничиите хълмове не можеха да намерят градове.
	След няколко минути фургоните отново затрополиха по неравната земя. Каладин се облегна назад. Небето се проясни, бурята се превърна в черно петно на западния хоризонт. Слънцето донесе така желаната топлина и робите се обливаха в лъчите му, докато от дрехите им се отцеждаше вода и капеше от трополящия вагон.
	Не след дълго към Каладин се стрелна една прозрачна панделка от светлина. Той беше започнал да приема като даденост присъствието на вятърното духче. Тя си беше отишла по време на бурята, но щеше да се върне. Както винаги.
	— Видях и други от твоя род — рече Каладин небрежно.
	— Други ли? — попита тя и прие образа на млада жена. Започна да ходи във въздуха около него, като от време на време се завърташе, сякаш танцуваше под недоловим ритъм.
	— Вятърни духчета. Следваха бурята. Сигурна ли си, че не искаш да идеш с тях?
	Тя се вгледа на запад с копнеж.
	— Не — рече накрая и продължи да танцува. — Тук ми харесва.
	Каладин сви рамене. Тя беше престанала да си прави заядливи шеги и затова той повече не си позволяваше присъствието й да го дразни.
	— Наблизо има други — каза духчето. — Други като тебе.
	— Роби?
	— Не знам. Хора. Не тези тук. Други хора.
	— Къде?
	Тя посочи с прозрачното си пръстче на изток.
	— Там. Много хора. Много и много.
	Каладин се изправи. Не можеше да си представи, че духчето може добре да мери разстояние и да брои. Да…, Каладин хвърли поглед натам и заразглежда хоризонта. _Това е дим. От комини?_ Долови го във вятъра; ако не беше дъждът, щеше да го усети по-рано.
	Трябваше ли да се вълнува за това? Нямаше значение къде е роб — все щеше да е роб. Беше приел този живот. Сега това беше неговият път. Не се грижи, не се тревожи.
	Все пак гледаше навън с любопитство, когато фургонът се изкачи на един хълм и така робите можеха добре да видят какво има напред. Това не беше град. Беше по-просторно, по-голямо. Огромен военен лагер.
	— Велики Отче на Бурите… — прошепна Каладин.
	Десет армии бяха разположени по характерния за алетите начин — кръгово, по роти, цивилните в най-външния кръг, наемниците след тях, гражданите войници в следващия кръг и в центъра — светлооките офицери. Настанили се бяха в няколко огромни прилични на кратери образувания с почти правилна форма, само страните им бяха назъбени. Като черупка на счупено яйце.
	Каладин беше напуснал почти същата армия преди осем месеца. С тази разлика, че армията на Амарам беше далеч по-малобройна. Тази се простираше на мили по скалите и достигаше далече на север и на юг. Хиляда знамена с хиляда двойки родови глифове гордо се развяваха на вятъра. Имаше някакви палатки, предимно вън от войските, а повечето войници бяха настанени в големи каменни казарми. Значи тук имаше Превръщатели.
	В лагера право пред тях се вееше знаме, което Каладин познаваше от книгите. Тъмносиньо с два бели глифа — _кок_ и _линил_ — стилизирани като меч пред корона. Домът Колин. Кралската фамилия.
	Каладин със страхопочитание погледна оттатък войските. Пейзажът на изток беше точно такъв, какъвто бе слушал да го описват в десетките различни истории за кампанията на краля срещу предателите паршенди. Грамадна насечена равнина от скали — толкова широка, че той не можеше да съзре другия край — нацепена и прорязана от отвесни пропасти, разломи с ширина от по двадесет-тридесет стъпки. Бяха толкова дълбоки, че изчезваха в тъмнината, и образуваха нащърбена мозайка от неравни плата. Някои големи, други малки. Просторната равнина приличаше на тепсия, която е била счупена и парченцата й — събрани наново с малки фуги помежду им.
	— Пустите равнини — прошепна Каладин.
	— Какво? — попита вятърното духче. — Какво има?
	Каладин с усмивка поклати глава.
	— Посветих години на опити да се добера до това място. Това искаше и Тиен, поне накрая. Да дойдем тук, да се сражаваме в кралската армия…
	И сега Каладин беше тук. Най-сетне. _Случайно._ Досмеша го заради тази нелепост. _Трябваше да забележа. Трябваше да разбера. Въобще не сме вървели към брега и тамошните градове. Идвали сме насам. На война._
	Мястото би трябвало да е подчинено на алетските закони и правила. Според неговите очаквания Твлкав би желал да ги избегне. Ала тук вероятно би получил и най-добрите цени.
	— Пустите равнини? — каза един от робите. — Наистина ли?
	Останалите се скупчиха наоколо и почнаха да надзъртат навън. В неочакваното вълнение като че ли забравиха страха от Каладин.
	— Наистина _са_ Пустите равнини! — рече друг. — Това е армията на краля!
	— Може би тук ще намерим справедливост — додаде трети.
	— Чувал съм, че домашните прислужници на краля си живеят като най-богатите търговци — обади се друг. — Значи и робите му добре я карат. Ще се намираме на воринска земя; даже ще имаме заплата!
	Поне това беше вярно. Когато работеха, робите трябваше да получават малка заплата — половината от плащането на свободните работници, което пък бездруго често беше далеч по-малко, отколкото би взел пълноправен гражданин за същата работа. Но все пак беше нещо, и се изискваше по алетския закон. Само на ардентите — които така или иначе не бива да притежават нищо — не трябва да се плаща. Е, на тях и на паршите. Паршите обаче бяха повече животни, отколкото друго.
	Робът можеше да внася заплатата си за покриване на робския дълг и след дългогодишен труд да заработи свободата си. На теория. Спътниците на Каладин продължиха да бърборят, докато фургоните се спускаха по наклона, но той самият се оттегли в дъното. Предполагаше, че възможността за изплащането на робската цена е някаква измама, целяща да държи робите кротки. Дългът беше огромен, далеч по-голям от цената на роба, и на практика беше невъзможно да се изплати.
	При предишните господари Каладин беше искал да му плащат заплатата. Те винаги намираха как да го измамят — удържаха му за подслон, за храна. Такива си бяха светлооките. Рошоне, Амарам, Катаротам… Всеки светлоок, когото Каладин познаваше от времето си като свободен човек и сега като роб, беше развален до сърцевината, въпреки външната осанка и красота. Бяха като разложени трупове, облечени в прекрасни коприни.
	Другите роби продължаваха да говорят за кралската армия и за справедливостта. _Справедливост?_ Каза си Каладин, облегнат на дъските. _Не съм убеден, че има такова нещо._ Но все се чудеше. Това беше армията на краля — армиите на всичките десет върховни принцове — дошла да изпълни Договора за Отмъщение.
	Ако имаше едно нещо, което той все още си позволяваше да желае, беше възможността да вземе копието. Да се бие отново, да опита да открие пътя към предишната си същност. Човек, който се грижи.
	Ако можеше да го намери някъде, това беше мястото.


>>	5
>>	Еретичката
>>	{img:pytjat_na_kralete_t1_3.png}

E>
	„Виждал съм края и съм чувал да го назовават. Нощта на Скърбите, Истинското Опустошение. Вечната Буря.“
@	Записано на първи Нанес, 1172 г., петнадесет секунди преди смъртта. Обектът е тъмноок младеж с неизвестен произход.
E$

	Шалан не очакваше Ясна Колин да е толкова красива.
	Величествена, зряла красота, каквато можеш да очакваш от портрета на някой учен с историческо значение. Шалан разбра, че наивно е очаквала Ясна да е грозновата стара мома, като строгите бавачки, които я бяха обучавали преди години. Как иначе да си представя човек еретичка, която е навлязла отдавна в тридесетте си години и все още не е омъжена?
	Ясна нямаше нищо общо с това. Беше висока и стройна, с чиста кожа, тънки черни вежди и гъста, тъмна като оникс, коса. Част от косата й беше вдигната и оплетена около малко спираловидно златно украшение и забодена с две дълги игли. Останалата част се спускаше зад врата й на ситни стегнати къдрици. Даже и така оплетена и накъдрена, косата достигаше до раменете на Ясна — ако беше спусната, щеше да е дълга колкото косата на Шалан, която стигаше под средата на гърба й.
	Имаше ъгловато лице и проницателни бледолилави очи. Слушаше някакъв мъж, облечен в роба в опалено оранжево и бяло — кралските цветове на Карбрант. Нейно Сиятелство Колин беше с няколко пръста по-висока от мъжа — явно мълвата за високия ръст на алетите не беше преувеличена. Ясна съзря Шалан, забеляза я и се върна към разговора си.
	Отче на Бурята! Тази жена _беше_ сестра на крал. Сдържана, подобна на статуя, безукорно облечена в синьо и сребристо. Също като роклята на Шалан, и тази на Ясна се закопчаваше отстрани и имаше висока яка, само че Ясна имаше доста по-пълни гърди от Шалан. Полите на роклята бяха свободни от талията надолу и щедро се стелеха по пода. Ръкавите бяха дълги и пищни, левият — закопчан върху скритата ръка.
	На свободната си ръка носеше особено украшение — два пръстена и гривна, свързани с няколко верижки, между които на опакото на ръката имаше триъгълник от скъпоценни камъни. Превръщател — думата се използваше и за хората, които извършваха процеса, и за самия фабриал, който го правеше възможен.
	Шалан предпазливо влезе в помещението, за да опита да огледа по-добре едрите блестящи скъпоценни камъни. Сърцето й заби малко по-бързо. Превръщателят изглеждаше еднакъв с онзи, който тя и братята й бяха намерили във вътрешния джоб на дрехата на баща им.
	Ясна и мъжът с робата се запътиха към Шалан, като продължиха да разговарят. Как щеше да реагира Ясна сега, когато повереницата най-сетне я настигна? Щеше ли да е ядосана заради забавянето на Шалан? Шалан нямаше вина за това, но хората често имат неразумни очаквания към по-ниско поставените от тях.
	Също като голямото помещение, и този коридор беше врязан в скалата, но много по-богато украсен със сложни окачени лампи със заредени със Светлина скъпоценни камъни. Повечето бяха тъмновиолетови гранати, от не толкова ценните камъни. Дори и така, само заради броя на камъните, които висяха и сияеха във виолетово, една лампа струваше малко състояние. Но Шалан се впечатли повече от симетрията и красотата на кристалите отстрани на лампите.
	Когато Ясна приближи, Шалан дочу част от думите й.
	— … осъзнавате, че това действие може да предизвика неблагоприятна реакция от светилищата? — рече жената на алетски. Езикът беше много близък до родния на Шалан веденски и като дете тя беше научена добре на него.
	— Да, Сиятелство — отговори мъжът с робата. Той беше възрастен, с тънка бяла брадица и светлосиви очи. Откритото му благо лице беше много угрижено. Шапката му беше тумбеста и цилиндрична, в тон с цветовете на робата. Пищна роба. Може би това беше някой кралски иконом?
	Не. Камъните по пръстите му, държанието му, почтителното отношение на останалите светлооки адютанти… _Отче на Бурята!_, помисли Шалан. _Това трябва да е самият крал!_ Не братът на Ясна, а кралят на Карбрант — Таравангян.
	Шалан припряно направи подходящия поклон, което не остана незабелязано от Ясна.
	— Ардентите имат голямо влияние тук, Ваше Величество — каза Ясна с равен глас.
	— Както и аз — отговори кралят. — Няма нужда да се тревожите за мен.
	— Отлично. Условията Ви са приемливи. Заведете ме на място и ще видя какво може да се направи. Ако ме извините обаче, имам да се срещна с някого, докато отиваме там — рече Ясна и рязко махна на Шалан да се присъедини към тях.
	— Разбира се, Ваше Сиятелство — отговори кралят. Той се отнасяше почтително към Ясна. Карбрант беше малко кралство — просто един град — докато Алеткар беше сред най-могъщите в света. Една алетска принцеса всъщност стоеше по-горе от карбрантски крал, независимо от протокола.
	Шалан забърза да настигне Ясна, която вървеше малко зад краля. Кралят подхвана разговор с адютантите си.
	— Ваше Сиятелство — рече Шалан, — аз съм Шалан Давар. Поискахте да се срещнете с мен. Дълбоко съжалявам, че не можах да Ви настигна в Думадари.
	— Грешката не е Ваша — отговори Ясна и помаха с пръсти. — Не очаквах да стигнете навреме. Но, когато Ви пратих бележката, не бях сигурна къде ще отида след Думадари.
	Ясна не беше ядосана; това беше добър признак. Шалан почувства как част от притеснението й изчезва.
	— Впечатлена съм от Вашето постоянство, дете — продължи Ясна. — Честно казано, не очаквах, че ще ме следвате толкова далеч. След Карбрант щях да престана да Ви оставям бележки, понеже допусках, че сте се отказала. Повечето постъпват така след първите няколко спирки.
	Повечето? Значи това беше някакъв _изпит_? И Шалан беше преминала?
	— Да, наистина — добави Ясна умислено. — Може би действително ще Ви позволя да помолите за място като моя повереница.
	Шалан почти се спъна от изумление. _Да я помоли?_ Нима не беше направила вече точно това?
	— Ваше Сиятелство, помислих, че… Е, Вашето писмо…
	Ясна я изгледа.
	— Позволих Ви _среща_, госпожице Давар. Не обещах да Ви взема. Обучението и грижите за една повереница са разсейване, за което сега едва ли имам време и търпение. Но Вие пътувате отдалеч. Аз ще приема молбата Ви, но разберете, че изискванията ми са строги.
	Шалан прикри едно смръщване.
	— Няма мрънкане — отбеляза Ясна. — Това е добър знак.
	— Мрънкане, Ваше Сиятелство? Светлоока жена да мрънка?
	— Ще се изненадате — отвърна сухо Ясна. — Но само обноските няма да Ви спечелят място. Кажете ми, доколко обширно е Вашето образование?
	— Обширно в някои области — отговори Шалан. После припряно добави: — С обширни пропуски в други.
	— Отлично — рече Ясна. Пред тях кралят явно бързаше, но беше достатъчно стар, та дори и бързането му беше бавно. — Значи ще направим оценка. Отговаряйте откровено и не преувеличавайте, защото скоро ще разкрия лъжите Ви. И не проявявайте фалшива скромност. Не търпя превземките.
	— Да, Ваше Сиятелство.
	— Ще започнем с музиката. Как бихте оценили уменията си?
	— Имам добър слух, Ваше Сиятелство — честно отвърна Шалан. — Бива ме най-много в пеенето, но съм учила и цитра, и гайда. Далече не съм от най-добрите певци, които сте чували, но и от най-лошите също. Знам повечето исторически балади наизуст.
	— Дайте припева на _Пеещата Адрене_.
	— Тук?
	— Не обичам да се повтарям, дете.
	Шалан се изчерви, но запя. Не беше най-доброто й представяне, ала гласът й беше чист и не се запъваше с текста.
	— Добре — каза Ясна, щом Шалан поспря да си поеме дъх. — Езици?
	Шалан се пообърка, докато отклони вниманието си от напрегнатите опити да си припомни следващия стих. Езици?
	— Очевидно мога да говоря родния Ви алетски. Прилично чета тайленски и добре говоря ази. Мога да се изразявам достъпно на селайски, но не го чета.
	Ясна не направи никакви коментари. Шалан започна да се нервира.
	— Писане?
	— Владея всички главни, малки и локални глифи и мога да ги изобразявам калиграфски.
	— Както и повечето деца.
	— Глифогаданията, които изписвам, се смятат от познатите ми за доста впечатляващи.
	— Глифогадания ли? — рече Ясна. — Имах основания да смятам, че искате да станете учен, а не доставчик на суеверни глупости.
	— Водя дневник от детските си години — продължи Шалан, — за да упражнявам уменията си в писането.
	— Поздравления. Ако ми потрябва някой да напише трактат за любимото си плюшено конче или описание на интересно речно камъче, ще пратя да Ви повикат. Няма ли да покажете нещо, което разкрива, че притежавате истински умения?
	Шалан пламна.
	— С цялото ми уважение, Ваше Сиятелство, имате писмо от мен, и то се оказа достатъчно убедително, та да ми дарите тази аудиенция.
	— Добър аргумент — кимна Ясна. — Отне Ви доста време да стигнете до него. Как е обучението Ви по логика и свързаните изкуства?
	— Отлична съм в основите на математиката — отвърна все още смутената Шалан — и често помагах на баща ми с някои дребни сметки. Чела съм пълните съчинения на Тормас, Нашан, Ниали Справедливата и — разбира се — Нохадон.
	— Пласини?
	_Кой?_
	— Не.
	— Габратин, Юстара, Маналине, Сясикк, Шаука, дъщерята на Хасвет?
	Шалан се сви и отново поклати глава. Последното име беше шинско. Нима народът _шин_ имаше магистри по логика? Нима Ясна наистина очакваше нейните повереници да са изучавали такива неизвестни текстове?
	— Разбирам — рече Ясна. — А историята?
	Шалан помръкна още повече.
	— Аз… Това е една от областите, в които съм явно неподготвена, Ваше Сиятелство. Баща ми тъй и не успя да ми намери подходящ учител. Прочетох неговите исторически книги.
	— Които са?
	— Най-вече пълното издание на {e}Топика{/e}-та на Барлеша Лан.
	Ясна презрително размаха свободната си ръка.
	— Едва струва времето, което е отнело скопосването му. В най-добрия случай може да се определи като преглед на историческите събития за широката публика.
	— Извинявам се, Ваше Сиятелство.
	— Това е притеснителен пропуск. Историята е {e}най{/e}-важното от литературните подизкуства. Човек ще си рече, че Вашите родители би трябвало да положат особено усилие в тази област, ако се надяват да Ви пратят на обучение при историк като мен.
	— Обстоятелствата при мен са необичайни, Ваше Сиятелство.
	— Невежеството едва ли е нещо необичайно, госпожице Давар. Колкото повече живея, толкова повече осъзнавам, че то е естественото състояние на човешкия ум. Много са онези, които ще се борят да бранят неговата святост и да очакват от Вас да се впечатлявате от усилията им.
	Шалан пак се изчерви. Давала си беше сметка, че има някои пропуски, но Ясна имаше необосновани очаквания. Нищо не каза и продължи да върви редом с по-високата жена. Впрочем, колко дълъг беше този коридор? Тя беше толкова смутена, че дори не погледна картините, край които минаваха. Свиха край един ъгъл и продължиха по-навътре в планинския склон.
	— Добре тогава, да минем към науките — рече разочарована Ясна. — Какво можете да кажете за себе си тук?
	— Имам разумните основи по науките, които бихте могли да очаквате от млада жена на моята възраст — отговори Шалан по-надуто, отколкото й се щеше.
	— Ще рече?
	— Мога да говоря умело за география, геология, физика и химия. Особено учих биология и ботаника, понеже можех да се занимавам с това на прилично ниво независимост в именията на баща ми. Но, ако очаквате да съм в състояние да реша Главоблъсканицата на Фабрисан с едно махване на ръка, подозирам, че ще останете разочарована.
	— Нямам ли право на разумни изисквания към потенциалните си ученици, госпожице Давар?
	— Разумни ли? Вашите изисквания са почти толкова _разумни_, колкото тези на Десетимата Вестители в Деня на Изпитанието! С цялото ми уважение, Ваше Сиятелство, явно искате бъдещите Ви повереници вече да са магистри учени. Може да успея да намеря в града двама осемдесетгодишни арденти, които _може би_ ще отговорят на изискванията Ви. Могат да кандидатстват за мястото, макар че ще имат затруднения да чуят въпросите Ви.
	— Разбирам. И на родителите си ли говорите така предизвикателно?
	Шалан потръпна. Прекараното с моряците време й беше развързало езика прекалено много. Мигар беше пропътувала целия път само, за да обиди Ясна? Помисли за братята си у дома — обеднели и с мъка поддържащи излинялата фасада. Щеше ли да й се наложи да се върне при тях победена, проиграла тази възможност?
	— Не говорех с тях така, Ваше Сиятелство. Не биваше и с Вас да говоря по този начин. Извинявам се.
	— Е, поне сте достатъчно скромна да признаете грешката си. Все пак съм разочарована. Как така майка Ви е сметнала, че сте готова за повереница?
	— Майка ми почина още, когато бях дете, Ваше Сиятелство.
	— И баща Ви не след дълго се ожени повторно. За Малисе Гевелмар, вярвам.
	Шалан се стресна от нейната осведоменост. Домът Давар беше древен, но силата и значението му бяха посредствени. Това, че знаеше името на мащехата на Шалан, говореше много за Ясна.
	— Мащехата ми почина неотдавна. Не тя ме прати за Ваша повереница. Аз сама поех инициативата.
	— Моите съболезнования — рече Ясна. — Вероятно би трябвало да сте при баща си, да наглеждате именията и да го утешавате, а не да ми губите времето.
	Мъжете пред тях свърнаха в поредния страничен пасаж. Ясна и Шалан ги последваха и влязоха в по-малък коридор с червено-жълт килим със сложна шарка и огледала по стените.
	Шалан се обърна към Ясна.
	— Баща ми няма нужда от мен. — Е, това си беше истина. — Но аз имам голяма нужда от Вас, както се доказа и от това събеседване само по себе си. Ако невежеството толкова Ви отвращава, бихте ли подминали с чиста съвест възможността да ме избавите от моето?
	— Правила съм го и преди, госпожице Давар. Тази година Вие сте дванадесетата млада жена, която моли да стане моя повереница.
	_Дванадесет? За една година?_, помисли Шалан. А тя допускаше, че жените ще странят от Ясна заради противопоставянето й на светилищата.
	Групата достигна до края на тесния коридор, сви зад ъгъла и се озова — за изненада на Шалан — в помещение, където грамаден скален къс беше паднал от тавана. Десетина адютанта стояха тук и някои от тях бяха видимо притеснени. Какво ставаше?
	Очевидно доста от камънака беше разчистен, но отворът в тавана зееше застрашително. През него не се виждаше небето; бяха вървели надолу и вероятно бяха далеч под земята. Масивен камък, по-висок от човешки ръст, беше паднал върху една врата вляво. Нямаше как да се влезе в стаята зад тази врата. На Шалан й се стори, че долавя гласове от другата страна. Кралят пристъпи към камъка и заговори с успокояващ глас. Извади кърпичка от джоба си и попи набръчканото си чело.
	— Опасностите на живота в сграда, която е изсечена направо в скалата — рече Ясна и пристъпи напред. — Кога стана това? — Очевидно не беше повикана в града специално заради това; кралят просто се възползваше от присъствието й.
	— При последната буря, Ваше Сиятелство — отговори кралят. Той поклати глава, при което увисналите му тънки бели мустаци потрепериха. — Придворните архитекти може би ще успеят да проправят път към стаята, но това ще отнеме време, а според изчисленията следващата буря ще започне само след няколко дни. Освен това, разтрошаването на камъка може да причини ново срутване на тавана.
	— Мислех, че Карбрант е защитен от бурите, Ваше Величество — рече Шалан, а Ясна й метна строг поглед.
	— Градът е защитен, млада жено — отговори кралят, — но планината зад нас е доста изложена. Понякога има срутвания, които могат да разтърсят целия склон на планината. — Той погледна към тавана. — Кухините са доста редки и мислехме, че тази зона е напълно безопасна, обаче…
	— Обаче това е скала — вметна Ясна — и няма как да се определи дали точно под повърхността няма някоя слаба жилка. — Тя разгледа каменния блок, паднал от тавана. — Трудно ще е. Вероятно ще загубя много ценен ключов камък.
	— Аз… — поде кралят и отново попи чело. — Само да имахме Вълшебен меч…
	Ясна го прекъсна с махване на ръка.
	— Не целях да предоговоря условията по сделката ни, Ваше Величество. Достъпът до Паланеума си струва цената. Благоволете да пратите някого за мокри кърпи. Накарайте повечето слуги да се преместят в другия край на коридора. Може би Вие самият ще искате да чакате тук.
	— Ще остана — каза кралят и това накара адютантите му да възразят. Възрази и един грамаден мъж с черна кожена кираса, вероятно кралски телохранител. Кралят ги смълча с едно вдигане на сбръчканата си ръка. — Няма да се крия като страхливец, когато внучката ми е хваната в капан.
	Не беше учудващо, че е така притеснен. Ясна не спори повече, а по очите й Шалан разбра, че за нея няма значение дали кралят рискува живота си. Явно това се отнасяше и за Шалан, понеже Ясна не й нареди да се отстрани. Дойдоха слуги с мокри парцали и ги раздадоха. Ясна отказа да вземе. Кралят и телохранителят му ги сложиха на лицата си, като закриха носа и устата.
	Шалан също взе мокра кърпа. За какво служеше? Неколцина слуги подадоха кърпи през цепнатината между камъка и стената на хората, които бяха затворени в стаята. После всички слуги се втурнаха нататък по коридора.
	Ясна почовърка и побутна камъка.
	— Госпожице Давар, какъв метод ще ползвате за проверка на масата на този камък?
	Шалан примигна.
	— Е, предполагам, че ще попитам Негово Величество. Неговите архитекти вероятно са я изчислили.
	Ясна наклони глава.
	— Елегантен отговор. Направиха ли това, Ваше Величество?
	— Да, Сиятелна Колин — рече кралят. — Приблизително петнадесет хиляди кавала.
	Ясна погледна Шалан.
	— Точка във Ваша полза, госпожице Давар. Един учен знае как да не губи време за преоткриване на вече известна информация. Това е сред уроците, които понякога забравям.
	Шалан усети как се възгордява от казаното. Тя вече подозираше, че Ясна не дава лесно подобни оценки. Означаваше ли това, че още я разглежда като ученичка?
	Ясна вдигна свободната си ръка и Превръщателят проблесна на фона на кожата й. Шалан усети как пулсът й се ускорява. Никога не беше наблюдавала лично процеса. Ардентите бяха много потайни, когато ползваха своите фабриали. Тя самата дори не знаеше, че баща й притежава Превръщател, докато не го откриха у него. Разбира се, вече не работеше. Това беше една от основните причини Шалан сега да е тук.
	Скъпоценните камъни в Превръщателя на Ясна бяха огромни, сред най-големите, виждани някога от Шалан. Всеки от тях струваше много сфери. Единият беше димен камък, чист и лъскаво черен. Вторият беше диамант. Третият — рубин. И трите бяха шлифовани — шлифованите камъни могат да задържат повече от Светлината на Бурята — в блестящи овални форми с многобройни фасетки.
	Ясна затвори очи и притисна ръка до падналия камък. Вдигна глава и задиша бавно. Камъните върху опакото на ръката й започнаха да светят по-силно, а димният камък стана толкова ярък, че беше трудно да се гледа.
	Шалан затаи дъх. Осмеляваше се само да примигва и да съхранява сцената в паметта си. В един продължителен миг нищо не се случи.
	После Шалан чу кратък звук. Ниско барабанене като далечно множество гласове, които боботят заедно в един чист тон.
	Ръката на Ясна _потъна_ в камъка.
	Камъкът изчезна.
	В помещението нахлу с взрив гъст черен дим. Заслепи Шалан; сякаш беше роден от хиляда огъня и миришеше на изгорено дърво. Тя бързо вдигна мократа кърпа пред лицето си и се отпусна на колене. Ушите й бяха странно заглъхнали като след спускане от голяма височина. Трябваше да преглътне, за да ги оправи.
	Затвори очи и ги стисна здраво, докато почнаха да сълзят, и задържа дъха си. В ушите й нахлу звук.
	После отмина. Примигна, отвори очи и откри, че кралят и телохранителят му са се свили до стената край нея. Димът все още се виеше към тавана; помещението миришеше силно. Ясна стоеше права, все още със затворени очи, нехаеше за дима, макар лицето и дрехите й да бяха запрашени. Стените също бяха опушени.
	Шалан беше чела за това, ала все пак остана изумена. Ясна беше превърнала камъка в дим и понеже димът имаше далеч по-малка плътност, промяната го беше изтикала с взрив.
	Истина беше; Ясна _наистина_ притежаваше действащ Превръщател. При това — мощен. Девет от десет Превръщатели можеха да извършват няколко ограничени превръщания — да сътворяват вода или зърно от камък, да правят прости каменни сгради с едно помещение от въздух или от плат. По-мощният — като този на Ясна — можеше да извърши всяка трансформация. Буквално да превърне всяка материя във всяка друга. Как ли се дразнеха ардентите, че подобен мощен свещен предмет е в ръцете на човек извън ардентията. И то еретик!
	Шалан с мъка се изправи на крака, като остави мократа кърпа пред лицето си, за да диша влажен, но чист въздух. Тя преглътна, защото ушите й отново заглъхнаха, когато налягането в помещението се нормализира. Само след миг кралят се втурна в достъпната вече стая. Едно момиченце — заедно с няколко бавачки и други дворцови слуги — седеше в другия край и кашляше. Кралят притегли детето в обятията си. Момиченцето беше прекалено малко, за да носи благоприличен ръкав.
	Ясна отвори очи и примигна, сякаш се пообърка от мястото. Пое дълбоко дъх и не закашля. Всъщност тя се _усмихваше_, като че се наслаждаваше на мириса.
	Обърна се към Шалан и се съсредоточи върху нея.
	— Още чакате отговор. Боя се, че няма да Ви хареса.
	— Но Вие още не сте свършили да ме изпитвате — каза Шалан, като се насили да е дръзка. — Със сигурност няма да отсъдите преди това.
	— Не съм свършила ли? — попита смръщено Ясна.
	— Не ме попитахте за всички женски изкуства. Пропуснахте живописта и графиката.
	— Никога не са ми били от полза.
	— Но _те_ са сред изкуствата — каза отчаяно Шалан. Точно в тях тя беше най-завършена! — Мнозина смятат, че именно изобразителните изкуства са най-високите. Донесох моя скицник. Бих Ви показала какво мога.
	Ясна сви устни.
	— Изобразителните изкуства са фриволност. Претеглих фактите, дете, и не мога да Ви приема. Съжалявам.
	Сърцето на Шалан се сви.
	— Ваше Величество — каза Ясна на краля — бих желала да отида в Паланеума.
	— Сега ли? — възкликна кралят, който прегръщаше внучката си. — Но ние ще имаме празник…
	— Оценявам предложението, но разполагам в изобилие с всичко, _освен_ с време.
	— Разбира се. Аз лично ще Ви отведа. Благодаря за това, което направихте. Когато чух, че сте поискали достъп… — той продължи да бърбори на Ясна, която без да продума, го следваше по коридора. Тя остави Шалан.
	Шалан притисна чантата до гърдите си и свали мократа кърпа от устата си. Шест месеца преследване и сега това. Тя отчаяно стисна кърпата и между пръстите й прокапа мръсна вода. Искаше да заплаче. Най-вероятно това и щеше да направи, ако си беше останала същото дете от преди шест месеца.
	Но нещата се бяха променили. _Тя_ се беше променила. Ако се провалеше, домът Давар щеше да рухне. Шалан усети как решителността й се удвоява, макар да не успя да попречи на няколко сълзи от безсилие да се процедят в крайчеца на очите й. Нямаше да се откаже, докато Ясна не се принудеше да я окове и да повика властите да я извлекат.
	С изненадващо твърда стъпка тя тръгна в същата посока като Ясна. Преди шест месеца беше изложила пред братята си отчаян план. Щеше да иде да учи при Ясна Колин, учен и еретик. Не заради самото учение. Не заради престижа. А за да научи къде тя държи своя Превръщател.
	И после да го открадне.


>>
	{img:pytjat_na_kralete_t1_karta_3.jpg|#Въгленов отпечатък от карта на военния лагер на Садеас, ползвана от редови копиеносец. Картата е била надраскана на гърба на черупка от кремлинг с размер приблизително колкото човешка длан. Надписите с мастило върху отпечатъка са нанесени от неизвестен алетски учен около 1173 г.}


>>	6
>>	Мост Четири
>>	{img:pytjat_na_kralete_t1_2.png}

E>
	„Студено ми е. Майко, студено ми е. Майко? Защо още чувам дъжда? Ще спре ли?“
@	Записано на Вевишес, 1172 г., тридесет и две секунди преди смъртта. Обектът е светлооко дете, момиче, на около шест години.
E$

	Твлкав веднага пусна всички роби от клетките. Този път не се боеше от бягства или бунт — не и при тази пустош зад тях и над стоте хиляди войници пред тях.
	Каладин слезе от фургона. Намираха се в едно от кратероподобните образувания, чиято назъбена каменна стена се издигаше право на изток. По земята нямаше растителност и скалата под босите му нозе беше гладка. В падинките се бяха образували локви с дъждовна вода. Въздухът беше свеж и чист, слънцето грееше силно, но при типичната за Изтока влажност на Каладин все му беше задушно.
	Наоколо имаше всички признаци, че армията отдавна се е установила тук; войната се точеше от смъртта на стария крал преди близо шест години. Всеки разказваше истории за онази нощ — нощта, когато хората от племето паршенди убиха крал Гавилар.
	Взводове маршируваха в посоките, указани с изрисувани на всяка пресечка кръгове. Лагерът беше претъпкан с дълги каменни бункери и с повече палатки, отколкото Каладин различи по-рано от височината. Не беше възможно да са ползвали Превръщатели за изграждането на всички. След вонята на робския керван, миризмата на това място беше приятна, преливаща от познатия дъх на обработена кожа и оръжейна смазка. Много от войниците обаче не изглеждаха спретнато. Не бяха мърляви, но и не изглеждаха особено дисциплинирани. Мотаеха се на групички из лагера с разкопчани горни дрехи. Някои сочеха робите и им подвикваха подигравки. Това ли беше армията на върховния принц? Елитната войска, която се биеше за честта на Алеткар? В тази армия ли мечтаеше да постъпи Каладин?
	Блут и Таг го наблюдаваха внимателно, когато се нареди с останалите роби, но той не направи опити за нещо. Сега не беше времето да ги предизвиква — Каладин беше виждал как действат наемниците, когато се намират в близост до редовна войска. Блут и Таг играеха ролята си — крачеха надуто с ръце върху оръжията. Побутнаха неколцина от робите по местата им, халосаха един с тояга в корема и грубо го наругаха.
	Държаха се на разстояние от Каладин.
	— Кралската армия — рече робът до него. Оказа се тъмнокожият, който му беше говорил за бягство. — Мислех, че ни карат на работа в мините. Ама това няма да е толкова зле. Ще чистим нужниците или ще поддържаме пътищата.
	Странно беше да очакваш с нетърпение работата в нужниците или под палещото слънце. Каладин се беше надявал на нещо друго. Надяваше се. Да, беше открил, че все още може да се надява. Копие в ръката. Враг срещу него. Така можеше да живее.
	Твлкав разговаряше с някаква важна на вид светлоока жена. Тъмната й коса беше вдигната в сложна плитка и в нея проблясваха заредени аметисти, роклята й беше тъмночервена. Изглеждаше почти като Ларал към края. Беше вероятно от четвърти или пети дан, съпруга и писар на някой от офицерите в този лагер.
	Твлкав започна да хвали стоката си, но жената вдигна нежната си ръка.
	— Мога да видя какво купувам, роботърговецо — рече тя с мек аристократичен акцент. — Лично ще ги проверя.
	Придружавана от няколко войници, тя тръгна покрай редицата роби. Роклята й беше скроена по модата на алетските благородници — плътна коприна, тясна и прилепнала горе и със свободни поли долу. Закопчаваше се отстрани на торса от талията до шията, където завършваше с бродирана със злато якичка. По-дългият ляв ръкав обвиваше скритата ръка. Майката на Каладин винаги носеше ръкавица и той намираше това за много по-практично.
	По лицето й беше изписано, че не е твърде впечатлена от видяното.
	— Тези мъже са полумъртви от глад и са болнави — рече тя и взе тънка пръчица от една млада жена от свитата си. С пръчицата привдигна косата от челото на един роб и огледа клеймото му. — Искате по два изумрудени броама на глава?
	Твлкав почна да се поти.
	— Може би един и половина?
	— И за какво бих ги ползвала? Не бих ги допуснала толкова мърляви близо до храната, а за повечето от другата работа си имаме парши.
	— Ако Ваша Милост не е доволна, мога да се обърна към други принцове…
	— Не — отвърна тя и плесна роба, когото оглеждаше, а той се отдръпна от нея. — Един и четвърт. Могат да помагат при рязането на дърва за нас в северните гори… — Щом забеляза Каладин, замълча за малко. — Ето така. Този е много по-добре от другите.
	— Знаех си, че може да го харесате — каза Твлкав и пристъпи към нея. — Той _наистина_ е съвсем…
	Жената вдигна ръка и го накара да замълчи. Имаше малка раничка на устата. Стрит корен от злобурен щеше да й помогне да се отърве от това.
	— Съблечи се от кръста нагоре, робе — нареди жената.
	Каладин се беше втренчил право в светлосините й очи и изпитваше почти непреодолимо желание да я заплюе. Не. Не можеше да си го позволи. Не и когато имаше шанс. Измъкна ръцете си от торбестата дреха и я остави да се свлече до кръста, за да се видят гърдите му.
	Въпреки осемте месеца в робство, мускулатурата му беше много по-добра от тази на останалите.
	— Многобройни белези за толкова млад мъж — каза умислено благородничката. — Войник ли си?
	— Да.
	Каладиновото вятърно духче литна към жената и заразглежда лицето й.
	— Наемник?
	— Армията на Амарам. Гражданин от втори нан.
	— _Бивш_ гражданин — вметна бързо Твлкав. — Той беше…
	Жената отново смълча Твлкав с пръчката и го изгледа свирепо. После със същата пръчка побутна встрани косата на Каладин и огледа челото му.
	— Глифът _шаш_ — рече тя и зацъка с език. Няколко от стоящите наоколо войници приближиха с ръце върху дръжките на мечовете. — Там, откъдето идвам, робите, които заслужават този знак, просто ги екзекутират.
	— Те са щастливци — каза Каладин.
	— А ти как се озова тук?
	— Убих човек — отговори Каладин и внимателно подготви лъжите си. _Моля ви_, мислено се помоли той на Вестителите. _Моля ви._ Отдавна не се беше молил за нищо.
	Жената повдигна вежда.
	— Аз съм убиец, Ваше Сиятелство — каза Каладин. — Напих се, сгреших. Но мога да боравя с копието не по-зле от другите. Сложете ме в армията на Вашия Сиятелен господар. Нека се бия отново. — Това беше странна лъжа, но ако жената сметнеше Каладин за дезертьор, никога не би му позволила да се бие. В такъв случай, по-добре да се знае, че е извършил убийство по случайност.
	_Моля…_, мислеше той. Пак да е войник. В един миг това изглеждаше най-славното нещо, което би могъл да си пожелае. Колко по-добре щеше да е да умре на бойното поле, отколкото да чезне и да изпразва нощни гърнета.
	Встрани от него Твлкав се приближи до светлооката жена. Погледна косо Каладин и въздъхна.
	— Той е дезертьор, Сиятелство. Не го слушайте.
	_Не!_ Каладин усети как заслепяваща вълна от гняв поглъща надеждата му. Вдигна ръце към Твлкав. Щеше да удуши този плъх и…
	Нещо го удари в гърба. Той изпъшка, олюля се и падна на коляно. Благородничката отстъпи и тревожно вдигна скритата ръка пред гърдите си. Един от войниците грабна Каладин и с влачене го изправи на крака.
	Накрая жената каза:
	— Е, това е злополучно.
	— Аз _мога_ да се бия — изръмжа Каладин въпреки болката. — Дайте ми копие. Нека…
	Тя вдигна пръчката и го прекъсна.
	— Ваше Сиятелство — каза Твлкав, като избягваше погледа на Каладин, — не бих му поверил оръжие. Вярно, че е убиец, а освен туй се знае, че е непокорен и е оглавявал бунтове срещу господарите си. Не можех да Ви го продам като крепостен войник. Съвестта не би ми позволила това. — Той се поколеба. — Хората от неговия фургон — може да ги е заразил всичките с приказки за бягство. Честта ми изисква да Ви съобщя това.
	Каладин скръцна със зъби. Изкушаваше се да повали войника зад гърба си, да грабне копието му и в последния миг от живота си да го забие във внушителния търбух на Твлкав. Защо? Какво значение имаше за Твлкав отношението към Каладин в тази армия?
	_Не трябваше да късам картата_, помисли Каладин. _Лошото се връща по-често от доброто._ Една от бащините му поговорки.
	Жената кимна и продължи нататък.
	— Покажете ми кои са. Въпреки това ще ги взема заради Вашата честност. Имаме нужда от нови хора за мостовете.
	Твлкав закима с готовност. Преди да отмине, се приведе към Каладин.
	— Не мога да ти имам доверие, че ще се държиш добре. Хората в тази армия ще обвинят търговеца, че не е разкрил всичко, което му е известно. Аз… съжалявам.
	С тези думи търговецът офейка.
	Каладин изръмжа гърлено и се откъсна от войниците, но остана на място. Така да бъде. Да сече дърва, да строи мостове, да се сражава във войската. Нямаше значение. Той просто щеше да продължи да живее. Отнеха му свободата, семейството, приятелите и — най-скъпото — мечтите. Повече нищо не можеха да му сторят.
	След проверката, благородничката взе от помощничката си подложката за писане и набързо записа нещо на листовете. Твлкав й подаде тефтер, където беше изброено кой от робите каква част от дълга си е изплатил. Каладин успя да зърне, че нито един от тях не е платил нищо. Може би Твлкав лъжеше за числата. Не беше невероятно.
	Този път Каладин като че ли просто щеше да остави всичките си заплати да отидат за погасяването на дълга. Нека се гърчат, като видят как всъщност ги предизвиква да изпълнят законите си. Какво щяха да направят, ако той приближеше до изплащането на дълга? Сигурно нямаше да узнае — според заплащането на мостовите, за да се стигне дотам, трябваше да минат между десет и петдесет години.
	Светлооката жена записа повечето от робите за служба в горите. Шестима от по-слабоватите бяха изпратени в столовите, независимо от предишното й изявление.
	— Онези десетимата — рече тя и посочи с пръчката Каладин и другите от неговия фургон. — Заведете ги при мостовите. Предайте на Ламарил и Газ да обърнат особено внимание на високия.
	Войниците се разсмяха и единият почна да тика групата на Каладин по пътя. Каладин изтърпя това — войниците нямаха причина да са внимателни, а той нямаше да им създава повод да станат по-груби. Ако войниците граждани мразеха нещо повече от наемниците, това бяха дезертьорите.
	Както вървеше, не можа да не забележи знамето, което се вееше над лагера. Същият символ красеше куртките на войниците — жълта двойка глифи във формата на кула и чук на тъмнозелен фон. Това беше знамето на върховния принц Садеас, господарят на каладиновия роден край. Иронията на съдбата ли бе довела Каладин тук?
	Наоколо лениво се мотаеха войници — дори и такива, които явно трябваше да са на служба — а улиците в лагера бяха заринати със смет. Хората от обоза бяха многобройни — уличници, работнички, бъчвари, бакали и пастири. Имаше дори деца — търчаха из улиците на този полулагер-полуград.
	Имаше и парши. Носеха вода, копаеха окопи, мъкнеха торби. Това изненада Каладин. Нима не воюваха срещу парши? Не се ли тревожеха, че тези тук ще въстанат? Очевидно не. Тукашните парши работеха така кротко, както онези в родния му Огнекамък. Може би имаше смисъл. В армиите у дома му алети се биеха срещу алети, така че защо да няма и парши от двете страни?
	Войниците отведоха Каладин чак в североизточния край на лагера. Това отне известно време. Макар създадените от Превръщателите каменни казарми да бяха съвършено еднакви, очертанието на лагера беше видимо накъсано, като планински зъбери. По стар навик той запомни пътя. Ето, надвисналата над тях обиколна стена беше очукана от безброй бури и през нея се откриваше ясна гледка на изток. Онова парче открита земя можеше да послужи отлично за събирането на войската, преди тя да се отправи надолу по склона към същинските Пусти равнини.
	В северния край имаше вторичен лагер с няколко десетки казарми, а по средата имаше склад за дървен материал, пълен с дърводелци. Те режеха няколко от яките дървета, които Каладин беше забелязал из равнините извън лагера — обелваха влакнестата кора и разбичваха стволовете на дъски. Друга група дърводелци сглобяваха от дъските някакви грамадни съоръжения.
	— Дърводелци ли ще сме? — попита Каладин.
	Единият от войниците се изсмя грубиянски.
	— Отивате в отрядите на мостовете.
	Той посочи една група от окаяни на вид мъже, които седяха по камъните в сянката на казармата и изгребваха с пръсти храна от дървени купи. Храната отчайващо приличаше на помията, с която Твлкав хранеше своите роби.
	Един от войниците пак бутна Каладин напред и той се запрепъва по тясната падинка и я прекоси. Последваха го останалите деветима роби, подкарвани от войниците. Никой от насядалите около казармите хора не ги погледна. Облечени бяха в кожени елеци и прости гащи, някои носеха мръсни шарени ризи, други бяха с голи гърди. Бяха мърляви и злощастни и не изглеждаха много по-добре от робите, но поне привидно бяха в по-прилично физическо състояние.
	— Новобранци, Газ — провикна се един от войниците.
	Някакъв мъж се изтягаше на сянка, по-далечко от хранещите си. Той се обърна и показа лицето си, толкова набраздено с белези, че брадата му никнеше на кръпки. Беше едноок — здравото око беше кафяво — и не се затормозяваше да носи превръзка. Белите възли на раменете му сочеха, че е сержант. Беше жилав, но як, което говореше на Каладин, че човекът знае как да се оправя на бойното поле.
	— Тия хърби? — отвърна Газ, като приближи, предъвквайки нещо. — Че те и една стрела не могат да спрат.
	Войникът до Каладин вдигна рамене и после го бутна пак напред за по-сигурно.
	— Сиятелната Хашал каза да направиш нещо специално за този тука. Останалите — както прецениш. — Войникът кимна на другарите си и всички се отдалечиха в тръс.
	Газ огледа робите. Накрая се спря на Каладин.
	— Имам военен опит — каза Каладин. — В армията на Върховния господар Амарам.
	— Хич не ме интересува — прекъсна го Газ и изплю нещо тъмно на земята.
	Каладин се поколеба.
	— Когато Амарам…
	— Пак го споменаваш — тросна се Газ. — Служил си при някакво незначително феодалче, а? Очакваш това да ме впечатли?
	Каладин въздъхна. И преди се беше сблъсквал с хора от този род — дребен сержант без изгледи за повишение. Едничкото му удоволствие в живота идеше от властта над онези, които бяха по-нещастни и от него. Е, така да бъде.
	— Имаш робско клеймо — изсумтя Газ. — Съмнявам се, че си хващал копие. Пък и да си, сега ще ти се наложи да благоволиш да постъпиш при нас, Твоя милост.
	Вятърното духче на Каладин долетя да огледа Газ, после го имитира, като затвори едното си око. По някаква причина появата й накара Каладин да се усмихне. Газ изтълкува това погрешно. Той се начумери и пристъпи напред, размахал пръст.
	В този миг над лагера шумно отекнаха тръби. Дърводелците вдигнаха очи, а войниците, които бяха придружили Каладин, забързаха да се върнат в центъра на лагера. Робите зад Каладин тревожно се заозъртаха.
	— Проклети Отче на Бурята! — изруга Газ. — Мостови! Ставайте, ставайте, разбойници! — Започна да подритва някои от мъжете, които още се хранеха. Те изтърваха паниците и криво-ляво се изправиха. Вместо свестни обувки носеха прости сандали.
	— Твоя милост — каза Газ и посочи Каладин.
	— Не казах…
	— Не ме интересува какво проклето нещо си казал! Ти си в Мост Четири! — Посочи една група мостови, които вече тръгваха. — Другите! Вървете да чакате ей там. По-късно ще ви деля. Мърдайте, че ще накарам да ви изпобесят с главите надолу.
	Каладин сви рамене и затича след групата. Тя беше само една от многото, които се изсипваха от казармите или се сбираха по улиците. Явно бяха твърде много. Около петдесет казарми с, вероятно, двадесет-тридесет мъже всяка… излезе, че в тази армия мостовите са почти колкото войниците в цялата армия на Амарам.
	Отрядът на Каладин прекоси склада, заобикаляйки дъските и камарите стърготини, и приближи до едно от големите дървени устройства. Личеше му, че е преживяло не една буря и сражение. Вдлъбнатините и дупките по дължината му изглеждаха като направени от стрели. Това можеше да спаси някой носач?
	_Да_, помисли Каладин. Дървен мост, над тридесет стъпки дълъг и осем стъпки широк; скосен в предната и в задната част, без перила. Дървото беше дебело, за здравина най-големите дъски бяха в центъра. Тук имаше подредени около четиридесет-петдесет моста. Вероятно по един за всяка казарма, значи по един отряд на мост? Сега се събираха двадесетина отряда.
	Газ се беше снабдил с дървен щит и лъскав боздуган, ала за никого от другите нямаше нищо. Набързо прегледа всички отряди. Спря при Мост Четири и се почуди.
	— Къде е водачът ви? — поиска да узнае той.
	— Мъртъв — каза един от мостовите. — Хвърли се в Бездната на честта снощи.
	Газ изруга.
	— И за седмица ли не можете да задържите един водач? Бурята да ви порази дано! Строй се; ще тичам до вас. Слушайте командите ми. Ще изберем нов водач, щом видим кой е оцелял. — Посочи Каладин. — Ти си отзад, лордче. Останалите, размърдайте се! Гръм да ви удари, не искам ново наказание заради вас, тъпанари! Мърдай, мърдай!
	Останалите вдигаха. Каладин нямаше друг избор и отиде в отвора в задната част на моста. Леко беше подценил мостовете; изглежда, бяха нужни по около тридесет и пет-четиридесет души за всеки. На ширина имаше места за петима — трима под моста и по един от всяка страна — в осем редици, обаче този отряд не разполагаше с хора за всички позиции.
	Помогна за вдигането на моста. Вероятно ползваха много лека дървесина, ала проклетото нещо все пак тежеше. Каладин изпъшка, докато се бореше с тежестта, тласна моста нагоре и после пристъпи под него. Мъжете се завтекоха да заемат средните места по дължината на структурата и всички бавно положиха моста на раменете си.
	Другите мъже имаха подложки на елеците, за да облекчават тежестта и да нагодят височината си към подпорите на моста. Каладин не получи елек и дървените подпори се врязаха право в кожата му. Нищо не виждаше; имаше вдлъбнатина за главата му, но дървото закриваше изгледа във всички посоки. Мъжете по краищата имаха по-добра видимост, та Каладин предположи, че тези места са по-желани.
	Дървото миришеше на смазка и пот.
	— Тръгвай! — долетя отвън приглушеният глас на Газ.
	Когато отрядът затича, Каладин изстена. Не виждаше нищо и полагаше усилия да не се препъне, докато се спускаха по източния склон към Пустите равнини. Скоро се потеше и тихо ругаеше, защото дървото дращеше и се забиваше в кожата на раменете му. Вече започваше да кърви.
	— Бедни глупако… — чу се глас отстрани.
	Каладин погледна надясно, но дървените дръжки му попречиха.
	— На мен ли… — изохка той — на мен ли говориш?
	— Не трябваше да обиждаш Газ — каза човекът. Гласът му прозвуча кухо. — Понякога позволява на новите да тичат във външните редици. Понякога.
	Каладин опита да отговори, но вече не можеше да поеме дъх. Мислеше, че е в по-добра форма, но беше прекарал осем месеца, хранейки се с помия, понасяйки побои и преживявайки бури в течащи килии, кални плевници или клетки. Вече надали беше същият човек.
	Каладин се вслуша в съвета. Чуваше как тичат другите отряди мостови. Зад тях идваше познатият звук на маршируващи мъже, които набиваха крак по камъка. След мостовите се придвижваше войска.
	Долу го препъваха скални пъпки и малки туфи шистокори, които растяха от камъните. Оказа се, че Пустите равнини са насечени, неравни и нацепени, осеяни с оголени и ръбати скали. Това обясняваше защо не слагат колела на мостовете — на такъв груб терен носачите вероятно бяха много по-бързи.
	Скоро краката му се разраниха и подбиха. Не можаха ли да му дадат обуща? Стисна зъби от болка и продължи. Просто поредната работа. Щеше да продължи и да оцелее.
	Тупкане. Краката му стъпиха върху дърво. Мост, постоянен, над пропаст между платата в Пустите равнини. За секунди отрядът премина и краката на Каладин отново се озоваха върху камък.
	— Мърдай! Мърдай! — ревна Газ. — Бурята да ви отнесе, продължавайте!
	Продължиха да тичат, а войската премина моста след тях, по дървото отекваха стотици ботуши. Не след дълго от раменете на Каладин шурна кръв. Дишаше мъчително, страната го болеше ужасно. Можеше да чуе как другите се задъхват — звукът се носеше в затвореното пространство под моста. Значи не беше единствен. Надяваше се скоро да достигнат целта си.
	Напразно. Следващият час беше мъчение. Беше по-зле от всички побои, които беше понесъл като роб, по-зле от всички ранявания на бойното поле. Изглежда преходът нямаше край. Каладин смътно си спомни, че е виждал постоянните мостове, докато наблюдаваше равнините от робската кола. Те свързваха платата на места, където прехвърлянето на пропастите беше най-лесно, а не където това щеше да ускори придвижването. Често това означаваше да се връщат на север или на юг, преди да продължат в източна посока.
	Мостовите мърмореха, ругаеха, стенеха, после стихнаха. Пресичаха мост след мост, плато след плато. Каладин така и не огледа добре нито една от пропастите. Просто продължаваше да тича. И да тича. Вече не усещаше краката си. Някак знаеше, че спре ли, ще бъде бит. Имаше чувството, че раменете му са разранени до костта. Опита да брои стъпките, но беше прекалено изтощен дори за това.
	Ала не спря да тича. Накрая Газ се смили и им извика да спрат. Каладин примигна, препъна се, спря и почти рухна.
	— Вдигай! — викна Газ.
	Мъжете вдигнаха и мишниците на Каладин се опнаха от движението, след като толкова време бяха удържали моста на едно място.
	— Пускай!
	Пристъпиха встрани, хората изпод моста хванаха страничните дръжки. Беше неудобно и трудно, но те очевидно имаха опит. Удържаха моста да не се преобърне, докато го полагаха на земята.
	— Бутай!
	Каладин объркан се отдръпна, а мъжете забутаха, уловили дръжките отстрани и отзад на моста. Бяха на ръба на пропаст без постоянен мост. Недалеч останалите отряди бутаха своите мостове напред.
	Каладин се озърна през рамо. Армията наброяваше две хиляди души, облечени в наситено зелено и блестящо бяло. Хиляда и двеста тъмнооки копиеносци, няколкостотин кавалеристи на редки и скъпи коне. Зад тях идеше голяма група тежки пехотинци — светлооки в яки брони, с грамадни боздугани и квадратни стоманени щитове. Изглежда преднамерено бяха подбрали място, където пропастта беше тясна и платото от тази страна беше малко по-високо от това от другата. Мостът беше два пъти по-дълъг от ширината на пропастта тук. Газ наруга Каладин и той се присъедини към другарите си и затика моста по неравния терен със стържещ звук. Когато мостът тупна от другата страна на пропастта, отрядът отстъпи и кавалерията премина в тръс оттатък.
	Каладин беше прекалено изморен, за да гледа. Рухна на камъните, легна на гръб и заслуша тропането на пехотинците по моста. Обърна глава. Останалите мостови също бяха налягали. Газ вървеше между отрядите с щит на гърба, клатеше глава и си мърмореше, че нищо не струват.
	Каладин жадуваше да остане да лежи тук, да гледа небето и да се откъсне от света. Опитът му обаче подсказваше, че така ще се схване. Това би превърнало обратния път в още по-голямо мъчение. Опитът… принадлежеше на друг човек от друго време. Едва ли не от дните на сянката. Но, ако Каладин не можеше повече да _бъде_ същия човек, можеше поне да се _вслушва_ в него.
	И така, стенейки, Каладин се насили да седне и започна да разтрива мускулите си. Войниците преминаваха по моста в редици по четирима, с високо вдигнати копия и с щитове пред гърдите. Газ ги наблюдаваше с видима завист, а около главата му пърхаше каладиновото вятърно духче. Въпреки изтощението, Каладин за миг изпита ревност. Защо тя наобикаля този фукльо вместо него?
	След няколко минути Газ забеляза Каладин и му се намръщи.
	— Чуди се защо не лежиш — обади се познат глас. Мъжът, който тичаше редом с Каладин, сега лежеше недалеч от него и зяпаше в небето. Беше възрастен, косата му сивееше, а дългото му обветрено лице подхождаше на благия глас. Изглеждаше изтощен колкото и самият Каладин.
	Каладин продължи да разтрива краката си, като умишлено не обръщаше внимание на Газ. После отпра ивици от торбестата дреха и превърза стъпалата и раменете си. За щастие, като роб беше навикнал да ходи бос и нараняванията не бяха твърде лоши.
	Когато привърши, и последните пехотинци преминаха по моста. Подире им дойдоха няколко светлооки ездачи с бляскави брони. Сред тях яздеше един мъж с великолепна, полирана червена Вълшебна броня. Различаваше се от онези, които Каладин беше виждал — говореше се, че всяка е отделно произведение на изкуството — но носеше същото _усещане_. Сложна, с припокриващи се пластини, увенчана с красив шлем с отворен наличник.
	Бронята изглеждаше някак _чужда_. Беше изработена в друга епоха, когато из Рошар са крачели боговете.
	— Това кралят ли е? — попита Каладин.
	Дълголикият мостови се засмя уморено.
	— Можем само да си мечтаем за това.
	Каладин помръкна и се обърна към него.
	— Ако това е кралят, ще рече, че сме в армията на Сиятелния господар Далинар.
	Името беше смътно познато на Каладин.
	— Той е върховен принц, нали така? Чичо на краля?
	— Аха. Най-добрият сред мъжете, най-почитаният сред Броненосците в кралската армия. Казват, че никога не се отмята от дадената дума.
	Каладин изсумтя с презрение. Почти същото се говореше и за Амарам.
	— Би трябвало да си пожелаеш да си в армията на върховния принц Далинар, момко — каза по-възрастният мъж. — Той не използва мостови отряди. Поне не като тези.
	— Добре, кремлинги такива! — провикна се Газ. — Ставайте на крака!
	Мостовите изпъшкаха и мъчително наставаха. Каладин въздъхна. Кратката почивка послужи само да покаже колко е изтощен.
	— С радост ще се върна — продума той.
	— Да се върнеш? — каза дълголикият.
	— Не обръщаме ли?
	Приятелят му се подсмихна криво.
	— Момко, още не сме _наближили_ дори. Радвай се, че не сме. Пристигането е най-лошото.
	И така започна втората част на кошмара. Прекосиха моста, издърпаха го подире си, после отново го вдигнаха на разранените си рамене. Претичаха по платото. От другата страна пак снеха моста и го прехвърлиха през друга пропаст. Армията премина и отново дойде ред да понесат моста.
	Повториха това поне дузина пъти. Почиваха между пренасянията, но Каладин беше толкова изранен и претоварен, че краткият отдих не му стигаше. Едва смогваше да поеме дъх и се налагаше отново да вдигат моста.
	От тях се очакваше да действат бързо. Мостовите почиваха, докато войниците минаваха по моста, но трябваше да наваксат с тичане по платата — подминавайки войниците — за да стигнат преди армията при следващата пропаст. По някое време дълголикият приятел на Каладин го предупреди, че ако мостът им не е на място достатъчно бързо, ги чака бой с камшици, когато се върнат в лагера.
	Газ издаваше заповеди, ругаеше хората си, риташе ги, когато се бавеха, и изобщо не вършеше никаква истинска работа. На Каладин не му беше нужно много време, за да затаи люта омраза към този мършав мъж с белязано лице. Това беше странно; към другите си сержанти Каладин не беше изпитвал омраза. Да ругаят и да подтикват хората си беше тяхната _работа_.
	Не това изгаряше Каладин. Газ го беше пратил на този преход без сандали и елек. Въпреки превръзките, от работата през този ден щяха да му останат белези. Щеше да е толкова разранен и скован на другата сутрин, че нямаше да може да ходи.
	Стореното от Газ беше дребнав тормоз. Той застрашаваше мисията чрез възможната загуба на един от носачите само от сприхавост и злоба.
	_Проклет човек_, каза си Каладин и впрегна омразата към Газ да го крепи по време на изпитанието. Няколко пъти след като избутваха моста на място, Каладин падаше и беше сигурен, че не ще може повече да се изправи. Но щом Газ им изкрещеше да стават, той все някак успяваше. В противен случай щеше да излезе, че Газ е победил.
	Защо минаваха през всичко това? Какъв беше смисълът? Защо тичаха толкова много? Трябваше да бранят моста, техния скъпоценен товар, имуществото. Трябваше да крепят небосвода и да тичат, трябваше…
	Изпадаше в унес. Краката, тичането. Раз, два, раз, два, раз, два.
	— Стой!
	Спря.
	— Вдигай!
	Вдигна ръце.
	— Пускай!
	Отстъпи, после наведе моста.
	— Бутай!
	Бутна моста.
	— _Умри._
	Това беше неговата команда и я добавяше всеки път. Отпусна се на камъка, една скална пъпка бързо прибра ластарите си, когато той се допря до тях. Затвори очи, повече не го беше грижа за крампите. Изпадна в транс, в полусън, който сякаш продължи само половин удар на сърцето.
	— Стани!
	Стана, препъвайки се на окървавените си нозе.
	— Премини!
	Премина, без да си направи труд да погледне смъртоносната бездна от двете страни.
	— Тегли!
	Грабна дръжката и задърпа моста подире си над пропастта.
	— Обърни!
	Каладин спря занемял. Не разбра тази заповед; досега Газ не беше я давал. Войниците се строяваха като се движеха с онази смес от уплаха и принудено спокойствие, която хората често преживяваха преди сражение. Няколко духчета на очакването — като червени ленти, издигащи се от земята и плющящи на вятъра — започнаха да изникват от скалата и да се веят сред войниците.
	Битка?
	Газ стисна Каладин за рамото и го запрати към предната част на моста.
	— В този момент новите отиват отпред, Твоя милост — сержантът злобно се ухили.
	Каладин тъпо вдигна моста над главата си заедно с другите. Тук дръжките бяха като в задната част, но пред лицето му имаше изрязан отвор, през който можеше да вижда навън. Всички мостови бяха сменили позициите си; мъжете, които бяха тичали отпред, се преместиха отзад, а онези от задната част — и Каладин, и дълголикият — отидоха отпред.
	Каладин не попита каква е целта. Не го интересуваше. Все пак отпред му хареса; беше му по-лесно да тича, когато виждаше какво има пред него.
	Платата бяха сурови, брулени от бурите земи; тук-там имаше туфи трева, но скалата беше прекалено твърда и семената не можеха да се заровят изцяло. По-често се срещаха скалните пъпки, растяха като мехури из цялото плато и приличаха на камъни колкото главата на човек. Много от тях бяха отворени и ластарите им се влачеха като тлъсти зелени езици. Някои даже цъфтяха.
	След толкова часове дишане в задушливото затворено пространство под моста, тичането в предната редица беше едва ли не облекчение. Защо дадоха такова чудесно място на новия?
	— Таленелат’ Елин, носителю на всички страдания — промълви ужасено мъжът вдясно от Каладин. — Тази битка ще е страшна. Вече са се строили! Страшно ще е!
	Каладин примигна и се вгледа съсредоточено към приближаващата пропаст. От другата й страна стояха хора с пъстра червено-черна кожа. Носеха странни ръждивооранжеви брони, които покриваха предмишниците, гърдите, главите и краката. Трябваше цял миг, та притъпеният му ум да схване.
	Паршендите.
	Не приличаха на простите работници парши. Бяха много по-мускулести, много _по-здрави_. Имаха яко войнишко телосложение и на гърба на всеки беше привързано оръжие. Някои имаха тъмни, червени и черни бради с навързани парченца камък, докато други бяха гладко избръснати.
	Пред погледа на Каладин първата редица паршенди коленичи. Носеха къси лъкове със заредени стрели. Не дълги лъкове за далечна и висока стрелба. Къси завити лъкове, които стрелят право, бързо и силно. Отлично оръжие за убиване на мостови, преди да са успели да спуснат моста.
	_Пристигането е най-лошо…_
	Сега най-сетне започваше _истинският_ кошмар.
	Газ изостана. Викаше на отрядите да продължават да вървят. Инстинктите на Каладин крещяха да се махне от огневата линия, но инерцията на моста го тласкаше напред. Буташе го в гърлото на самия звяр, чиито зъби ей сега щяха да щракнат.
	Изтощението и болката на Каладин изчезнаха. От ужаса бдителността му се изостри. Мостовете се движеха напред, мъжете под тях крещяха, докато тичаха. Тичаха към смъртта.
	Стрелците стреляха.
	Първата вълна погуби дълголикия приятел на Каладин, поразиха го три стрели. Онзи отляво също падна — Каладин дори не беше зърнал лицето му. Мъжът извика, падайки. Не умря веднага, но отрядът го прегази. Смъртта на хората направи моста осезаемо по-тежък.
	Паршендите спокойно пуснаха втори залп. Някъде встрани Каладин смътно забеляза как се препъва отрядът на друг мост. Явно паршендите съсредоточаваха стрелбата си по определени отряди. Онзи понесе пълната вълна от стрелите на дузини противници и първите му три редици рухнаха и препънаха другарите си. Мостът се залюля, плъзна се по земята и издаде отчайващо хрущене, когато множеството тела нападаха едно връз друго.
	Стрели профучаха край Каладин и убиха другите двама мъже от предната редица. Няколко други удариха дървото около него, а една поряза бузата му.
	Той изкрещя. От страх, от ужас, от болка, от чисто изумление. Никога досега не се беше чувствал толкова безсилен в битка. Беше нападал вражески укрепления, беше тичал под стрелите, но винаги до известна степен владееше положението. Имаше своето копие и щита си и можеше да отвърне на удара.
	Не и сега. Мостовите отряди бяха като подкарани на заколение свине.
	Долетя трети залп и покоси още един от двадесетте отряда. И от алетската страна се носеха вълни стрели, които поваляха и погубваха паршендите. Мостът на Каладин беше почти до пропастта. Той можеше да види черните очи на паршендите от другата страна, можеше да различи чертите на слабите им шарени лица. Навсякъде около него мостовите крещяха от болка, стрелите ги поразяваха под мостовете им. Разнесе се трясък, когато още един мост рухна, понеже отрядът му беше избит.
	Отзад Газ крещеше.
	— Вдигайте и сваляйте, глупаци!
	Отрядът се олюля и спря, когато паршендите стреляха отново. Мъжете зад Каладин закрещяха. Стрелбата на паршендите беше прекъсната от залпа на алетската войска. Макар да беше обезумял от ужаса, Каладин по рефлекс знаеше какво да прави. Да пусне моста, да заеме позиция за избутване.
	Така се оголиха мъжете, които бяха в безопасност в задните редици. Паршендските стрелци очевидно знаеха какво предстои; те се приготвиха и пуснаха един последен залп. Стрелите връхлетяха моста като вълна, свалиха шестима и пръснаха кръв по тъмното дърво. Духчета на страха — повратливи и виолетови — наизскачаха от дървото и замърдаха във въздуха. Мостът се олюля, стана много по-трудно да го бутат след внезапната загуба на другарите им.
	Каладин се препъна, ръцете му се плъзгаха. Падна на колене и се катурна напред, надвеси се над пропастта. Едва успя да се задържи.
	Олюля се, едната му ръка се клатушкаше над бездната, другата стискаше ръба. Пренапрегнатият му ум се измъчваше от замайването при взирането надолу по голата скала, надолу в празнотата. Беше красива; винаги му беше харесвало да се катери по високи скали заедно с Тиен.
	Инстинктивно се изтегли обратно на платото, пълзейки заднешком. Група пехотинци с щитове бяха заели позиции за бутане на моста. Стрелците с лъкове разменяха изстрели с противника, а войниците избутаха моста на мястото му, тежката кавалерия с тътен премина оттатък и се стовари върху паршендите. Четири моста бяха паднали, но шестнадесет бяха разположени в редица и позволяваха сполучливо нападение.
	Каладин опита да помръдне, да изпълзи далеч от моста. Но просто падна, където си беше, тялото му отказа да се подчини. Не можеше дори да се претъркули по корем.
	_Трябва да отида…_, каза си уморено той. _Да видя дали дълголикият е още жив… Да превържа раните му… Да го спася…_
	Но не можа. Не беше в състояние да се движи. Не можеше да мисли. За негов срам просто се остави да затвори очи и да се отпусне в несвяст.

	* * *

	— Каладин.
	Не искаше да отвори очи. Събудеше ли се, щеше отново да се озове в онзи ужа`сен свят на болката. Там беззащитни, изтощени мъже бяха пращани срещу редиците на стрелците с лък.
	Онзи свят беше кошмарът.
	— Каладин! — женският глас беше тих като шепот, ала настойчив. — Те ще те изоставят. Ставай! Ще умреш!
	_Не мога… Не мога да се върна…_
	_Остави ме._
	Нещо го перна през лицето, леко _плясване_ от енергия и ужилване. Той се сви. Усещането беше нищо пред останалите му болки, но някак се оказа много по-властно. Вдигна ръка и плесна. Движението се оказа достатъчно да прогони и последните остатъци от вцепенението.
	Опита да отвори очи. Едното отказа — кръв от порезната рана на бузата му се беше стекла и съсирила около клепача. Слънцето се беше преместило. Минали бяха часове. Той изстена. Седна, отри засъхвалата кръв от окото си. Земята наоколо беше осеяна с тела. Миришеше на кръв и нещо по-лошо.
	Двама окаяни мостови разтърсваха всяко тяло, търсеха признаци на живот, после сваляха елеците и сандалите, като изритваха кремлингите, които вече бяха почнали да ядат труповете. Мъжете никога не биха проверили Каладин — нямаше какво да отмъкнат от него. Щяха да го оставят при труповете, проснат на платото.
	Вятърното духче на Каладин пърхаше тревожно във въздуха над него. Той потърка брадичката си там, където тя го беше плеснала. Едрите духчета като нея можеха да местят малки предмети и да нанасят леки ударчета с енергия. Това ги правеше още по-досадни.
	Сега обаче то вероятно беше спасило живота на Каладин. Той изстена — болеше го на толкова много места.
	— Духче, имаш ли си име? — попита той, докато с мъка се изправяше на разранените си крака.
	На отсрещното плато войниците ровичкаха из труповете на паршендите, търсеха нещо. Може би прибираха оръжия? Изглежда, армията на Садеас беше победила. Поне не се виждаха живи паршенди. Или бяха избити, или бяха избягали.
	Платото, където се беше провело сражението, изглеждаше съвсем същото като всички, през които бяха минали. Единственото различно беше голяма буца от… нещо в средата на платото. Приличаше на голяма скална пъпка, може би вид пашкул или черупка, поне двадесет стъпки висока. Едната страна беше разпрана и разкриваше слузести вътрешности. При първото нападение не я беше забелязал; стрелците отнемаха цялото му внимание.
	— Име — прошепна духчето и гласът й прозвуча далечно. — Да. _Имам_ име. — Изглеждаше изненадана, когато се обърна към Каладин. — Защо имам име?
	— Как бих могъл да знам? — каза Каладин и с усилие се размърда. Краката му горяха от болка. Едва куцаше.
	Мостовите наблизо го погледнаха учудени, но той не им обърна внимание и закуцука през платото, докато не намери труп на мостови, който все още имаше елек и сандали. Оказа се дълголикият мъж, който беше толкова добър с него, мъртъв, със стрела в шията. Пренебрегна уплашените му очи, празно вторачени в небето, и смъкна дрехите му — кожен елек, кожени сандали, риза с връзки, червена от кръвта. Каладин се отвращаваше от себе си, но не смяташе да разчита Газ да му даде облекло.
	Седна и използва по-чистите части на ризата, за да смени импровизираните си превръзки, после сложи елека и сандалите, като опитваше да не се движи прекалено много. Задуха ветрец и отвя мириса на кръв и гласовете на войниците, които се викаха един друг. Кавалерията вече се строяваше, като че нямаше търпение да се върне.
	— Име — каза духчето, пристъпи във въздуха и застана до лицето на Каладин. Имаше очертанията на млада жена, завършващи с развята пола и нежни крачка. — Силфрена.
	— Силфрена — повтори той, докато връзваше сандалите.
	— Сил — рече духчето. Наклони глава. — Забавно е. Изглежда имам прякор.
	— Поздравления. — Каладин с олюляване се изправи.
	Малко по-нататък стоеше Газ с ръце на кръста и щит на гърба.
	— Ти — каза, сочейки Каладин. После махна към моста.
	— Шегуваш се — отвърна Каладин и огледа остатъците от отряда — бяха оцелели по-малко от половината — да се събират около моста.
	— Носиш или оставаш тук — рече Газ. Изглеждаше ядосан от нещо.
	_Очакваше се да умра_, разбра Каладин. _Затова не се интересуваше имам ли елек и сандали. Бях отпред._ Каладин единствен от първата редица беше оцелял.
	За малко да седне и да позволи да го изоставят. Но нямаше да избере да умре от жажда на самотното плато. Запрепъва се към моста.
	— Не се притеснявай — обясни един от мостовите. — Този път ще ни дадат да вървим бавно, с много почивки. И няколко войници ще ни помогнат — за вдигането на един мост са нужни двадесет и пет човека.
	Каладин въздъхна и зае мястото си, докато няколко злополучни войници се присъединиха към отряда. Заедно вдигнаха моста във въздуха. Беше ужасно тежък, но някак успяха.
	Каладин вървеше вцепенен. Мислил беше, че животът няма какво повече да му причини, нищо по-лошо от робското клеймо със знака _шаш_, нищо по-лошо от загубата на всичко във войната, нищо по-ужасно от това да предадеш онези, които си се заклел да пазиш.
	Оказа се, че не е така. _Имаше_ още нещо. Едно последно мъчение, запазено от света само за Каладин.
	Това мъчение се наричаше Мост Четири.


>>	7
>>	Всичко разумно
>>	{img:pytjat_na_kralete_t1_3.png}

E>
	„В пламъци са. Горят. Когато идват, донасят мрака, и можеш само да видиш, че кожата им пламти. Гори, гори, гори…“
@	Записано на Палахишев, 1172 г., двадесет и една секунди преди смъртта. Обектът е пекар-чирак.
E$

	Шалан забърза по коридора в опалено оранжеви багри. Сега таванът и горната част на стените бяха зацапани от преминаването на черния дим от действието на Ясна с Превръщателя. Шалан се надяваше, че рисунките по стените не са повредени.
	По-напред в коридора дойдоха група парши с парцали, ведра и стълби, за да почистят саждите. Щом Шалан мина край тях, те се поклониха, без да продумат. Паршите можеха да говорят, но рядко го правеха. Като дете, Шалан намираше мраморните шарки на кожите им за красиви. Това беше преди забраната на баща й да стои при паршите.
	Върна мислите си към задачата. Как щеше да накара Ясна Колин, една от най-силните жени в света, да промени мнението си и да я вземе за повереница? Очевидно жената беше упорита; в продължение на години беше устоявала на опитите на светилищата да постигнат примирие.
	Шалан отново влезе в основния корпус на сградата с високия каменен таван и забързаните добре облечени обитатели. Чувстваше се уплашена, но я изкушаваше Превръщателят, който успя да зърне. В последните години нейното семейство, домът Давар, преуспяваше и излизаше от неизвестността. Това се дължеше преди всичко на бащините й политически умения — мнозина го мразеха, но той беше безскрупулен и така стигна далеч. Помогна и богатството, донесено от откриването на важни нови мраморни залежи в земите на Давар.
	Шалан не беше достатъчно осведомена, та да таи подозрения за произхода на това богатство. Винаги, щом дадена кариера бе изтощена, баща й излизаше със своя земемер и откриваха нова. Едва след като разпитаха земемера, Шалан и братята й узнаха истината — баща им, използвайки своя забранен Превръщател, _създаваше_ нови залежи в разумни количества. Не толкова, че да изглежда съмнително. Само колкото да донесе парите за прокарването на неговите политически цели.
	Никой не знаеше откъде е взел фабриала, който тя сега носеше скрит. Беше неизползваем, повреден в същата катастрофална вечер, когато баща им умря. _Не мисли за това_, каза си тя настойчиво.
	Поръчаха на бижутер поправката на счупения Превръщател, но той вече не действаше. Икономът на техния дом — един от близките довереници на баща им, съветник на име Луеш — беше обучен да го използва, но и той вече не можеше да го накара да работи.
	Дълговете и обещанията на баща им бяха чудовищни. Изборът им беше ограничен. Семейството разполагаше с време — може би около година — докато пропуснатите плащания станеха забележителни, а отсъствието на баща им — очевидно. За пръв път отдалеченото местоположение на имотите им даваше предимство и оправдаваше забавянето на съобщенията. Братята й се оправяха някак, пишеха писма от името на бащата, появяваха се тук-там и пускаха слухове, че Сиятелният господар Давар замисля нещо голямо.
	Всичко това — за да помогнат на дръзкия й план. Да намери Ясна Колин. Да стане нейна повереница. Да научи къде държи своя Превръщател. После да го замени с повредения.
	С новия фабриал те щяха да направят нови кариери и да възстановят богатството си. Щяха да направят храна за войската си. С достатъчно богатство на ръка да погасят дълговете и да подкупват, можеха да обявят смъртта на баща си и да не бъдат съсипани.
	В главния коридор Шалан се позабави, докато обмисляше следващия си ход. Планираше нещо много рисковано. Трябваше да избяга, без при това да я заподозрат в кражбата. Макар да беше посветила много мислене на това, още не знаеше как ще успее. Но за Ясна беше известно, че има много врагове. Трябваше да има начин да им се припише „повреждането“ на нейния фабриал.
	Тази стъпка щеше да дойде по-късно. Засега, Шалан _трябваше_ да убеди Ясна да я приеме за повереница. Никакъв друг резултат не беше приемлив.
	Шалан нервно положи ръце, за да покаже, че е в нужда — скритата ръка сгъната през гърдите и докосваща лакътя на свободната ръка, която беше вдигната с разперени пръсти. Доближи една жена, облечена в добре колосаната бяла риза с връзки и черната пола, които навсякъде бяха отличителни за старшите слуги.
	Набитата жена направи реверанс.
	— Ваше Сиятелство?
	— Паланеумът — отговори Шалан.
	Жената се поклони и я поведе още по-навътре в дълбините на главния коридор. Повечето от жените тук — и прислужничките в това число — носеха косите си прибрани и Шалан се почувства не на място с нейната спусната коса. Тъмночервеният й цвят я караше да изпъква още повече.
	Скоро коридорът започна стръмно да се спуска. Но, когато камбаните отбелязаха половин час, тя все още можеше да ги чуе далеч над себе си. Може би затова тукашните хора толкова ги харесваха — дори в дълбините на Конклава се чуваше външният свят.
	Прислужницата отведе Шалан пред огромна двойна врата от стомана. Поклони се и Шалан я освободи с кимване.
	Не можеше да не се възхити от красотата на вратата — от външната страна беше гравиран сложен мотив с кръгове, линии и глифи. Представляваше някаква схема — по една половина на всяко крило. За съжаление Шалан нямаше време за разглеждане и отмина.
	Помещението зад вратата беше толкова голямо, че спираше дъха. Страните бяха от гладък камък и се издигаха много високо; слабото осветление не позволяваше да се види точно докъде, но Шалан съзря далечни проблясъци от лампи. В стените имаше десетки балкончета, доста подобни на частните ложи в театъра. От много от тях струеше мека светлина. Единствените шумове идеха от прелистване и от приглушен шепот. Шалан вдигна скритата ръка пред гърдите си; чувстваше се незначителна в тази величествена зала.
	— Ваше Сиятелство? — обърна се към нея един млад старши слуга. — Какво Ви е нужно?
	— Явно ново възприятие на пространството — отвърна тя. — Как…
	— Това помещение се нарича Булото — тихо обясни слугата. — Намира се преди същинския Паланеум. И двете са били вече тук при основаването на града. Някои приемат, че може да са били изсечени от самите Певци на зората.
	— Къде са книгите?
	— Същинският Паланеум е насам — слугата я подкани с жест и я поведе към няколко врати от другата страна на помещението. През тях тя влезе в по-малка зала, разделена със стени от дебел кристал. Шалан доближи една и я докосна. Повърхността на кристала беше грапава като отсечена скала.
	— Направени с Превръщател?
	Слугата кимна. Зад него мина друг слуга, повел възрастен ардент. Като повечето свои събратя, старецът беше с обръсната глава и дълга брада. Простата му сива роба беше препасана с кафяв пояс. Слугата го отведе зад един ъгъл и Шалан смътно различи силуетите им оттатък — като плуващи в кристала сенки.
	Тя пристъпи напред, но слугата се прокашля.
	— Ще ми трябва Вашият пропуск, Сиятелство.
	— Колко струва? — колебливо попита Шалан.
	— Хиляда сапфирени броама.
	— Толкова скъпо?
	— Многобройните кралски болници изискват голяма издръжка — рече извинително мъжът. — Единствените стоки, които Карбрант може да продава, са риба, камбани и информация. Първите две не се предлагат само от нас. Но третата… Е, Паланеумът разполага с най-добрата сбирка книги и свитъци на цялата планета Рошар. Повече, отколкото има в Светия Анклав във Валат. По последни сметки в нашия архив има над седемстотин хиляди отделни текста.
	Бащата на Шалан притежаваше точно осемдесет и седем книги. Тя ги беше чела и препрочитала неведнъж. Колко можеше да се съдържа в _седемстотин хиляди_ книги? Теглото на толкова много информация й завъртя главата. Можеше да прекара месеци само в четене на заглавията.
	Но не. Може би, когато се увереше, че братята й са в безопасност — когато финансите на дома се възстановяха — щеше да се върне. Може би.
	Като че ли умираше от глад, а оставяше недокоснат топъл плодов пай.
	— Къде мога да почакам? — попита тя. — Ако някой мой познат е вътре?
	— Може да използвате някоя от нишите за четене — отвърна с облекчение слугата. Като че ли се тревожеше, че тя ще направи някоя сцена. — Не се изисква пропуск да поседите там. Имаме носачи парши, които могат да Ви качат до някоя по-висока ниша, ако желаете.
	— Благодаря — каза Шалан и обърна гръб на Паланеума. Пак се почувства дете, заключена в стаята, със забрана да тича из градините заради параноичните страхове на баща й. — Дали Сиятелната Ясна Колин още има ниша за четене?
	— Мога да попитам — отвърна слугата и тръгна пред нея обратно в Булото с далечния му невидим таван. Избърза, за да поговори с други слуги, и остави Шалан до вратата за Паланеума.
	Можеше да изтича вътре. Да се прокрадне…
	Не. Братята й често я тормозеха, че е прекалено кротка, но не кротостта я възпря. Несъмнено вътре имаше пазачи; да нахълта щеше да е не само безсмислено, а и щеше да провали всяка нейна възможност да накара Ясна да си смени мнението.
	Да промени мнението на Ясна, да се докаже. Призляваше й от самата мисъл. Тя _мразеше_ сблъсъците. Като по-малка се чувстваше като крехка кристална фигурка във витрина — само за гледане, не за докосване. Единствената дъщеря, последният спомен от любимата съпруга на Сиятелния господар Давар. Все още й беше странно, че тъкмо _тя_ взе нещата в свои ръце след… След инцидента… След…
	Спомените я връхлетяха. Нан Балат ранен, дрехата му разкъсана. Дълъг сребрист меч в нейната ръка, толкова остър, че разсича камъните като вода.
	_Не_, каза си Шалан, облегната на каменната стена и притиснала чантата до гърдите си. _Не. Не мисли за миналото._
	Потърси утеха в рисуването, протегна пръсти към чантата за хартия и моливи. Слугата обаче се върна, преди да успее да ги извади.
	— Нейно Сиятелство Ясна Колин действително е помолила да се отдели за нея ниша за четене. Можете да я почакате там, ако искате.
	— Искам — отговори Шалан. — Благодаря.
	Слугата я отведе в покрито ограждение, където четирима парши стояха върху здрава дървена платформа. Шалан и водачът й стъпиха на платформата и паршите задърпаха въжетата, окачени на една лебедка горе. Платформата се придвижи в каменната шахта. Единствените светлини бяха сфери в ъглите й. Аметисти с мек виолетов цвят.
	Шалан имаше нужда от план. Ясна не приличаше на човек, който лесно си променя мнението. Трябваше да я изненада, да я впечатли.
	Стигнаха на около четиридесет стъпки над пода и слугата махна на паршите да спрат. Шалан го последва в тъмен коридор към едно от балкончетата, които се издаваха над Булото. То бе обло като куличка, опасано с висок до кръста каменен парапет с дървени перила отгоре. Заетите ниши сияеха в различни цветове от използваните за осветление сфери; в тъмнината на огромното помещение те сякаш се носеха във въздуха.
	Нишата имаше дълго и извито каменно писалище, свързано с парапета на балкончето. Столът беше един, имаше и подобна на бокал кристална купа. Шалан благодари на слугата с кимване, той се оттегли и тя извади шепа сфери, които пусна в купата, за да освети нишата за четене.
	Въздъхна, приседна на стола и положи чантата си на писалището. Развърза връзките на чантата, колкото да прави нещо, докато опитваше да измисли начин — някакъв начин — да убеди Ясна.
	_Първо_, реши тя, _трябва да пречистя ума си_.
	От чантата извади снопче дебела хартия за рисуване, комплект въглени моливи с различна дебелина, четки и стоманени писци, туш и акварелни бои. Накрая измъкна по-малък подвързан скицник, където бяха рисунките й от натура, направени през седмиците на борда на _Насладата на вятъра_.
	Това всъщност бяха простички вещи, но за Шалан струваха повече от цял сандък сфери. Измъкна лист от снопчето, избра остър въгленов молив и го затъркаля между пръстите си. Затвори очи и задържа в ума си един образ: Карбрант какъвто го беше запаметила в момента, когато стъпи на пристанището. Вълните бият по дървените подпори, въздухът мирише на сол, мъже се катерят по такелажа и оживено си подвикват. И самият град — издига се по хълма, къщите са една над друга, не се губи и песъчинка земя. Далечните камбани прозвъняват нежно.
	Отвори очи и почна да рисува. Пръстите й се движеха сами, първо нанасяха по-едрите щрихи. Приличната на цепнатина долина, приютила града. Пристанището. Тук — квадрати за къщите, там — мазка за завой на главния път нагоре към Конклава. Постепенно, щрих след щрих, добави подробностите. Сенки за прозорците. Чертици за уплътняване на пътищата. Загатнати хора и каруци за бъркотията по оживените улици.
	Беше чела за работата на скулпторите. Много от тях вземаха каменния блок и първо изсичаха приблизителните очертания. После правеха още и още обработки и при всяка изсичаха нови подробности. Рисуването за нея беше същото. Първо едрите щрихи, после някои детайли, след тях — други детайли, та чак до най-фините. Формално не беше учила графика; просто правеше това, което чувстваше, че е правилно.
	Градът се оформи под пръстите й. Работеше леко, линия след линия и щрих след щрих. Какво ли би правила без това? Напрежението излизаше от тялото й, като че се освобождаваше през връхчетата на пръстите й в молива.
	Докато работеше, загуби представа за времето. Понякога се чувстваше като в унес, всичко друго избледняваше. Пръстите й рисуваха почти сами. Толкова по-лесно беше да мислиш, докато рисуваш.
	Не след дълго бе възпроизвела Спомена на листа. Вдигна го, доволна, отпусната и с ясен ум. Запаметеният образ на Карбрант беше излязъл от главата й; тя го беше освободила в скицата. И това носеше облекчение. Като че умът й се напрягаше да удържа Спомените, докато може да ги ползва.
	После направи Ялб — изправен, без риза под елека, ръкомахащ на носача, който я беше докарал до Конклава. Усмихваше се, докато работеше, припомняйки си непринудения глас на Ялб. Досега сигурно се беше върнал на _Насладата на вятъра_. Два часа ли минаха? Вероятно.
	Винаги повече се вълнуваше от рисуването на хора и животни, отколкото на предмети. Имаше нещо живително в това да пресъздаваш на листа одушевено същество. Градът беше чертички и кутийки, а личността беше кръгове и криви. Можеше ли да предаде точно онази усмивчица на лицето на Ялб? Можеше ли да покаже ленивото му доволство, начина, по който флиртуваше с жена с далеч по-високо от неговото положение? И носача с тънките пръсти, обутите в сандали крака, дългата дреха и дънестите панталони. Странният му език, проницателните му очи, планът му да получи по-голям бакшиш, като предложи не просто закарване до Конклава, а обиколка на града.
	Докато рисуваше, имаше усещането, че работи не само с въглен и хартия. При рисуването на портрет тя работеше със самата душа. Имаше растения, от които можеш да вземеш малка частица — листо или парченце от стъблото — после да я посадиш и да отгледаш същото растение. Когато вземаше Спомен за някого, Шалан отрязваше късче от душата му, отглеждаше го и го оставяше да израсте на листа. Въгленът за мускули, масата на хартията за кости, туш за кръв, текстурата на хартията за кожа. Влезе в ритъм, в такт, проскърцването на молива беше като дишането на онези, които тя изобразяваше.
	Около листа започнаха да се събират духчета на сътворяването и да гледат рисунката. Подобно на другите духчета, и за тях се казваше, че винаги са наоколо, но обикновено са невидими. Понякога ги привличаш. Друг път — не. При рисуването явно умението имаше значение.
	Духчетата на сътворяването бяха средни по размер, дълги колкото пръстите на Шалан, и сияеха в бледо сребристо. Непрестанно се преобразяваха и приемаха нови форми. Обикновено на нещата, които се видели напоследък. Урна, човек, маса, колело, пирон. Винаги в сребрист цвят, винаги дребни. Пресъздаваха формите точно, но ги придвижваха по странен начин. Масата се въртеше като колело, урната се строшаваше и възстановяваше.
	Рисуването на Шалан привлече пет-шест духчета — сътворяването ги примамваше както яркият огън примамва духчетата на пламъка. Беше се научила да не им обръща внимание. Те не бяха веществени — ако прокараше ръка през някое от тях, то щеше да се сипне като пясък и пак да се събере. Никога не усещаше нищо при докосването на духче.
	Накрая вдигна листа доволна. Рисунката изобразяваше Ялб и носача в подробности, а зад тях беше загатнат оживеният град. Добре беше уловила очите им. Това беше най-важното. Всяка от Десетте Субстанции имаше съответстваща телесна част — кръв за течност, коса за дърво и така нататък. Очите се свързваха с кристал и стъкло. Прозорците към ума и духа на човека.
	Остави листа настрани. Някои хора събираха трофеи. Други събираха оръжия и щитове. Мнозина събираха сфери.
	Шалан събираше хора. Хора и интересни създания. Може би, защото беше прекарала такава голяма част от младостта си в същински затвор. Създаде си навика да запаметява лица, после да ги рисува, след като баща й беше открил, че скицира градинарите. Неговата дъщеря? Да рисува тъмнооки? Разгневи се страшно — един от малкото случаи, когато печално известният му нрав се насочваше срещу дъщеря му.
	След този случай тя рисуваше хора само тайно, а в останалото време скицираше насекоми, ракообразни и растения из градините на имението. Баща й нямаше нищо против — зоологията и ботаниката бяха подходящи занимания за дама — и я насърчаваше да избере като свое Призвание естествената история.
	Шалан извади трети празен лист. Той сякаш я умоляваше да го запълни. Празният лист беше само възможност, беше безцелен, докато не го използваш. Като напълно заредена сфера, затворена в кесията, където светлината й беше безполезна.
	_Запълни ме._
	Духчетата на сътворяването се насъбраха. Стояха неподвижно, като че ли бяха любопитни и изпълнени с очакване. Шалан затвори очи и си представи Ясна Колин изправена пред блокираната врата с греещ на ръката й Превръщател. Коридорът притихва, чува се само хлипането на детето. Адютантите са затаили дъх. Кралят се тревожи. Всички са застинали почтително.
	Шалан отвори очи и енергично почна да рисува, нарочно се остави да се загуби в работата. Колкото по-малко беше _сега_ и повече _тогава_, толкова по-добре се получаваше скицата. Другите две рисунки бяха за загряване; тази щеше да е шедьовърът на деня. Листът беше закрепен на подложката за рисуване, прихваната със скритата ръка, свободната й ръка полетя по него. От време на време посягаше за други моливи. Мек въглен за тъмно, плътно черно като прекрасната коса на Ясна. Твърд въглен за светлосиво като могъщите вълни от камъните на Превръщателя.
	Известно време Шалан отново беше в онзи коридор и наблюдаваше нещо немислимо: еретичка да използва една от най-свещените сили в целия свят. Самата сила на промяната, силата, чрез която Всемогъщият беше сътворил Рошар. Всемогъщият имаше и друго име, което можеше да се произнася само от устните на ардентите. _Елитанатиле._ Този, Който Превръща.
	Шалан можеше да долови дъха на стария коридор. Можеше да чуе как детето хлипа. Можеше да усети как нейното собствено сърце бие в очакване. Камъкът скоро щеше да се промени. Всмуквайки Светлината на Бурята от скъпоценния камък на Ясна, той напускаше своята субстанция и ставаше нещо ново. Дъхът на Шалан замря в гърлото й.
	И тогава споменът избледня, върна я в тихата сумрачна ниша. Сега на листа имаше точно изображение на сцената в черно и сиво. Гордата фигура на принцесата, която гледа падналия камък и изисква от него да се покори на волята й. Това _беше_ тя. Шалан знаеше с интуитивната увереност на художника, че това е една от най-добрите й рисунки. Тя беше уловила една малка частица от Ясна — нещо, което светилищата не бяха успели да направят. Това донесе на Шалан еуфорична тръпка. Дори ако тази жена отново я отхвърлеше, едно нямаше да се промени. Ясна Колин беше влязла в сбирката от образи на Шалан.
	Шалан избърса пръстите си в парцалчето, после вдигна листа. Разсеяно забеляза, че вече е привлякла поне дузина духчета на сътворяването. Трябваше да лакира рисунката със сок от жилково дърво, за да фиксира въглена и да го предпази от зацапване. Носеше такъв в чантата. Първо искаше да проучи листа и изобразената на него фигура. Коя _всъщност_ беше Ясна Колин? Със сигурност беше непокорна. Беше истинска жена, майстор в женските изкуства, но по никой начин не беше деликатна.
	Такава жена би оценила решителността на Шалан. _Би_ изслушала още една молба да я приеме за повереница, ако молбата е представена по подходящия начин.
	Също така Ясна беше рационалист, жена, която беше достатъчно дръзка да отрече съществуването на самия Всемогъщ въз основа на собствените си разсъждения. Ясна би оценила силата, ала само ако е логично оформена.
	Шалан кимна на себе си, извади четвърти лист хартия и тънко заострена четка. После разклати и отвори шишенцето с туш. Ясна беше поискала доказателство за логиката на Шалан и умението й да пише. Е, какъв по-добър начин от това да я помоли с думи?
	_Сиятелна Ясна Колин_, написа Шалан с най-спретнатия и красив почерк, на който беше способна. Можеше да ползва и тръстиков писец, но четката беше за произведения на изкуството. Намерението й беше написаното да е точно такова. _Вие отхвърлихте молбата ми. Приемам това. Ала както всеки обучен във формалното изследване знае, нито една хипотеза не бива да се приема аксиоматично._ Всъщност аргументът обикновено гласеше „нито една хипотеза — с изключение на съществуването на Всемогъщия — не бива да се приема аксиоматично“. Но такава формулировка би допаднала на Ясна.
	_Един учен трябва да е готов да промени теориите си, ако те са оспорени експериментално. Придържам се към надеждата, че Вашето отношение към решенията е подобно: като предварителни резултати, очакващи следваща информация._
	_От краткия ни контакт виждам, че цените постоянството. Направихте ми комплимент, че не съм престанала да Ви търся. Следователно допускам, че няма да приемете това писмо като нарушение на добрия вкус. Приемете го като доказателство за горещото ми желание да бъда Ваша повереница, а не като пренебрегване на изразеното от Вас решение._
	Шалан опря крайчеца на четката до устните си и обмисли следващата стъпка. Духчетата на сътворяването постепенно избледняха и изчезнаха. Носеха се приказки за духчета на логиката — малки буреносни облачета — привличани от нечия отлична аргументация, но Шалан не ги бе виждала никога.
	_Очаквате доказателство, че съм достойна_, продължи Шалан. _Желанието ми е да можех да покажа, че обучението ми е по-пълно, отколкото разговорът ни показа. За съжаление нямам основания за такъв аргумент. Имам слабости в образованието. Това е ясно и не подлежи на разумен спор._
	_Но животът на мъжете и жените е повече от логическа задача; контекстът на житейския им опит е безценен за взимането на добри решения. Моето обучение по логика е под Вашите стандарти, но дори и аз знам, че рационалистите имат такова правило: не може логиката да се прилага абсолютно, когато става въпрос за човешки същества. Ние не сме само мислещи същества._
	_Следователно, сърцевината на моя аргумент е да дам перспектива към моето невежество. Не чрез оправдание, а чрез обяснение. Вие изразихте неудоволствие, че човек като мен може да е така недостатъчно образован. Какво е правила моята мащеха? Какво са правили моите учители? Защо моето образование е толкова зле организирано?_
	_Фактите са притеснителни. Имах малко учителки и всъщност нямах обучение. Мащехата ми опита, ала самата тя бе необразована. Това е грижливо пазена тайна — много от веденските провинциални домове пренебрегват правилното образование на своите жени._
	_Когато бях съвсем малка, имах три учителки, но всяка от тях напускаше след няколко месеца и посочваше характера или грубостта на баща ми като причина. Оставена бях сама да си блъскам главата с образованието. Научих каквото можах с четене и попълвах празнотите благодарение на вроденото си любопитство. Но не ще съм в състояние да съпоставям знанията си с някой, получил предимствата на формално — и скъпо — образование._
	_Защо това да е основание да ме приемете? Защото всичко, което съм научила, е дошло след голяма лична борба. Трябваше да преследвам онова, което другите получаваха наготово. Вярвам, че поради тази причина моето образование — ако и да е ограничено — има повече качество и достойнство. Уважавам Вашето решение, но Ви моля да го преосмислите. Какво бихте предпочели да имате? Повереница, която може да повтори правилните отговори, защото свръхзаплатената учителка я е дресирала да ги знае, или повереница, която е трябвало да се бори и бие за всичко научено?_
	_Уверявам Ви, че едната от тези двете ще цени вашите напътствия много повече от другата._
	Вдигна четката. Като се позамисли, аргументацията й се стори несъвършена. Разкриваше своето невежество и очакваше Ясна да я приветства? Все пак, струваше й се, че постъпва правилно, макар писмото да беше лъжа. Лъжа, изградена от истини. Всъщност тя не беше дошла да черпи от знанията на Ясна. Беше дошла да краде.
	Съвестта я замъчи и тя едва не смачка писмото. Стъпки в коридора пред нишата я накараха да замръзне. Скочи на крака, завъртя се, притисна скритата ръка до гърдите си. Затърси думи, с които да обясни на Ясна Колин присъствието си тук.
	В коридора трепнаха светлини и сенки, после една фигура предпазливо надзърна в нишата. Държеше в шепата си бяла сфера за осветление. _Не_ беше Ясна. Беше мъж, двадесетинагодишен, в проста сива роба. Ардент. Шалан си отдъхна.
	Младият човек я забеляза. Лицето му беше тясно, сините очи — проницателни. Брадата му беше подрязана късо и строго, главата му беше обръсната. Заговори я с културен тон.
	— Ах, извинете ме, Ваше Сиятелство. Мислех, че това е нишата на Ясна Колин.
	— Така е — отговори Шалан.
	— О. Вие също я чакате?
	— Да.
	— Нали няма изключително да Ви притесня, ако почакам заедно с Вас? — имаше лек хердазки акцент.
	— Разбира се, че няма, арденте — тя кимна почтително, после набързо взе да събира нещата си, за да освободи място.
	— Не мога да заема мястото Ви, Сиятелство! Ще си донеса друг стол.
	Тя вдигна ръка да протестира, но той вече беше излязъл. Върна се след малко, понесъл стол от друга ниша. Беше висок, строен и — реши Шалан с известно неудобство — доста хубав. Баща й притежаваше само трима арденти, все възрастни хора. Те пътуваха из земите му, посещаваха селата, помагаха със службата си на хората да постигат Точки в своята Слава и Призвание. Шалан пазеше лицата им в своята сбирка портрети.
	Ардентът разположи стола. Позабави се малко, преди да седне, понеже видя какво има на масата.
	— Виж ти, виж ти — рече изненадано.
	За миг Шалан помисли, че той чете писмото и я връхлетя дразнеща паника. Ала ардентът гледаше трите рисунки, които лежаха на масата и чакаха лакировката.
	— Вие ли ги направихте, Ваше Сиятелство?
	— Да, арденте — отвърна Шалан и сведе поглед.
	— Няма нужда от такива официалности! — каза ардентът, приведе се, намести очилата и заразглежда рисунките. — Моля, аз съм брат Кабсал или просто Кабсал. Наистина така е добре. А Вие сте?
	— Шалан Давар.
	— В името на златните ключове на Веделедев, Ваше Сиятелство! — възкликна брат Кабсал, докато сядаше. — Ясна Колин ли Ви научи на такова умение с молива?
	— Не, арденте — отвърна Шалан, все още права.
	— Продължавате да се държите официално — каза той с усмивка. — Кажете ми, толкова ли съм страшен?
	— Възпитана съм да показвам уважение към ардентите.
	— Е, аз лично намирам, че това уважение е като тор. Използвай го, където трябва, и насажденията ще процъфтят. Насипи го дебело и просто ще се разсмърди. — Очите му проблеснаха.
	Нима един _ардент_ — слуга на Всемогъщия — току-що говори за _тор_?
	— Ардентът е представител на самия Всемогъщ. Да Ви демонстрирам липса на уважение ще е като проява на неуважение към Всемогъщия.
	— Разбирам. И така ще се държите, ако Всемогъщият Ви се яви тук? Всичките официалности и поклони?
	Тя се поколеба.
	— Добре де, не.
	— Ах, и _как_ бихте реагирали?
	— Предполагам, с болезнени крясъци — тя позволи на тази мисъл твърде леко да й се изплъзне. — Понеже е написано, че славата му е такава, щото всеки, който го погледне, тутакси ще изгори и ще стане на пепел.
	Ардентът се засмя на това.
	— Мъдро казано, наистина. Но моля Ви, седнете.
	Тя неохотно седна.
	— Изглежда, все още се борите със себе си — каза ардентът и вдигна портрета на Ясна. — Какво трябва да направя, за да Ви успокоя? Да се покача ли на тази маса и да изтанцувам една жига?
	Тя примигна от изненада.
	— Не възразявате? Добре тогава… — остави портрета и почна да се катери по стола.
	— Не, моля Ви! — възкликна Шалан и протегна свободната си ръка.
	— Сигурна ли сте? — той огледа преценяващо писалището.
	— Да — каза Шалан и си представи как ардентът се олюлява, прави погрешна стъпка, пада от балкончето и лети десетки стъпки надолу към пода. — Моля Ви, обещавам повече да не Ви уважавам!
	Той се усмихна, скочи от масата и седна. Заговорнически се приведе към Шалан.
	— Заплахата с танца на масата почти винаги работи. Само веднъж ми се наложи да я изпълня и то заради облог с брат Ланин. Магистърът на манастира ни едва не пукна от потрес.
	Шалан установи, че се усмихва.
	— Вие сте ардент, забранено Ви е да притежавате собственост. На какво се обзаложихте?
	— Две дълбоки вдишвания от аромата на зимна роза — отвърна брат Кабсал — и слънчевата топлина по кожата ни. — Усмихна се. — Понякога можем да сме много изобретателни. Годините, прекарани в консервиращата манастирска атмосфера, могат да направят такива неща с хората. Е, щяхте да ми обясните къде се научихте така умело да боравите с молива?
	— Практика. Предполагам, че в крайна сметка всеки се научава така.
	— Отново мъдри думи. Започвам да се чудя кой от двама ни е ардент. Но сигурно сте имали учител.
	— Дандос Помазания.
	— Ах, ако някога е имало истински майстор на молива, това е той. Та така, не, че се съмнявам в думите Ви, Сиятелство, но съм доста заинтригуван как Дандос Хералдин Ви е учил да рисувате. Понеже, когато последно проверих, той страдаше от доста смъртоносна и трайна болест. А именно — _мъртъв_ е. От триста години насам.
	Шалан се изчерви.
	— Баща ми имаше негов учебник.
	— И научихте това — Кабсал вдигна рисунката на Ясна — от една _книга_?
	— Хмм… да.
	Той пак погледна рисунката.
	— Май трябва повечко да чета.
	Шалан откри, че се смее на изражението на ардента и взе Спомен — той седи, по лицето му е изписана смесица от удивление и възхищение, докато изучава картината, почесвайки брадата си с пръст.
	Кабсал се усмихна със задоволство и остави рисунката.
	— Имате ли лак?
	— Имам — каза тя и го извади от чантата си. Беше в колба с пулверизатор, като онези, които често се използват за парфюми.
	Той взе съдинката и завъртя капачката отпред, после я раздруса и изпробва лака върху китката си. Кимна доволно и се пресегна за рисунката.
	— Не бива да допускаме такава картина да е застрашена от зацапване.
	— Мога да я лакирам — каза Шалан. — Няма нужда да си правите труда.
	— Това не е труд, това е чест. Пък и аз съм ардент. Ние не знаем какво да правим със себе си, когато не сме заети да вършим неща, които другите могат да свършат сами. Най-добре просто да ми угодите. — Той започна да лакира рисунката, като пръскаше внимателно.
	Шалан с усилие се удържа да не грабне рисунката от ръцете му. За щастие, той беше внимателен и лакът се полагаше равномерно. Очевидно и преди беше лакирал рисунки.
	— Вие сте от Я Кевед, предполагам?
	— Заради косата ли? — попита тя и вдигна ръка към червените си кичури. — Или заради акцента?
	— Заради отношението Ви към ардентите. Веденската църква безспорно е най-традиционната. Посещавал съм вашата прекрасна страна два пъти; храната понася добре на стомаха ми, но цялото подмазване ме накара да се чувствам неудобно.
	— Може би е трябвало да потанцувате по масите.
	— Мислех да го направя, но моите братя и сестри арденти от Вашата родина вероятно щяха да се строполят мъртви от смущение. Не бих понесъл да ми тежат на съвестта. Всемогъщият не е добър към онези, които убиват неговите свещеници.
	— Аз пък смятах, че на убиването по принцип не бива да се гледа с добро око — отвърна Шалан, докато го наблюдаваше как лакира. Странно й беше да позволи на някой друг да работи по рисунките й.
	— Какво мисли Сиятелната Ясна за Вашето изкуство? — попита той и продължи да пръска лак.
	— Не смятам, че я интересува — каза Шалан и се свъси при спомена за разговора. — Не личи да цени изобразителните изкуства кой знае колко.
	— Така съм чувал. За съжаление това е един от малкото й недостатъци.
	— А другият е онази дреболия с нейната ерес?
	— Наистина — отговори с усмивка Кабсал. — Трябва да призная, че влязох тук с очакването да срещна безразличие, а не почтителност. Как така постъпихте в нейния антураж?
	Шалан се сепна и за пръв път си даде сметка, че брат Кабсал я е взел за някоя от приближените на Сиятелната господарка Колин. Може би за нейна повереница.
	— Мътните го взели — промърмори тя.
	— А?
	— Изглежда, без да искам съм Ви подвела, братко Кабсал. Не съм обвързана със Сиятелната Ясна. Поне засега. Опитвам се да я накарам да ме приеме за повереница.
	— Ах — отвърна Кабсал и привърши лакировката.
	— Съжалявам.
	— За какво? Не сте направили нищо нередно. — Той духна върху рисунката, после я обърна и я показа на Шалан. Беше отлично обработена, без замазани места. — Бихте ли ми направили една услуга, дете мое? — попита Кабсал и остави рисунката настрани.
	— Всичко.
	Тук той привдигна вежда.
	— Всичко разумно — поправи се Шалан.
	— Според чий разум?
	— Моя, предполагам.
	— Жалко — каза той и стана. — Тогава ще се огранича. Дали ще имате добрината да осведомите Сиятелната Ясна, че съм я търсил?
	— Тя Ви познава? — Каква работа можеше да има един хердазки ардент със заклетата безбожница Ясна?
	— О, не бих казал. Но се надявам да е чувала името ми, защото няколко пъти молих за аудиенция.
	Шалан кимна и се изправи.
	— Допускам, че желанието Ви е да опитате да я накарате да приеме вярата?
	— Тя е неповторимо предизвикателство. Не мисля, че ще мога да търпя сам себе си, ако поне не _опитам_ да я убедя.
	— А ние не бихме искали да не се търпите — отбеляза Шалан — понеже противното ще ни върне към ужасния Ви навик почти да убивате арденти.
	— Точно така. Както и да е, едно лично послание от Вас може да помогне там, където писмените молби се пренебрегват.
	— Аз… съмнявам се.
	— Е, ако откаже, това означава само, че ще се върна — усмихна се той. — Надявам се да означава и че ще се срещна пак с Вас. Затова го очаквам с нетърпение.
	— Аз също. И съжалявам за недоразумението.
	— Ваше Сиятелство, моля Ви. Не поемайте отговорност за _моите_ предположения.
	Тя се усмихна.
	— Бих се въздържала да поема каквато и да е отговорност за Вас във _всяко_ отношение, братко Кабсал. И все пак се чувствам зле.
	— Ще Ви мине — забеляза той и сините му очи блеснаха. — Но аз ще направя всичко по силите си да се почувствате отново добре. Има ли нещо, което обичате? Освен това да тачите ардентите и да рисувате изумително, искам да кажа.
	— Сладко.
	Той наведе глава настрани.
	— Харесва ми — каза тя и сви рамене. — Питахте какво обичам. Сладко.
	— Така да бъде. — Отстъпи в тъмния коридор и затърси в джоба си сферата, за да му свети. След секунди вече си беше отишъл.
	Защо сам не изчака Ясна да се върне? Шалан поклати глава, после лакира другите две рисунки. Тъкмо привършваше с изсушаването и прибирането им в чантата, когато чу отново стъпки в коридора и разпозна гласа на Ясна.
	Шалан набързо си събра нещата, остави писмото на писалището, пристъпи до стената на нишата и зачака. След миг влезе Ясна Колин, придружавана от групичка слуги.
	Не изглеждаше доволна.


>>	8
>>	По-близко до пламъка
>>	{img:pytjat_na_kralete_t1_3.png}

E>
	„Победа! Ние стоим на върха на планината! Разпиляваме ги пред нас! Домовете им стават наши бърлоги, земите им стават наши ниви! И те ще горят, както някога ние горяхме, в пусто и изоставено място.“
@	Записано на Ишашан, 1172 г., осемнадесет секунди преди смъртта. Обектът беше светлоока стара мома от осми дан.
E$

	Страховете на Шалан се потвърдиха, когато Ясна погледна право в нея и свали свободната си ръка край тялото в знак на раздразнение.
	— Значи _наистина_ сте тук?
	Шалан се сви.
	— Слугите ли Ви казаха?
	— Нали не мислите, че ще оставят някого в моята ниша за четене и няма да ме предупредят? — Зад Ясна група парши се бавеха в коридора, понесли камари книги.
	— Сиятелна Колин — подхвана Шалан. — Аз само…
	— Вече загубих достатъчно време с Вас — прекъсна я Ясна с гневен поглед. — Ще се оттеглите, госпожице Давар. И аз повече няма да Ви виждам, докато трае престоят ми тук. _Разбрано_ ли е?
	Надеждите на Шалан рухнаха. Тя отстъпи. Ясна Колин беше властна. Към нея не можеше да се проявява неподчинение. Това ставаше разбираемо само с един поглед в очите й.
	— Съжалявам, че Ви обезпокоих — прошепна Шалан, стисна чантата си и излезе с цялото достойнство, на което беше способна. Едва удържаше сълзите на смущение и разочарование, докато крачеше забързано по коридора и се чувстваше пълна глупачка.
	Стигна до шахтата, но носачите се бяха спуснали след качването на Ясна. Шалан не позвъни да ги повика. Просто се облегна на стената и се отпусна на пода с колене пред гърдите и чанта в скута. Обгърна с ръце краката си, със свободната ръка стисна скритата ръка през тъканта на маншета и тихо задиша.
	Ядосаните хора я разстройваха. Не можеше да не се замисли за баща си и неговите тиради, почти чуваше виковете, крясъците и хленчовете му. Дали не беше слаба, понеже сблъсъците така я разстройваха? Чувстваше, че е вярно.
	_Глупаво момиче, идиотка_, помисли си тя, а няколко духчета на болката изпълзяха от стената край главата й. _Какво те накара да решиш, че можеш да се справиш? Та ти си излизала извън земите на семейството едва пет-шест пъти за целия си живот. Идиотка, идиотка, идиотка!_
	Беше убедила братята си да й се доверят, да възложат надежди на нелепия й план. И какво направи сега? Загуби шест месеца, а през това време враговете ги обкръжаваха все по-плътно.
	— Сиятелна Давар? — обади се някой плахо.
	Шалан вдигна поглед и осъзна, че е била толкова погълната от нещастието си, та не е забелязала идването на слугата. Беше млад, униформата му беше изцяло черна и без емблема на гърдите. Не беше старши слуга, може би сега се обучаваше.
	— Нейно Сиятелство Колин би желала да разговаря с Вас — младежът посочи обратно към нишата на Ясна.
	_За да ме нахока още?_, каза си Шалан свъсено. Но високопоставена дама като Ясна получаваше каквото поиска. Шалан си наложи да престане да трепери, после стана. Поне беше успяла да не заплаче; не беше повредила грима си. Последва слугата до осветената ниша, притиснала чантата пред гърдите си като щит.
	Ясна Колин седеше на стола, който Шалан беше ползвала по-рано, а на писалището пред нея имаше купчини книги. Ясна потриваше чело със свободната си ръка. Превръщателят се открояваше на фона на кожата й, димният камък беше тъмен и грапав. Макар да изглеждаше изтощена, Ясна седеше в безукорна поза, изящната копринена рокля покриваше нозете й, скритата ръка почиваше в скута.
	Ясна се съсредоточи върху Шалан и спусна свободната си ръка.
	— Не биваше да се държа така гневно с Вас, госпожице Давар — рече тя уморено. — Вие просто проявявахте постоянство, черта, която обикновено уважавам. В името на проблясващите бури, аз самата често съм виновна в упорството. Понякога се оказва най-трудно да приемем у другите онова, на което така държим у себе си. Единственото ми извинение е, че напоследък се подложих на необикновено силно напрежение.
	Шалан кимна признателно, макар да се чувстваше ужасно неловко.
	Ясна се обърна и загледа тъмнината в Булото.
	— Знам какво говорят хората за мен. Бих се надявала да не съм толкова остра, колкото приказват, ала една жена може да има още по-лоша репутация от строгостта. Тя може да послужи добре.
	Шалан с усилия си налагаше да не се върти. Трябваше ли да се оттегли?
	Ясна несъзнателно поклати глава на някаква своя мисъл, но Шалан не можа да се досети каква ли е тя. Накрая пак се обърна към Шалан и й посочи голямата купа на писалището. Там имаше дузина от сферите на Шалан.
	Шалан стреснато вдигна свободната си ръка пред устата. Напълно беше забравила парите. Поклони се на Ясна в знак на благодарност, после бързо прибра сферите.
	— Ваше Сиятелство, преди да съм забравила, трябва да спомена, че един ардент — брат Кабсал — дойде да Ви види, докато чаках тук. Пожела да Ви предам, че би искал да разговаря с Вас.
	— Не е чудно — каза Ясна. — Явно сте изненадана за сферите, госпожице Давар. Предположих, че чакате отвън, за да си ги приберете. Не е ли това причината все още да се намирате толкова близо?
	— Не, Ваше Сиятелство, просто си успокоявах нервите.
	— А.
	Шалан прехапа устни. Явно принцесата беше преодоляла първоначалния си гняв. Може би…
	— Ваше Сиятелство — подхвана Шалан, ужасена от собственото си безочие, — какво мислите за писмото ми?
	— Писмо ли?
	— Аз… — Шалан погледна писалището. — Под онези книги, Ваше Сиятелство.
	Един слуга бързо отмести купчината книги; паршите би трябвало да са ги оставили, без да забележат листа. Ясна взе писмото и изви вежди, а Шалан набързо разкопча чантата си и прибра сферите. После сама се прокле за бързината, понеже нямаше какво друго да прави, освен да стои и да чака Ясна да привърши с четенето.
	— Вярно ли е това? — попита Ясна, вдигайки поглед от писмото. — Вие сте самоука?
	— Да, Ваше Сиятелство.
	— Това е забележително.
	— Благодаря, Ваше Сиятелство.
	— А писмото беше умен ход. Правилно допуснахте, че бих отговорила на писмена молба. Тя ми показва Вашето умение да си служите с думите, а реториката на писмото доказва, че можете да мислите логично и да се аргументирате добре.
	— Благодаря, Ваше Сиятелство — отвърна Шалан и почувства нова вълна надежда, примесена с изтощение. Чувствата й се виеха напред-назад като въже в състезание по теглене.
	— Трябваше да оставите бележката за мен и да се оттеглите преди връщането ми.
	— Обаче така тя щеше да се загуби под камарата книги.
	Ясна вдигна вежда, сякаш искаше да покаже, че не й се нрави да я поправят.
	— Отлично. Контекстът на човешкия живот _е_ важен. Обстоятелствата не извиняват липсата на подготовка по история и философия, но към това следва да се прояви снизхождение. Ще Ви разреша да ме помолите отново за място на по-късна дата, привилегия, която никога не съм давала на нито една кандидатка. Когато добиете достатъчна основа по тези два предмета, елате пак при мен. Ако имате задоволително подобрение, ще Ви приема.
	Шалан посърна. Предложението на Ясна _беше_ любезно, ала за изпълнението на поставената задача щяха да отидат години. Дотогава домът Давар ще е погубен, земите му — поделени между кредиторите, братята на Шалан и тя самата ще са с отнети титли и вероятно поробени.
	— Благодаря, Ваше Сиятелство — каза Шалан и сведе глава.
	Ясна кимна в знак, че смята въпроса за приключен. Шалан се оттегли с тихи крачки по коридора и подръпна въженцето да позвъни на носачите.
	Ясна почти й беше обещала да я приеме по-късно. За повечето това би било голяма победа. Обучението при Ясна Колин — смятана от някои за най-големия жив учен — би подсигурило светло бъдеще. Шалан би се омъжила изключително изгодно, вероятно за сина на някой от върховните принцове, и пред нея биха се отворили нови кръгове в обществото. Действително, само ако Шалан разполагаше с времето да учи при Ясна, самият престиж на връзката с рода Колин щеше да е достатъчен за спасяването на дома Давар.
	Само, ако имаше време.
	Най-сетне Шалан излезе от Конклава; отпред нямаше врати, само колонада пред откритото пространство. С изненада установи колко мрачно е навън. Спусна се по главното стълбище, после пое по тясна обработена странична алея, за да не се пречка. Тук бяха насадени декоративни шистокори и някои сортове бяха изкарали ветрилообразните си пипала и ги поклащаха на вечерния ветрец. Няколко лениви духчета на живота — като блестящи зелени прашинки — прехвърчаха от лист на лист.
	Шалан се облегна на едно от камъкоподобните растения и пипалата му се отдръпнаха и се скриха. Оттук можеше да гледа надолу към Карбрант, греещите под нея светлини се спускаха като водопад по челото на скалата. Единствената друга възможност за Шалан и братята й беше да бягат. Да изоставят родовите имения в Я Кевед и да дирят убежище. Но къде? Нима бяха останали стари съюзници, които баща й да _не_ е отчуждил?
	Пък и този въпрос със странната сбирка карти, които откриха в кабинета му. Какво означаваха? Той рядко обсъждаше своите планове с децата си. Дори съветниците му знаеха много малко. Хеларан, най-големият брат на Шалан, беше по-осведомен, но той беше изчезнал повече от година преди това и баща им го беше обявил за мъртъв.
	Както винаги, от мисълта за баща им й призля и тя почувства как болката стяга гърдите й. Вдигна свободната ръка към главата си и внезапно се почувства смазана от тежестта на положението на дома Давар, от собствената си роля и от тайната, която сега носеше, скрита на десет удара на сърцето.
	— Ей, млада госпожице! — провикна се някой. Тя се обърна и с изумление видя Ялб, застанал на една скала недалеч от входа на Конклава. Няколко мъже в гвардейски униформи бяха насядали на скалата около него.
	— Ялб? — възкликна удивена тя. Трябваше да се е върнал на кораба преди часове. Тя бързо отиде и застана под издадената скала. — Защо си още тук?
	Той с усмивка отвърна:
	— О, намерих си тука игра на кабери с тези отлични и изтъкнати господа от градската гвардия. Съвсем невероятно беше декорирани служители на закона да ме измамят, та затуй почнахме приятелска игра, докато чаках.
	— Но _нямаше нужда_ да чакаш.
	— Нямаше нужда също да спечеля осемдесет чипа от тези юнаци — рече през смях Ялб. — Обаче направих и двете.
	Мъжете около него далеч не изглеждаха толкова въодушевени. Униформените им оранжеви плащове бяха препасани с бели пояси.
	— Добре тогава. Предполагам, че трябва да Ви отведа обратно на кораба — каза Ялб и неохотно струпа сферите на купчинка в краката си. Те блестяха в разни цветове. Светлинките им бяха слаби — това бяха само дребни пари — но печалбата беше внушителна.
	Шалан отстъпи, когато Ялб скокна от скалата. Другарите му възнегодуваха, че си тръгва, но той посочи Шалан.
	— Нима ще ме накарате да оставя светлоока дама с нейното положение да върви сама до кораба? Въобразявах си, че сте мъже на честта!
	Това сложи край на протестите им.
	Ялб се подсмихна на себе си, поклони се на Шалан и я поведе по пътеката. Очите му блестяха.
	— Отче на Бурята, ама то било забавно да печелиш срещу служители на закона. Има да ме черпят из доковете, щом това се поразчуе.
	— Не биваше да играеш комар — каза Шалан. — Не трябва да опитваш да узнаеш бъдещето. Не ти дадох онази сфера, за да я проиграеш в подобни занимания.
	Ялб се разсмя.
	— Не е комар, когато знаеш, че ще победиш.
	— Ти си _мамил_? — прошепна тя ужасено. Хвърли поглед на мъжете, които бяха седнали да продължат играта в светлината на сферите по камъните пред тях.
	— Не толкова високо! — отвърна Ялб с тих глас. Изглеждаше обаче много доволен от себе си. — Да преметнеш четирима гвардейци, ето това е номер. Направо не е за вярване, че успях.
	— Разочарована съм от теб. Това _не_ е правилно държание.
	— Съвсем правилно е за моряк, млада госпожице — сви рамене той. — И те тъкмо това очакваха от мен. Наблюдаваха ме като дресьори на отровни небесни змиорки, така си беше. Играта не беше в самите карти — беше в това те да опитат да разберат как ги мамя, а аз да опитам да им попреча да ме завлекат. Май нямаше да мога да си тръгна със собствената кожа на гърба, ако не бяхте дошли! — Не личеше това да го тревожи особено.
	Пътят към пристанището далеч не беше толкова натоварен, колкото по-рано, но все пак имаше учудващо много хора. Улицата се осветяваше с газени фенери — сферите просто щяха да свършат в нечия кесия — но много от минувачите носеха фенери със сфери, които хвърляха разноцветни светлини. Хората приличаха на духчета, всеки с различен оттенък, и се щураха насам-нататък.
	— Е, млада госпожице — подхвана Ялб, докато я водеше внимателно през навалицата. — Наистина ли желаете да се върнете? Аз казах каквото казах, само за да се измъкна от играта там.
	— Да, наистина искам да се върна, моля.
	— Ами Вашата принцеса?
	Шалан се свъси.
	— Срещата беше… безрезултатна.
	— Не Ви взе? Какво я е прихванало?
	— Хронична компетентност според мен. Имала е толкова успехи в живота, че очакванията й към другите са нереалистични.
	Ялб помръкна и поведе Шалан по-далечко от група гуляйджии, които пиянски се препъваха нагоре по пътя. Не беше ли малко рано за такива неща? Ялб се отдалечи на няколко стъпки и тръгна заднешком, като я оглеждаше.
	— В това няма смисъл, млада госпожице. Какво повече би могла да иска от Вас?
	— Очевидно, много повече.
	— Но Вие сте съвършена. Прощавайте, че така направо.
	— Вървиш назад.
	— Тогава прощавайте, че така назад. Изглеждате добре от всяка гледна точка, млада госпожице, така си е.
	Шалан установи, че се усмихва. Моряците на Тозбек имаха твърде високо мнение за нея.
	— От Вас щеше да излезе идеална повереница — продължи той. — Благовъзпитана, хубава, изтънчена и тем подобни. Не ми се нрави твърде мнението Ви за комара, но това можеше да се очаква. Не е правилно порядъчната жена да не нахока човек за това. Все едно слънцето да откаже да изгрее или морето — да стане бяло.
	— Или Ясна Колин да се усмихне.
	— Точно тъй! Както и да е, Вие сте съвършена.
	— Много мило, че го казваш.
	— Е, то си е вярно — каза Ялб, тури ръце на кръста и спря. — И това е всичко? Ще се предадете?
	Тя се втренчи изумена в него. Стоеше насред оживената улица, отгоре му падаше жълто-оранжева светлина от уличния фенер, ръцете му бяха на кръста, белите му тайленски вежди бяха провиснали от двете страни на лицето му, а гърдите му бяха голи под отворения елек. Такава поза нито един гражданин, независимо колко е високопоставен, не би заел никога в дома на баща й.
	— _Наистина_ опитах да я убедя — отвърна Шалан и се изчерви. — Ходих при нея втори път и тя отново ме отхвърли.
	— Два пъти, а? В картите винаги трябва да пробваш и трета ръка. Най-често тя печели.
	Шалан се намръщи.
	— Но това всъщност не е вярно. Законът на вероятностите и статистиката…
	— Не знам много проклетата математика — каза Ялб и скръсти ръце. — Но познавам Страстите. Побеждаваш тогава, когато имаш най-голяма нужда от това, разбирате ли.
	Страстите. Езическо суеверие. Разбира се, Ясна беше определила и глифогадателството като суеверие, значи може би всичко зависеше от гледната точка.
	Да опита трети път… Шалан потръпна при мисълта за гнева на Ясна, ако я обезпокои пак. Със сигурност би оттеглила предложението да приеме Шалан за обучение в бъдеще.
	Но Шалан не би дочакала това предложение. То беше като стъклена сфера без скъпоценен камък в средата. Хубава, но безполезна. Не беше ли по-добре да грабне последния шанс за нещо, което й беше нужно _сега_?
	Нямаше да се получи. Сиятелната Колин съвсем ясно заяви, че Шалан още не е достатъчно образована.
	Не е достатъчно образована…
	Една идея проблесна в ума на Шалан. Притисна скритата ръка до гърдите си и спря на средата на пътя, разсъждавайки за дързостта на идеята си. Вероятно щеше да накара Ясна да поиска да я изхвърлят от града.
	Ала можеше ли да се върне у дома и да се изправи пред братята си, без да е опитала всички пътища? Братята й зависеха от нея. За пръв път в живота на Шалан някой _имаше нужда_ от нея. Отговорността я вълнуваше. И я ужасяваше.
	— Трябва ми книгопродавец — чу се да казва тя с леко треперлив глас.
	Ялб вдигна вежда.
	— Третата ръка печели най-много. Мислиш ли, че можеш да ми намериш книгопродавец, който да работи в този час?
	— Карбрант е важно пристанище, млада госпожице — отвърна той през смях. — Магазините работят до късно. Само чакайте тук. — Той се шмугна във вечерната тълпа и я остави със застинало на устните тревожно негодувание.
	Шалан въздъхна, после приседна скромно на каменната основа на един уличен фенер. Би трябвало да е безопасно. Видя по улицата други светлооки жени, макар повечето да бяха в паланкини или в онези малки ръчни колички. Видя даже и истинска карета, въпреки че само най-богатите можеха да си позволят да притежават коне.
	След няколко минути Ялб изскочи от тълпата като от нищото и й махна да го последва. Тя се изправи и забърза към него.
	— Трябва ли да наемем носач? — попита Шалан, когато Ялб я поведе по една голяма улица, която вървеше странично през хълма. Пристъпваше внимателно; полите й бяха достатъчно дълги и се притесняваше да не прокъса края им по камъните. Роклята беше така скроена, че долната ивица да се сменя лесно, но Шалан не можеше да си позволи да харчи пари за такива работи.
	— Не. Ето там е. — Ялб посочи една пресечка. На нея имаше редица магазини, пълзящи нагоре по склона. Пред всеки висеше фирма с двойката глифи за _книга_, стилизирани в съответната форма. Неграмотните слуги трябваше да са в състояние да разпознават магазините.
	— Търговците с една и съща стока обичат да се трупат заедно — обясни Ялб и се почеса по брадичката. — Струва ми се тъпо, но предполагам, че търговците са като рибите. Където намериш един, ще намериш и други.
	— Същото може да се каже и за идеите — отвърна Шалан, докато броеше. Шест отделни книгопродавници. Всички витрини се осветяваха със Светлина, хладна и равномерна.
	— Третият вляво — посочи Ялб. — Името на търговеца е Артмирн. Моят източник казва, че той е най-добрият.
	Името беше тайленско. Вероятно Ялб беше попитал някой съотечественик и той го беше насочил към Артмирн.
	Шалан кимна на Ялб и те се изкачиха по стръмната, настлана с камък, улица към магазина. Ялб не влезе с нея; забелязала беше, че много мъже се чувстват неудобно в среда на книги и четене, дори и да не са от воринско изповедание.
	Тя бутна вратата — здраво дърво с два кристални панела — и влезе в топло помещение. Не знаеше какво да очаква. Никога не беше ходила в магазин; никога не беше купувала каквото и да е — или пращаше слугите, или търговците сами идваха при нея.
	Помещението изглеждаше много гостоприемно, с големи и удобни кресла край камината. Огнени духчета танцуваха по горящите цепеници, а подът беше дървен. Без ръбове; вероятно беше превърнат с Превръщател направо от камъка. Разкошно, наистина.
	Зад тезгяха в дъното стоеше една жена. Носеше бродирана пола и блуза, а не гладка копринена хава като Шалан. Беше тъмноока, но видимо заможна. В някое воринско кралство щеше да е от първи или втори дан. Тайлените имаха своя система на ранговете. Поне не бяха съвсем езичници — уважаваха цвета на очите, а жената носеше ръкавица на скритата си ръка.
	Нямаше много книги. Няколко на тезгяха, една на стойка до креслата. На стената тиктакаше часовник, от който висяха дузина бляскави сребърни камбанки. Повече приличаше на дом, а не на магазин.
	Жената плъзна белег в книгата си и се усмихна на Шалан. Хитра и алчна усмивка. Почти хищна.
	— Седнете, моля, Ваше Сиятелство — рече жената и посочи креслата. Дългите й бели тайленски вежди бяха накъдрени и висяха край лицето й като част от бретона.
	Шалан приседна, а жената позвъни с едно звънче под тезгяха. Скоро се доклатушка един дебел мъж, чийто елек сякаш едва удържаше напора на грамадното шкембе. Косата му сивееше, а веждите му бяха сресани зад ушите.
	Той плесна тлъстите си ръце и каза:
	— Ах, мила госпожице, излезли сте на пазар за някой приятен роман? Леко четиво за убиване на жестоките часове на раздяла със загубената любов? Или може би някоя географска книга с описание на екзотични кътчета? — говореше на родния й веденски с леко снизходителен тон.
	— Аз… Не, благодаря. Трябват ми доста книги по история и три философски. — Тя се замисли и опита да си припомни чутите от Ясна имена. — Нещо от Пласини, Габратин, Юстара, Маналине или Шаука дъщерята на Хасвет.
	— Тежки четива за толкова млада дама — отвърна търговецът и кимна на жената, вероятно негова съпруга. Тя потъна в задната стая. Жената четеше; дори и сам да можеше да чете, той не би го направил в присъствието на клиентите, за да не ги обиди. Боравеше с парите; търговията в повечето случаи беше мъжко изкуство.
	— И така, защо едно малко цвете като Вас ще се затормозява с подобни теми? — запита търговецът и се отпусна в креслото срещу Шалан. — Не мога ли да Ви заинтригувам с нещо романтично? Това е моят специалитет, разбирате ли. Младите дами от целия град идват при мен и аз винаги доставям най-доброто.
	Тонът му я подразни. Достатъчно отблъскващо беше да _знае_, че е глезено дете. Наистина ли трябваше това да й се напомня?
	— Роман? — рече тя, притискайки чантата си до гърдите. — Да, може би ще е добре. Да разполагате случайно с екземпляр от _По-близо до пламъка_?
	Търговецът примигна. Книгата беше написана от името на човек, който бавно потъва в лудостта, докато пред очите децата му умират от глад.
	— Убедена ли сте, че искате нещо толкова, хмм, амбициозно?
	— Мигар амбицията е толкова неподходящо качество за млада жена?
	— Е, не, предполагам, че не е. — Той пак се усмихна блажно и широко, като всеки търговец, който се старае да предразположи. — Мога да забележа, че сте дама с изискан вкус.
	— Такава съм — каза Шалан с твърд глас, макар сърцето й да трепкаше. Дали не беше осъдена да влиза в спор с всеки срещнат? — _Наистина_ обичам блюдата ми да са внимателно приготвени, защото имам твърде деликатно небце.
	— Извинете. Исках да кажа, че имате изискан вкус _за книги_.
	— Всъщност никога не съм яла книги.
	— Ваше Сиятелство, имам чувството, че ми се подигравате.
	— Още не. Дори не съм започнала.
	— Аз…
	— Е, прав бяхте да сравните ума със стомаха.
	— Но…
	— Много от нас полагат големи грижи за това, което слагат в устата си, и значително по-малки за това, което попиват с ушите и очите си. Не сте ли съгласен?
	Той само кимна, може би не му се вярваше, че тя ще го остави да говори, без да го прекъсне. Някъде дълбоко в ума си Шалан знаеше, че допуска да стигне твърде далеч, че е напрегната и ядосана след общуването с Ясна.
	Сега не я беше грижа.
	— Изискан — повтори тя, като изучаваше думата. — Не съм сигурна, че одобрявам избора Ви на определения. Да изискваш ще рече да имаш предразсъдъци срещу нещо. Да изключваш. Може ли човек да си позволи да изключва някои от нещата, които поема? Независимо дали говорим за храна или за мисли?
	— Мисля, че така трябва — отговори търговецът. — Нима не казахте тъкмо това?
	— Казах, че трябва да се замисляме какво ядем или какво четем. Не, че трябва да изключваме. Кажете, какво според Вас ще се случи на човек, който яде само сладкиши?
	— Добре знам. Имам една балдъза, която периодично си разваля стомаха тъкмо по тоя начин.
	— Видяхте ли, тя е _твърде_ изискана. За да остане здраво, тялото се нуждае от много различни храни. А, за да остане остър, умът има нужда от много различни идеи. Няма ли да се съгласите? И така, ако четях само тези глупави любовни истории, с които според Вас амбицията ми може да се справи, умът ми щеше да заболее също толкова сигурно, колкото и стомахът на балдъзата Ви. Да, намирам метафората за добра. Вие сте твърде умен човек, Учителю Артмирн.
	Усмивката му се върна.
	— Разбира се — продължи Шалан, без да отвръща на усмивката, — ако на човек му говорят снизходително, това разстройва ума _и_ стомаха. Толкова беше мило от Ваша страна да придружите блестящата си метафора с трогателен нагледен урок. Такъв ли сте с всички клиенти?
	— Ваше Сиятелство… мисля, че клоните към сарказъм.
	— Странно. Аз пък мислех, че съм се втурнала право там и викам с цяло гърло.
	Той пламна и се изправи.
	— Ще ида да помогна на съпругата си — поясни и бързичко се оттегли.
	Шалан се облегна в креслото и се подразни, че е допуснала ядът й да се прояви. Точно за това я бяха предупреждавали гувернантките. Една млада дама трябва да внимава какво говори. Непремереният език на баща й беше докарал на дома Давар прискърбна репутация; щеше ли и Шалан да допринесе за нея?
	Успокои се и можа да се наслади на топлината и на танца на огнените духчета, докато търговецът и съпругата му се върнаха, понесли няколко купчини книги. Търговецът отново се разположи на мястото си, жена му си придърпа столче и също седна; остави книгите на пода и почна да ги показва една по една, а мъжът й заговори.
	— За историята предлагам избор между двама автори — каза книгопродавецът, при това и снизходителността, и дружелюбието му бяха изчезнали. — _Времена и път_ на Ренкалт е еднотомен преглед на историята на Рошар от Йерокрацията насетне. — Жена му вдигна подвързан в червено платно том. — Казах на съпругата ми, че вероятно ще се обидите от толкова повърхностно предложение, обаче тя настоя.
	— Благодаря Ви. Не се обиждам, но наистина искам нещо по-подробно.
	— Тогава може би _Етернатис_ ще Ви свърши работа — рече той, а жена му показа комплект от четири синьо-сиви тома. — Това е философски труд, който изследва същия период, като се съсредоточава само върху отношенията между петте ворински кралства. Както можете да видите, подходът е изчерпателен.
	Томовете бяха дебели. _Петте_ ворински кралства ли? Тя смяташе, че са четири. Я Кевед, Алеткар, Карбрант и Натанатан. Обединени от религията, те бяха силни съюзници в годините след Измяната. Кое ли беше петото кралство?
	Изследването я заинтригува.
	— Ще ги взема.
	— Отлично — отговори търговецът и очите му повъзвърнаха блясъка си. — От философските трудове, които изброихте, нямаме нищо от Юстара. Имаме по една книга от Пласини и Маналине; и двете са събрани откъси от най-прочутите им съчинения. Навремето дадох да ми прочетат книгата на Пласини, добра е.
	Шалан кимна.
	— Що се отнася до Габратин, имаме четири тома. Ах, колко плодовит бил той! А, имаме и една книга от Шаука, дъщерята на Хасвет. — Съпругата показа тънко зелено книжле. — Трябва да призная, че не са ми чели нищо от нея. Не знаех, че има важни шински философи.
	Шалан огледа четирите книги от Габратин. Нямаше представа коя трябва да вземе, затова избегна въпроса и посочи двете колекции и томчето на Шаука, дъщерята на Хасвет. Философ от далечната страна Шин, където хората живееха в кал и обожествяваха камъните? Мъжът, който уби бащата на Ясна преди близо шест години — и сложи началото на войната срещу паршендите в Натанатан — беше от народа шин. Наричаха го Убиеца в бяло.
	— Ще взема тези трите и историите.
	— Отлично! — повтори търговецът. — Щом купувате толкова много, ще Ви направя добра отстъпка. Да кажем, десет изумрудени броама?
	Шалан едва не се задави. Изумруденият броам беше най-скъпата сфера, струваше хиляда диамантени чипа. Десет изумрудени бяха неколкократно повече от цената на плаването й до Карбрант!
	Тя отвори чантата си и погледна кесията вътре. Бяха й останали около осем изумрудени броама. Трябваше да вземе само някои от книгите, очевидно, ала кои по-точно?
	Изведнъж вратата се отвори с трясък. Шалан подскочи и с изненада видя на прага Ялб, който нервно мачкаше кепето си. Той се втурна към креслото й и коленичи. Тя беше прекалено изумена, за да каже каквото и да е. Защо беше толкова разтревожен?
	— Ваше Сиятелство — рече той и сведе глава. — Господарят ми Ви умолява да се върнете. Преразгледа предложението си. Вярвайте ми, можем да приемем цената, която Вие давате.
	Шалан понечи да отговори, но беше толкова втрещена, че не продума.
	Ялб изгледа книгопродавеца.
	— Ваше Сиятелство, не купувайте от този човек. Той е лъжец и мошеник. Господарят ми ще Ви продаде много по-хубави книги на по-добра цена.
	— Това пък сега какво е? — каза Артмирн и стана. — Как смееш! Кой е твоят господар?
	— Бармест — отвърна отбранително Ялб.
	— Тоя плъх. Праща момче в _моя_ магазин да открадне _моя_ клиентка? Нечувано!
	— Тя дойде първо при нас! — отговори Ялб.
	Шалан най-сетне дойде на себе си. _Отче на Бурята! Та той е същински актьор!_
	— Вие пропиляхте шанса си — каза тя на Ялб. — Тичай да кажеш на твоя господар, че отказвам да ме мамят. Ако трябва, ще обиколя всички книгопродавци в града, за да намеря един разумен сред тях.
	— Артмирн не е разумен — заяви Ялб и плюна. Книгопродавецът се оцъкли от бяс.
	— Ще видим — отвърна Шалан.
	— Ваше Сиятелство — продума Артмирн със зачервено лице — със сигурност не вярвате на тези клевети!
	— И колко щяхте да й вземете? — попита Ялб.
	— Десет изумрудени — отговори Шалан вместо него. — За тези седем книги.
	Ялб се изсмя.
	— И Вие не станахте и не излязохте! Направо отпрахте ушите на моя господар, а той Ви предложи по-добра сделка! Моля Ви, Ваше Сиятелство, върнете се с мен. Готови сме да…
	— Десет беше само първоначална цена — каза Артмирн и погледна Шалан. — Не очаквах да приеме. Разбира се, _осем_…
	Ялб отново се изсмя.
	— Сигурен съм, че имаме същите книги, Сиятелна. Обзалагам се, че господарят ще Ви ги даде за два.
	Артмирн се зачерви още повече и промърмори.
	— Ваше Сиятелство, Вие сигурно няма да идете при човек, който е толкова _тъп_, щото да праща слугата си в чужд магазин да краде клиенти!
	— Може и да ида. Той поне не обиди моята интелигентност.
	Съпругата на Артмирн го дари със свиреп поглед и той пламна още.
	— Два изумрудени, три сапфирени. Повече не мога да сваля. Ако искате по-евтино, купувайте от оня негодник Бармест. Книгите обаче сигурно ще са с липсващи страници.
	Шалан се поколеба и погледна Ялб; той беше изцяло погълнат от ролята си и се кланяше угоднически. Тя улови погледа му — той като че едва забележимо вдигна рамене.
	— Ще приема — каза тя на Артмирн и така си спечели едно стенание от Ялб. Той се изниза, следван от клетвите на артмирновата жена. Шалан стана и отброи сферите, като изумрудените извади от тайната си кесия.
	Скоро излезе от книгопродавницата, понесла тежка платнена торба. Спусна се по стръмната улица и откри Ялб, изтегнат до един фенер. Усмихна му се, когато той взе торбата.
	— Откъде знаеш каква е добрата цена за една книга?
	— Добра цена ли? — отвърна той и метна торбата на рамо. — За книга? Нямам и представа. Просто допуснах, че той ще опита да Ви измъкне колкото може повече. Затова поразпитах кой е най-големият му конкурент и се върнах да Ви помогна да го вразумите.
	— Толкова очевидно ли беше, че ще се оставя да ме измами? — изчерви се тя, докато излизаха от страничната улица.
	Ялб се подсмихна.
	— Само мъничко. Както и да е, да прилъжеш човек като него е почти толкова забавно, колкото да надиграеш гвардейците. Може би щяхте да успеете да смъкнете цената още, ако бяхте тръгнали с мене, за да се върнете по-късно и да му дадете още една възможност.
	— Звучи сложно.
	— Търговците са като наемниците, винаги казваше баба ми. Едничката разлика е, че търговецът ще ти отреже главата и при това ще се преструва, че ти е приятел.
	И това от човек, който цяла вечер беше лъгал на карти гвардейците.
	— Добре, както и да е, приеми благодарностите ми.
	— За нищо. Беше забавно, макар да не мога да повярвам, че платихте толкова. Та това е само наръч дърва. Мога да намеря някоя носена от вълните дъска и да я нашаря със заврънтулки. Ще ми платите ли в чисти сфери за тая работа?
	— Не мога да предложа такова нещо — каза Шалан, докато тършуваше в чантата. Извади рисунката с Ялб и носача. — Но те моля да приемеш това заедно с благодарностите ми.
	Ялб взе рисунката и застана под близкия фенер да я погледне. Разсмя се, после широко усмихнат вирна глава.
	— Отче на Бурята! И това си го бива! Все едно се гледам в полирана чиния, така си е. Не мога да я взема, Ваше Сиятелство!
	— Моля те, настоявам да я вземеш.
	Шалан обаче примигна и взе Спомен — Ялб стои, обхванал брадичката си с ръка, и изучава собствения си портрет. Ще го нарисува по-късно. След всичко, което направи за нея, тя много държеше да го има в сбирката си.
	Ялб внимателно сложи рисунката между страниците на една книга, преметна торбата и продължи. Пак се озоваха на главния път. Номон — средната луна — започна да се издига и окъпа града в бледосиня светлина. Да остане толкова до късно беше рядка привилегия за Шалан в бащиния дом, но гражданите наоколо едва ли забелязваха кое време е. Какво странно място беше този град!
	— Сега да се връщаме ли на кораба? — попита Ялб.
	— Не — отвърна Шалан и пое дълбоко дъх. — Връщаме се в Конклава.
	Ялб се позачуди, но я поведе обратно. Когато стигнаха, Шалан се сбогува и му напомни да вземе рисунката. Той го направи, пожела й късмет и бързо се омете от Конклава, вероятно притеснен да не срещне измамените гвардейци.
	Шалан даде на някакъв слуга да носи книгите и се отправи по коридора към Булото. Току след гравираните врати тя привлече вниманието на един старши слуга.
	— Да, Ваше Сиятелство? — откликна той. Сега повечето ниши бяха тъмни и търпеливите слуги връщаха книгите на сигурно място зад кристалните стени.
	Шалан се отърси от изтощението и преброи нивата. В нишата на Ясна още светеше.
	— Бих искала да ползвам онази ниша — каза тя и посочи балкончето до онова на Ясна.
	— Имате ли пропуск?
	— Боя се, че не.
	— Значи ще трябва да наемете мястото, ако искате да го използвате редовно. Две небесни марки.
	Шалан потръпна, щом чу цената. Измъкна подходящите сфери и плати. Кесиите й изглеждаха отчайващо тънки. Остави паршите да я вдигнат на исканото ниво и тихичко отиде до своята ниша. Там използва последните сфери, за да напълни прекомерно голямата купа. За да получи достатъчно светлина, тя се принуди да използва сфери във всичките девет цвята и три размера, така че резултатът беше неравен и пъстър.
	Шалан надзърна през балкончето. Ясна четеше, без да забелязва колко е късно, а купата й беше напълнена догоре с чисти диамантени броами. Те бяха най-добри за осветление, но не бяха особено полезни в Превръщателството, така че не бяха и много ценни.
	Шалан се прибра. Имаше едно място на крайчеца на писалището, където стената я прикриваше от Ясна. Може би трябваше да избере ниша на друго ниво, но искаше да държи принцесата под око. Надяваше се проучванията на Ясна да я задържат тук за седмици. Достатъчно време Шалан да се отдаде на енергично зубрене. Способността й да запомня картини и сцени не беше толкова приложима за текстове, но тя можеше да заучава изброявания и факти дотолкова, че учителите й намериха това за забележително.
	Седна, извади книгите и ги подреди. Потърка очи. Наистина беше доста късно, но нямаше време за губене. Ясна беше казала, че Шалан може отново да я помоли за място, когато запълни пропуските в образованието си. Е, Шалан имаше намерение да направи това и отново да се представи. Щеше да го стори, когато Ясна е готова да напусне Карбрант.
	Това беше последна, отчаяна надежда, толкова крехка, че едно завихряне на обстоятелствата щеше да я помете. Шалан си пое дълбоко дъх и отвори една от историческите книги.
	— Никога не ще се отърва от Вас, нали? — запита тих женски глас.
	Шалан скочи и едва не събори книгите, когато се обърна към входа. Там стоеше Ясна Колин в тъмносиня рокля със сребристи бродерии, лъскавата й коприна отразяваше светлината на сферите, пуснати от Шалан в купата. Превръщателят беше покрит с черна ръкавица без пръсти, която пазеше ярките камъни.
	— Ваше Сиятелство — обади се Шалан, стана и неучтиво бързо направи реверанс. — Аз не исках да Ви безпокоя. Аз…
	Ясна я смълча с махване на ръка. Отмести се, когато един парш донесе стола й. Паршът го разположи пред писалището на Шалан и Ясна се плъзна на мястото.
	Шалан опита да прецени в какво настроение е по-възрастната жена, но чувствата й бяха неразгадаеми.
	— Наистина не исках да Ви безпокоя.
	— Подкупих слугите да ми кажат дали сте се върнали в Булото — отвърна небрежно Ясна, взе една от книгите на Шалан и прочете заглавието. — Не исках пак да ме прекъсват.
	— Аз… — Шалан сведе поглед и ужасно се изчерви.
	— Не си правете труда да се извинявате — каза Ясна; изглеждаше по-уморена, отколкото се чувстваше Шалан. Прегледа книгите. — Отличен избор. Добре сте се справили.
	— Всъщност нямах особен избор. Това беше почти всичко, с което разполагаше книгопродавецът.
	— Допускам, че намерението Ви е било бързо да научите написаното в тези книги — каза замислено Ясна. — Да направите последен опит да ме впечатлите, преди да напусна Карбрант?
	Шалан колебливо кимна.
	— Умен план. Трябваше да наложа срок за повторното Ви кандидатстване — набързо огледа Шалан. — А аз знам защо толкова отчаяно се нуждаете от положението на моя повереница.
	Шалан се стресна. _Ясна знаеше?_
	— Вашият дом има много врагове, а баща Ви е саможив човек. Ще Ви бъде трудно да се омъжите добре без тактически разумен съюз.
	Шалан си отдъхна, ала се помъчи това да не проличи.
	— Дайте да видя чантата Ви — каза Ясна.
	Шалан се свъси и едва устоя да не затвори чантата.
	— Ваше Сиятелство?
	Ясна протегна ръка.
	— Помните ли какво казвах за повтарянето?
	Шалан неохотно подаде чантата. Ясна внимателно извади съдържанието, спретнато подреди четките, моливите, писците, съдинката с лака, туша и разредителя. Разположи топчетата хартия, скицниците и готовите рисунки в редица. После извади кесиите с парите и не пропусна да забележи, че са празни. Хвърли поглед на купата за осветление и преброи сферите вътре. Вдигна вежда.
	После се залови да разглежда рисунките. Първо онези на отделни листа, като се позабави на своя портрет. Шалан наблюдаваше лицето й. Доволна ли беше? Изненадана? Недоволна от времето, което Шалан беше отделила за скициране на моряци и слугини?
	Накрая Ясна се прехвърли на скицника с растенията и животните, които Шалан беше наблюдавала по време на пътуването. Отдели им най-много време, като прочете и всяка от съпътстващите ги бележки.
	— Защо направихте тези скици?
	— Защо ли, Ваше Сиятелство? Е, защото така исках. — Смръщи се. Дали не трябваше да каже нещо високоучено?
	Ясна бавно кимна. После се изправи.
	— Имам стаи в Конклава. Кралят ми ги предостави. Съберете си нещата и вървете там. Виждате ми се изтощена.
	— Ваше Сиятелство? — продума Шалан и стана, а през тялото й пробяга тръпка от вълнение.
	Ясна спря на прага.
	— При първата среща Ви взех за провинциална опортюнистка, която цели чрез моето име да се обогати.
	— Променихте ли мнението си?
	— Не — отвърна Ясна. — У Вас несъмнено има нещо такова. Но всеки човек е различен и можете да разберете много за някого от това, което той носи. Ако този скицник означава нещо, то е, че в свободното си време Вие се стремите към учението само по себе си. Това е окуражаващо. То е може би най-добрият аргумент, който можахте да предложите в своя полза. Щом не мога да се отърва от Вас, бих могла да Ви използвам. Вървете да спите. Утре ще започнем рано и ще делите времето си между Вашето обучение и помощта при моите изследвания.
	С тези думи Ясна се оттегли.
	Шалан седна, умисли се и замига с изморените си очи. Извади лист хартия и написа една кратка благодарствена молитва, която по-късно щеше да изгори. После бързо си прибра книгите и отиде да търси слуга, когото да прати на кораба _Насладата на вятъра_ да донесе пътническия й сандък.
	Денят се оказа много, _много_ дълъг. Но тя победи. Първата стъпка беше завършена.
	Сега започна истинската задача.


>>
	{img:pytjat_na_kralete_t1_shalan_2.jpg|#Из скицника на Шалан: чули}


>>	9
>>	Преизподнята
>>	{img:pytjat_na_kralete_t1_2.png}

E>
	„Десет души с пламтящи Брони стоят пред стена в черно и бяло, и червено.“
@	Записано: Йезачев, 1173, дванадесет секунди преди смъртта. Обект: един от нашите арденти, подслушан в последните му мигове.
E$

	Зачисляването на Каладин към Мост Четири не беше случайно. Отрядът на този мост даваше най-много жертви. Това беше особено забележително, при положение, че отрядите на мостовете нерядко губеха средно по една трета до една втора от хората си при пробег.
	Каладин седеше с гръб към стената, валеше го дъжд. Не беше буря. Най-обикновен пролетен дъжд. Питомен роднина на големите бури.
	Сил седеше на рамото на Каладин. Или се рееше там. Все едно. Явно нямаше тегло. Каладин се беше отпуснал с брадичка на гърдите и зяпаше една дупчица в камъка, която бавно се пълнеше с дъждовна вода.
	Трябваше да влезе в казармата на Мост Четири. Тя беше студена и гола, но суха. Но просто… не можеше да си направи труда. Откога беше с Мост Четири? Две седмици? Три? Цяла вечност?
	Двадесет и трима от двадесет и петимата, които преживяха с него първия му пробег с моста, сега бяха мъртви. Двама бяха преместени в други отряди, понеже някак бяха угодили на Газ, но умряха там. Останаха само Каладин и още един. Двама от близо четиридесет.
	Числеността на отрядите се допълваше с нови нещастници и повечето от тях също загинаха. Те бяха заменени. Повечето смени умряха. Един подир друг се избираха водачи на моста. Смяташе се, че това е желана позиция в отрядите, защото водачите тичаха на най-добрите места. Не и в Мост Четири.
	Някои пробези не бяха толкова зле. Ако алетите стигнеха на полесражението преди паршендите, не умираха мостови. А, ако пристигнеха твърде късно, случваше се някой друг върховен принц да ги е изпреварил. Тогава Садеас не помагаше, а си взимаше войските и се връщаше в своя лагер. Случеше ли се лош пробег, паршендите често избираха да насочват стрелите си по други отряди в опит да ги свалят един по един. Понякога загиваха десетки мостови, а от Мост Четири — никой.
	Това ставаше рядко. По някаква причина Мост Четири винаги беше на прицел. Каладин не си правеше труда да научи имената на другарите си. Никой от мостовите не го правеше. Какъв смисъл имаше? Научиш нечие име и до края на седмицата или той, или ти сте мъртви. Пък можеш да се обзаложиш и на това, че и двамата ще сте мъртви. Може би Каладин _трябваше_ да учи имената. Така щеше да има с кого да си приказва в Преизподнята. Да си припомнят ужасите на Мост Четири и да са съгласни, че вечните пламъци са къде по-приятни.
	Подсмихна се тъпо, все така вторачен в камъка пред себе си. Газ скоро щеше да дойде за тях и да ги прати да работят. Да чистят нужници, да метат улиците, да изгребват тор от конюшните, да събират камъни. Нещо, което да отклонява ума им от тяхната участ.
	Още не знаеше защо воюват на тези проклети плата. Нещо във връзка с грамадните какавиди. Явно в сърцевината им имаше скъпоценни камъни. Но какво общо имаше това с Договора за Отмъщение?
	Още един от мостовите — млад веден с червеникаво руса коса — легна наблизо и загледа дъждовното небе. Капките се събираха в ъглите на кафевите му очи и се стичаха по лицето му. Той не мигаше.
	Не можеха да избягат. Военният лагер беше същински затвор. Мостовите можеха да отиват при търговците и да харчат нищожните си заплати за евтино вино или уличници, но не и да излизат от лагера. Периметърът беше сигурен. Отчасти причината беше да се държат настрани войниците от другите лагери — там, където се събираха различни армии, винаги възникваха съперничества. Но основната причина беше да не се допуска мостовите и робите да избягат.
	Защо? Защо всичко трябваше да е толкова ужасно? Нищо нямаше _смисъл_. Защо да не пуснат по няколко души с щитове пред мостовете и да спират стрелите? Каладин беше попитал и му казаха, че щитовете биха забавили придвижването на мостовите прекалено много. Попита пак и му казаха, че ще го обесят, ако не си затваря устата.
	Светлооките действаха сякаш цялата тази бъркотия е някаква голяма игра. В такъв случай правилата оставаха скрити от мостовите, точно както пешките на дъската не знаеха каква е стратегията на играча.
	— Каладин? — обади се Сил, спусна се и кацна на крака му, като запази формата на момиче с дългата рокля, носеща се в мъглицата. — Каладин? Не си продумал от няколко дни.
	Той продължи да зяпа отпуснато. _Имаше_ изход. Мостовите можеха да идат в най-близката до лагера пропаст. Правилата го забраняваха, но стражите не обръщаха внимание. Това се смяташе за единствената милост, която мостовите могат да получат.
	Никой не се беше върнал оттам.
	— Каладин? — каза Сил, тихият й глас звучеше тревожно.
	— Баща ми обичаше да казва, че на света има два вида хора — прошепна Каладин със стържещ глас. — Такива, които отнемат живот. И такива, които спасяват живот.
	Сил посърна и сведе глава. Подобни разговори я объркваха; тя не беше добра в абстракциите.
	— Някога мислех, че греши. Мислех, че има и трета група. Хора, които убиват, за да спасят. — Поклати глава. — Какъв глупак бях. Наистина _има_ трета група, многобройна, но не каквато мислех.
	— И каква? — попита Сил, приседнала на коляното му със сбръчкано челце.
	— На хората, които съществуват, за да бъдат спасени или убити. Групата по средата. Които не могат да направят нищо, освен да умрат или да бъдат опазени. Жертвите. Такъв съм аз.
	Огледа се наоколо. Дърводелците се бяха прибрали, след като завиха необработения дървен материал с брезент и отнесоха инструментите, които можеха да ръждясат. Казармите на мостовите се редяха по западната и северната страна на дърводелския двор. Мост Четири беше малко встрани, като че можеше да зарази някого с лош късмет. Заразяване поради близост, както би се изразил бащата на Каладин.
	— Съществуваме, за да ни убият — рече Каладин. Примигна и погледна неколцината мъже от отряда на Мост Четири, които седяха апатично под дъжда. — Ако вече не сме мъртви.

	* * *

	— Мразя да те виждам такъв — каза Сил, жужейки около главата на Каладин. Неговият отряд влачеше едно дърво в двора. Паршендите често опожаряваха най-външните постоянни мостове, така че инженерите и дърводелците на върховния принц Садеас все бяха заети.
	Предишният Каладин би се почудил защо армиите не се стараят повече за защитата на мостовете. _Нещо тук не е наред!_, проговори един глас в него. _Липсва ти част от мозайката. Похабяват ресурси и хора по мостовете. Явно не се интересуват от това да приближат повече и да нападнат паршендите. Само водят редовни сражения по платата и после се прибират в лагерите и празнуват. Защо? ЗАЩО?_
	Каладин не обърна внимание на този глас. Той принадлежеше на предишния Каладин.
	— Ти трептеше от живот — обади се Сил. — Толкова много хора гледаха от теб, Каладин. Твоят взвод. Враговете, с които се биеше. Другите роби. Даже някои светлооки.
	Скоро щеше да стане време за обяд. После можеше да поспи, докато водачът на моста не го сриташе да става за следобедната работа.
	— Наблюдавах как се биеш — продължи Сил. — Почти не си го спомням. Спомените ми от това време са много неясни. Сякаш те гледам през буря.
	Чакай малко. Това беше странно. Сил започна да го следва след отпадането му от армията. И тогава се държеше като истинско вятърно духче. Каладин се позабави и така спечели ругатня и камшичен удар от отговорника за пренасянето.
	Пак започна да тегли. Мостовите, които работеха мудно, отнасяха бой с камшик, а онези, които тичаха бавно, биваха екзекутирани. По този въпрос армията беше много сериозна. Откажи да вървиш срещу паршендите, опитай да изостанеш след другите мостове, и ще бъдеш обезглавен. Всъщност обезглавяването беше запазено точно за това престъпление.
	Мостовите можеха да бъдат наказвани по много начини. С налагане на допълнителна работа, бой с камшик, запор на заплатата. Ако някой извършеше нещо наистина лошо, овесваха го с главата надолу и оставяха Отеца на Бурята да реши съдбата му — връзваха го за кол или стена по време на буря. Но единственото действие, което веднага се наказваше с екзекуция, беше отказ да тичаш с моста срещу паршендите.
	Посланието беше ясно. Тичането с моста _може_ да те убие, отказът от това _ще_ те убие.
	Каладин и отрядът му вдигнаха тяхното дърво в купчината с други, после откачиха въжетата за влачене. Върнаха се в края на двора, където ги чакаха още дънери.
	— Газ! — провикна се някой. Висок войник с черно-жълта коса стоеше в края на терена с мостовете, а зад него се бяха скупчили група окаяници. Това беше Лареш, един от войниците, отговарящи за разпределението на задачите. Водеше нови хора, които да заместят убитите мостови.
	Денят беше ясен и безоблачен и слънцето печеше гърба на Каладин. Газ забърза да посрещне новодошлите. Случи се Каладин и другарите му да вървят в същата посока за следващия дънер.
	— Жалко племе — каза Газ, като огледа новите. — Разбира се, ако не бяха такива, нямаше да са _тук_.
	— Така си е — отвърна Лареш. — Десетимата отпред са контрабандисти. Знаеш какво да правиш.
	Винаги имаше нужда от нови мостови и винаги се намираха достатъчно. Робите се срещаха често, но същото важеше и за крадците или другите закононарушители от обоза. Никакви парши. Бяха прекалено ценни, пък и паршендите имаха някакво родство с тях. По-добре беше на паршите, които работеха в лагера, да не се показват воюващите им братовчеди.
	Понякога в отрядите попадаше и по някой войник. Това се случваше само, ако войникът стори нещо изключително лошо — например, да удари офицер. Деяния, които в много други армии се наказваха с обесване, тук завършваха с изпращане при мостовите. Предполагаше се, че ако оживееш след сто пробега с моста, ще те пуснат. Разправяха, че това се е случвало един-два пъти. Вероятно беше просто мит с цел да се даде на мостовите някаква надеждица за оцеляване.
	Каладин и другарите му подминаха новодошлите със сведени погледи и почнаха да закачат въжетата за следващия дънер.
	— Мост Четири има нужда от хора — каза Газ, почесвайки се по брадичката.
	— Четири винаги има нужда от хора — отвърна Лареш. — Не се притеснявай. Доведох специална партида за него. — Кимна по посока на втората група новодошли, доста по-опърпани.
	Каладин бавно се изправи. Един от затворниците беше момче на не повече от четиринадесет-петнадесет години. Ниско, слабо, с овално лице.
	— Тиен? — прошепна той и пристъпи напред.
	Спря и се отърси. Тиен беше мъртъв. Но новото момче изглеждаше толкова познато с уплашените си черни очи. На Каладин му се прииска да го защитава. Да го пази.
	Но… се беше провалил. Всички, които бе опитвал да защитава — от Тиен до Сен — бяха мъртви. Какъв беше смисълът?
	Отново се върна към влаченето на дънера.
	— Каладин — рече Сил и кацна на дървото. — Ще си отида.
	Той замига стреснато. Сил. Да си отиде? Но… тя беше последното, което му оставаше.
	— Не — прошепна той. Прозвуча като крясък.
	— Ще опитам да се върна — продължи тя. — Но не знам какво ще стане, когато те оставя. Нещата са особени. Имам странни спомени. Не, повечето даже не са спомени. Инстинкти. Един от тях ми казва, че ако те оставя, може да загубя себе си.
	— Тогава не тръгвай — отговори той уплашен.
	— Трябва — каза тя и се отдръпна. — Не мога повече да гледам това. Ще опитам да се върна. — Изглеждаше тъжна. — Довиждане.
	С тези думи се стрелна във въздуха и се преобрази на въртящи се прозрачни листенца.
	Каладин изтръпнал, наблюдаваше как се отдалечава.
	После пак отиде да тегли дънера. Какво друго можеше да прави?

	* * *

	Момчето, което му напомни за Тиен, умря по време на първия пробег с моста.
	Лош пробег беше. Паршендите бяха заели позиция и чакаха Садеас. Каладин преодоля пропастта и не трепна, когато около него хората загинаха. Това, което го тласкаше, не беше смелост; дори не беше и желание някоя от стрелите да го порази и да сложи край на всичко. Той тичаше. Това правеше. Както камъкът се търкаля надолу по хълма или дъждът пада от небето. Те нямаха избор. И той нямаше избор. Не беше човек; беше нещо, а нещата просто правят каквото правят.
	Мостовите подредиха мостовете нагъсто. Четири отряда бяха паднали. Отрядът на Каладин загуби толкова хора, че това почти ги спря.
	Когато мостът беше разположен на място, Каладин се обърна. Армията се втурна по моста, за да започне истинското сражение. Той се запрепъва по платото. Съвсем скоро откри каквото търсеше. Тялото на момчето.
	Каладин се изправи. Вятърът вееше косите му. Сведе поглед към трупа. Той лежеше с лице нагоре в малка вдлъбнатинка в камъка. Каладин си спомни как лежи на подобно място и прегръща подобно тяло.
	Наблизо лежеше още един мостови, надупчен от множество стрели. Този човек беше оцелял от първия пробег на Каладин преди много седмици чак до днес. Тялото беше отпуснато на една страна върху камък малко над трупа на момчето. От края на стрелата, забита в гърба му, се процеждаше кръв. Рубинените капки падаха една по една върху отвореното безжизнено око на момчето. Тънка алена пътечка се спускаше от ъгълчето на окото по лицето му. Като червени сълзи.
	Тази нощ Каладин лежеше сгушен в казармата и слушаше как бурята блъска по стената. Сви се до студения камък. Гръм раздра небето.
	_Не мога да продължавам така_, помисли той. _Отвътре съм мъртъв, толкова мъртъв, колкото ако бях пронизан с копие в шията._
	Бурята продължаваше да беснее. И за пръв път от повече от осем месеца Каладин откри, че плаче.


>>	10
>>	Истории за лекари
>>	{img:pytjat_na_kralete_t1_4.png}

#	Девет години по-рано
	Кал нахълта в лекарската стая, през отворената врата влизаше ярка слънчева светлина. Беше на десет години и му личеше, че ще е висок и тънък. Винаги предпочиташе да го наричат Кал, а не с пълното му име, Каладин. По-краткото име повече му прилягаше. Каладин звучеше като име на светлоок.
	— Съжалявам, татко — каза той.
	Бащата на Кал, Лирин, внимателно пристегна превръзката на ръката на младата жена, привързана на тясната операционна маса. Очите й бяха затворени; Кал беше пропуснал даването на упойката.
	— Ще обсъдим закъснението ти по-късно — каза Лирин и обезопаси и другата ръка на момичето. — Затвори вратата.
	Кал се сви и затвори вратата. Прозорците бяха затъмнени от плътно затворените капаци и така единствената светлина идеше от голямата купа, пълна със заредени сфери. Всяка от тях беше броам и взети заедно представляваха невероятна сума, постоянен заем от управителя на град Огнекамък. Лампите трепкаха, докато на Светлината на Бурята можеше да се разчита винаги. Това може да спаси живота на човек, казваше бащата на Кал.
	Кал притеснен приближи масата. Младата жена, Сани, имаше лъскава черна коса без нито един кестеняв или рус кичур. Беше на петнадесет години и свободната й ръка беше омотана с окървавена превръзка. Кал се намръщи при вида на зле направената превръзка — все едно платът беше отпран от нечия риза и вързан набързо.
	Главата на Сани беше обърната на една страна и тя мърмореше, упоена. Носеше само памучно бельо, скритата й ръка се виждаше. По-големите момчета от града хихикаха и разправяха, че са успели — или _твърдяха_, че са успели — да видят някое момиче по бельо, но Кал не разбираше защо е цялото това вълнение. Но той _наистина_ се притесняваше за Сани. Винаги се притесняваше, когато някой е ранен.
	За щастие, раната не изглеждаше страшна. Ако застрашаваше живота й, баща му вече щеше да е започнал да работи по нея с помощта на Хесина — майката на Кал.
	Лирин отиде в другия край на стаята и взе няколко малки прозрачни бутилчици. Беше нисък и започваше да оплешивява, въпреки че беше сравнително млад. Носеше очила и ги определяше като най-скъпоценния подарък, който някога е получавал. Рядко ги използваше, освен при операция, понеже бяха прекалено ценни да поеме риска просто да ги носи винаги. А ако се надраскаха или счупеха? Огнекамък беше голям град, но се намираше доста далеч в северните части на Алеткар и подмяната на очилата би се оказала трудна.
	Стаята се поддържаше спретната, лавиците и масата се миеха всяка сутрин, всичко си беше на мястото. Лирин казваше, че можеш да разбереш много за човека от начина, по който поддържа работното си място. Мърляво ли е то или е подредено? Уважават ли се инструментите или се търкалят навсякъде? Единственият часовник с фабриал в целия град стоеше тук, на тезгяха. Малката машинка имаше циферблат в средата и блестящ димен камък в сърцевината; трябваше да се зарежда със Светлина, за да върви. Никой в града не се вълнуваше от минутите и часовете така, както Лирин.
	Кал придърпа столче, за да вижда по-добре. Скоро столчето нямаше да му трябва; той растеше на височина с дни. Прегледа ръката на Сани. _Ще се оправи_, каза си той, както баща му го беше научил. _Нужно е лекарят да е спокоен. Притеснението е само загуба на време._
	Трудно беше да следва този съвет.
	— Ръцете — каза Лирин, без да се отклонява от събирането на инструментите.
	Кал въздъхна, скочи от столчето и припна към умивалника с топла сапунена вода до вратата.
	— Какво значение има?
	Той искаше да работи, да помогне на Сани.
	— Мъдрост на Вестителите — отвърна разсеяно Лирин и повтори урока, който беше преподавал толкова пъти. — Духчетата на смъртта и духчетата на разложението ненавиждат водата. Тя ще ги държи далеч.
	— Хами разправя, че това е глупост — обади се Кал. — Духчетата на смъртта са способни да убият човек, така че защо да се боят от малко вода?
	— Мъдростта на Вестителите е по-голяма от нашите способности за разбиране.
	Кал се свъси.
	— Но, татко, те са _демони_. Чух това от онзи ардент, който дойде да проповядва миналата пролет.
	— Говорел е за Сияйните — отвърна Лирин остро. — Пак ги бъркаш.
	Кал въздъхна.
	— Вестителите били пратени да учат човешкия род — каза Лирин. — Поведоха ни срещу Пустоносните, след като бяхме прогонени от небето. Сияйните са рицарският орден, основан от тях.
	— Който беше демонски.
	— Който ни изостави — вметна Лирин, — щом Вестителите си отидоха. — Вдигна показалец. — Не бяха демони, бяха просто хора с твърде голяма сила и без достатъчно ум. Както и да е, ти трябва _винаги_ да си миеш ръцете. Със собствените си очи можеш да забележиш как се отразява това на духчетата на разложението, макар духчетата на смъртта да не са видими.
	Кал пак въздъхна, но направи каквото се искаше от него. Лирин се върна при масата с поднос, върху който бяха наредени инструменти и малки шишенца. Мисленето му беше странно — въпреки че държеше Кал да не бърка Вестителите и Загубените Сияйни, момчето го беше чувало да заявява, че не смята Пустоносните за истински. Смешно. Кого друг да обвиняваме, когато разни работи изчезват нощем или реколтата се повреди от ровещите червеи?
	Хората в града бяха на мнение, че Лирин прекарва прекалено много време с книгите и с болните и затова е странен. Чувстваха се неудобно с него и това се пренасяше и върху Кал. Кал тъкмо започваше да осъзнава колко е болезнено да се чувстваш различен.
	С измити ръце той скочи пак на столчето. Отново започна да изпитва нервност. Надяваше се нищо да не се обърка. С помощта на огледало баща му съсредоточи светлината от сферите върху ръката на Сани. С хирургически нож предпазливо сряза импровизираната превръзка. Раната не застрашаваше живота на момичето, но ръката _наистина_ беше много лошо разкъсана. Когато Кал беше започнал да се учи при баща си преди две години, от подобни гледки му призляваше. Сега беше свикнал да вижда разкъсана плът.
	Това беше добре. Кал преценяваше, че ще му е от полза, когато един ден отиде на война и се сражава за своя върховен принц и за светлооките.
	Три от пръстите на Сани бяха счупени, кожата беше одрана и разкъсана, раната беше набита с клечки и мръсотия. Третият пръст беше най-зле, грозно размазан и изкълчен, от кожата му стърчаха парченца кост. Кал го опипа по цялата дължина, отбеляза счупените кости и почернялата кожа. Той внимателно почисти засъхналата кръв и мръсотия с мокро парче и измъкна камъчетата и клечиците, докато баща му режеше конец за зашиване.
	— Третият пръст ще трябва да се махне, нали? — каза Кал и сложи бандаж в основата му, за да не кърви.
	Бащата кимна с едва загатната усмивка. Беше се надявал Кал да забележи това. Лирин често казваше, че мъдрият лекар трябва да знае кое да махне и кое да спаси. Ако в самото начало третият пръст беше наместен правилно… ала не, сега не можеше вече да се възстанови. Да се зашие отново щеше да доведе до загниване и смърт.
	Същинската ампутация извърши Лирин. Имаше такива внимателни, прецизни ръце. Обучението за лечител отнемаше над десет години и щеше да мине още време, преди Лирин да остави Кал да държи ножа. Момчето попиваше кръвта, подаваше на баща си ножовете и държеше конеца, за да не се заплита по време на шиене. Работеха бавно и възстановиха ръката, доколкото им беше възможно.
	Бащата на Кал завърши последния шев, видимо доволен, че е успял да спаси четири пръста. Разбира се, родителите на Сани нямаше да погледнат на ситуацията по същия начин. Те ще са недоволни, че красивата им дъщеря ще бъде със саката ръка. Почти винаги ставаше така — в началото ужас от раната, после гняв, задето Лирин не може да прави чудеса. Лирин казваше, че е така, защото хората от града вече са навикнали да имат лекар. За тях лечението беше станало нещо обикновено, а не привилегия.
	Но родителите на Сани бяха добри хора. Щяха да направят малко дарение и семейството на Кал — родителите му, той и малкият му брат Тиен — щяха да могат да се прехранят. Странно беше, че те оцеляват заради нещастието на другите. Може би това беше една от причините хората в града да ги отблъскват.
	Накрая Лирин обгори с малка нажежена пръчица местата, където според него шевовете щяха да се окажат недостатъчни. После нанесе лютиво масло от ралица върху ръката, за да предотврати инфекцията — маслото плашеше духчетата на разложението повече и от водата и сапуна. Кал сложи чисти превръзки, като пазеше шините.
	Лирин махна пръста и Кал започна да се отпуска. Тя щеше да се оправи.
	— Още трябва да поработиш върху нервите си, синко — рече меко Лирин, докато отмиваше кръвта от ръцете си.
	Кал сведе поглед.
	— Хубаво е да те е грижа — продължи Лирин. — Но загрижеността — като всичко друго — може да стане проблем, ако пречи на способността ти като хирург.
	_Прекалената загриженост може да причини проблеми?_, мислено отвърна Кал на баща си. _А какво да кажем за това, че си толкова безкористен, че никога не приемаш заплащане за работата си?_ Не посмя да го изрече на глас.
	Следваше почистване на помещението. Сякаш половината живот на Кал минаваше в чистене, обаче Лирин нямаше да го пусне да си върви, докато не свършат с това. Най-накрая отвори капаците на прозорците и пусна вътре слънчевата светлина. Сани още спеше; зимното биле щеше да я държи в несвяст още часове.
	— Е, къде беше? — попита Лирин, а бутилчиците с масло и алкохол потракваха, докато ги връщаше по местата им.
	— С Ям.
	— Ям е две години по-голям от теб — отвърна Лирин. — Съмнявам се, че много му се нрави да си прекарва времето в компанията на някой толкова по-малък от него.
	— Баща му е започнал да го обучава да борави с тояга — обясни бързо Кал. — С Тиен отидохме да видим какво е научил. — Кал се сви и зачака баща му да го сгълчи.
	Той просто продължи да работи — почисти всички ножове с алкохол и после с масло, както предписваше старото предание. Не се обърна към Кал.
	— Бащата на Ям е бил войник в армията на Сиятелния господар Амарам — рече плахо Кал. Сиятелният Амарам! Благородният светлоок генерал, който отговаряше за северната част на Алеткар. Кал толкова искаше да види _истински_ светлоок, а не киселия стар Уистиоу. Воин, за когото всички говореха, за когото се разказваха истории.
	— Знам за бащата на Ям — каза Лирин. — Досега ми се е налагало да оперирам три пъти тоя негов куц крак. Дар от славните времена като войник.
	— Ние _имаме нужда_ от войници. Или предпочиташ тайлените да прекосят границите ни?
	— Тайлена е островна държава — отвърна спокойно Лирин. — Нямаме обща граница с тях.
	— Добре тогава, могат да ни нападнат по море!
	— Те са преди всичко занаятчии и търговци. Всеки тайлен, когото съм срещал, е опитвал да ме преметне, но това едва ли прилича на нашествие.
	Всички момчета обичаха да си разказват истории за далечни места. Трудно беше да се помни, че бащата на Кал — единственият човек от втори нан в целия град — на младини е пътувал чак до Карбрант.
	— Е, сражаваме се с _някого_ — додаде Кал и се зае да търка пода.
	— Да — отговори след малко баща му. — Крал Гавилар винаги намира хора, с които да воюваме. Това поне е вярно.
	— Така че ни трябват войници, както казах.
	— Повече ни трябват лекари — рече ясно Лирин и се отмести от шкафа си. — Синко, ти почти се разплакваш винаги, когато ни доведат някой; тревожно скърцаш със зъби даже и по време на простите процедури. Какво те кара да мислиш, че можеш настина да _нараниш_ някого?
	— Ще стана по-силен.
	— Това е глупост. Кой ти пъхна такива идеи в главата? _Защо_ би желал да се учиш как да биеш другите момчета с тояга?
	— Заради честта, татко. Кой разказва истории за _лекари_, в името на Вестителите!
	— Разказват ги децата на мъжете и жените, които ние спасяваме — отвърна Лирин с равен глас и срещна погледа на Кал. — Ето кой разказва истории за лекари.
	Кал се изчерви и се сви, после се върна към търкането на пода.
	Баща му строго рече:
	— На този свят има два вида хора, синко. Тези, които спасяват живот. И тези, които отнемат живот.
	— А онези, които пазят и защитават? Онези, които спасяват живот _чрез_ отнемане на живот?
	Баща му изсумтя презрително.
	— То е като да опитваш да спреш бурята, като духаш по-силно. Нелепо е. Не можеш да предпазваш чрез убийство.
	Кал продължи да стърже.
	Най-сетне баща му въздъхна, коленичи до него и се зае да му помага.
	— Какви са качествата на зимното биле?
	— Горчив вкус — незабавно отговори Кал, — което го прави по-безопасно за съхранение, понеже хората няма как да го погълнат по случайност. Стрий го на прах, смеси го с масло и давай по лъжица за всяка мярка от теглото на човека, когото упояваш. Води до дълбок сън за около пет часа.
	— А как ще разбереш дали някой има трескавата шарка?
	— Нервна превъзбуда, жажда, трудно заспиване и изпотяване по долната страна на ръцете.
	— Имаш толкова силен ум, синко — каза нежно Лирин. — На мен ми отне години да науча онова, което ти усвои за месеци. Спестявах пари. Бих искал да те изпратя в Карбрант да учиш при истинските лекари, когато станеш на шестнадесет години.
	Кал усети остра възбуда. Карбрант? Та това беше чак в друго кралство! Баща му беше ходил в Карбрант като куриер, но не се беше учил там за лекар. Учител му беше старият Вате в Шорсброон, близкият град с каквото и да е значение.
	— Имаш дар от самите Вестители — каза Лирин и положи ръка на рамото на Кал. — Можеш да станеш десет пъти по-добър лекар от мен. Аз нямам дребните мечти на другите хора. С труда си нашите деди ни купиха втори нан, така че сме пълноправни граждани и имаме право да пътуваме. Недей да похабяваш това с убийства.
	Кал се поколеба, но скоро установи, че кима в знак на съгласие.


>>	11
>>	Капки
>>	{img:pytjat_na_kralete_t1_2.png}

E>
	„Трима от шестнадесет вече управляваха, а сега царства Разбитият.“
@	Събрано: Чачанан, 1173, осемдесет и четири секунди преди смъртта. Обект: джебчия със смъртоносна болест, от частично ириалски произход.
E$

	Бурята най-сетне позатихна. Беше по здрачаване в деня, когато момчето умря, в деня, когато Сил напусна Каладин. Каладин нахлузи сандалите — същите, които беше взел от дълголикия мъж на първия ден — и стана. Мина през претъпканото помещение.
	Нямаше легла, само по едно тънко одеяло за всеки от мостовите. Дали да го ползват като постелка или като завивка си беше техен избор. Или замръзваш, или те боли. Такива бяха възможностите на мостовите, ала неколцина бяха намерили и друго приложение. Увиваха одеялата около главите си, за да отблъскват гледките, звуците и миризмите. Да се скрият от света.
	Светът тъй или иначе щеше да ги намери. Биваше го в подобни игрички.
	Валеше като из ведро, вятърът още беше силен. Центърът на бурята се беше изместил на запад, където мълнии осветяваха хоризонта. Оставаше около час до пороя, а тогава беше първата възможност на човек да му се прииска да излезе в бурята.
	Е, всъщност на хората никога не им се _приискваше_ да излизат по време на буря. Но приблизително тогава ставаше _безопасно_. Светкавиците бяха отминали.
	Каладин отмина мрачния дърводелски двор, прегърбен, за да се предпази от вятъра. Наоколо лежаха клони като кости в бърлогата на белогръб. По грубите стени на сградите дъждът беше налепил листа. Каладин газеше в локвите, стъпалата му се разхлаждаха и претръпваха. Усещането беше приятно; краката му бяха още разранени от пробега с моста по-рано.
	Вълни леден дъжд го биеха косо, мокреха косата му, падаха по лицето и мърлявата му брада. Мразеше да е с брада, особено гъделичкането на мустаците в ъгълчетата на устата. Брадите бяха като малките на брадвохръта. Момченцата си мечтаеха за деня, когато ще се сдобият с тях и не си даваха сметка колко дразнещо може да е.
	— Разхождаме се, а, Твоя милост? — рече някой.
	Каладин вдигна поглед и забеляза недалече Газ, свит между две казарми. Защо беше излязъл в дъжда?
	А, Газ беше привързал метална кошничка на подветрената стена на едната сграда и от нея идеше мека светлина. Оставил беше сферите си навън в бурята и сега отиваше да си ги прибере преди края й.
	Това беше рисковано. Дори и затворената кошничка може да бъде откъсната от вятъра. Някои хора вярваха, че сенките на Загубените Сияйни бродят в бурите и крадат пари. Може и да беше вярно. Но когато беше войник, Каладин познаваше не един мъж, ранен при излизане за пари в бурята. Несъмнено суеверието се дължеше на по-материални крадци.
	Имаше по-безопасни начини за зареждане на сфери. Сарафите сменяха празни сфери за заредени или ги зареждаха срещу заплащане в техните обезопасени гнезда.
	— Какво правиш? — поиска да узнае Газ. Ниският едноок мъж притискаше кошничката до гърдите си. — Ще наредя да те обесят, ако си задигнал нечии сфери.
	Каладин се обърна на другата страна.
	— Бурята да те отнесе дано! И без това ще накарам да те обесят! Не мисли, че можеш да избягаш; все още има стражи. Ти…
	— Отивам в Бездната на честта — тихо отвърна Каладин. Гласът му едва се чуваше в бурята.
	Газ млъкна. Бездната на честта. Отпусна кошничката и престана със забележките. Хората, които поемаха по този път, имаха някаква защита.
	Каладин продължи през двора.
	— Остави сандалите и елека — каза Газ. — Не искам да ми се налага да пращам някого долу за тях.
	Каладин изхлузи кожения елек през главата си и го пльосна на земята, после изу сандалите в една локва. Така остана по мръсна риза и корави кафеви панталони, и двете дрехи беше взел от мъртвец.
	Каладин вървеше през бурята към източната страна на дърводелския двор. На изток изтрещя гръмотевица. Пътеката към Пустите равнини вече му беше позната. Беше тичал по нея с моста десетки пъти. Нямаше сражения всеки ден — може би веднъж на два-три дни — и не всеки отряд трябваше да тича при всички битки. Но много от пробезите бяха толкова изтощителни, толкова ужасни, че мостовите оставаха потресени, почти в несвяст в дните между задачите.
	Много от мостовите не бяха в състояние да вземат решения. Това се случваше на хора, които бяха в ступор след битка. Каладин усещаше, че и той страда от това. Дори решението да дойде до Бездната на честта беше взел трудно.
	Но кървящите очи на онова безименно момче го преследваха. Не би се насилил отново да го преживее. _Не можеше_ да го направи.
	Стигна до основата на склона. Вятърът блъскаше дъжда в лицето му, като че искаше да го изтласка обратно в лагера. Продължи да върви към най-близката пропаст. Бездната на честта — така я наричаха мостовите, понеже тук беше мястото, където можеха да вземат единственото решение, което им беше оставено. Решението „на честта“. Смърт.
	Тези пропасти не бяха естествени. Тази в началото беше тясна, но в източна посока ставаше по-широка — и по-дълбока — невероятно бързо. Само на десет стъпки разстояние беше вече толкова широка, че беше трудно да се прескочи. Шест въжени стълби с дървени стъпенки бяха закрепени с клинове в скалата. Използваха ги мостовите, които бяха изпращани да обират труповете, паднали в пропастта по време на пробег.
	Каладин огледа равнините. В тъмнината и дъжда не видя много. Не, това място не беше естествено. Земята беше разбита. А сега разбиваше хората, които идваха тук. Каладин подмина стълбите и продължи още малко по ръба на пропастта. После седна, прехвърли крака и загледа как дъжда пада около него и капките скачат в тъмните дълбини.
	Някъде встрани от него по-предприемчивите кремлинги изпълзяваха от дупките си, щураха се наоколо и ядяха растенията, които поглъщаха дъждовната вода. Веднъж Лирин му беше обяснил, че дъждовете при буря са богати на хранителни вещества. Гадателите в Колинар и Веденар бяха доказали, че растенията, напоявани с вода от дъждовна буря, се развиват по-добре от онези, които се поливат с езерна или речна вода. Защо учените така се вълнуваха, като открият нещо, добре известно на земеделците от много поколения?
	Каладин гледаше как капките се стичат и изчезват в бездната. Малки скачачи самоубийци. Хиляди и хиляди. Милиони и милиони. Кой знае какво ги чака в тази тъмнина? Не можеш да видиш, не можеш да узнаеш, докато не тръгнеш с тях. Да скочиш в празнотата и да оставиш вятъра да те носи надолу…
	— Прав беше, татко — прошепна Каладин. — Не можеш да спреш бурята като духаш по-силно. Не можеш да спасиш хората като убиваш други. Трябвало е всички да станем лекари. До последния човек…
	Мислите му бяха несвързани. Ала сега, странно, умът му беше по-бистър от когато и да било през последните седмици. Може би заради ясните изгледи. Повечето хора прекарват цял живот в чудене за бъдещето. Е, сега неговото бъдеще беше празно. Затова той се върна назад и се замисли за баща си, за Тиен, за решенията.
	Някога животът му изглеждаше прост. Това беше преди да загуби брат си, преди да го предадат в армията на Амарам. Би ли се върнал Каладин в тези невинни дни, ако можеше? Би ли предпочел да се преструва, че всичко е просто?
	Не. Неговото падане не беше леко като на тези дъждовни капки. Носеше белези. Отскачаше от стените, блъскаше лицето и ръцете си. Случайно убиваше невинни. Вървеше до хора с черни като въглен сърца и ги боготвореше. Лазеше и се катереше и падаше и се препъваше.
	И ето го сега тук. В края на всичко това. Разбираше много повече, но някак не се чувстваше помъдрял. Изправи се на ръба на пропастта и усети как бащиното му разочарование надвисва над него като буреносните облаци в небето.
	Протегна стъпало в празнотата.
	— Каладин!
	Застина от нежния, ала пронизителен глас. Във въздуха изведнъж се появи прозрачна форма и приближи през отслабващия дъжд. Фигурката се втурна напред, после потъна, после отново се стрелна нагоре, сякаш носеше нещо тежко. Каладин прибра крака си и протегна ръка. Сил безцеремонно кацна на нея, приела образа на змиорка, която стиска нещо тъмно в устата си.
	Върна се в познатия образ на млада жена с развяваща се около краката рокля. В ръцете си държеше тесен тъмнозелен лист с три връхчета. Черна жлъчка.
	— Това какво е? — попита Каладин.
	Тя изглеждаше изтощена.
	— Тези неща са тежки! — вдигна листото. — Донесох го за теб!
	Той взе листа с два пръста. Черна жлъчка. Отрова.
	— Защо ми донесе това? — попита остро.
	— Помислих… — подхвана Сил и се сви. — Е, ти толкова внимателно пазеше онези листа. После ги загуби, когато опита да помогнеш на онзи човек в робската клетка. Помислих, че ако имаш друго такова листо, ще си щастлив.
	Каладин почти се засмя. Тя не осъзнаваше какво прави като му носи листо от една от най-смъртоносните природни отрови на Рошар, защото иска да го направи щастлив.
	— Сякаш всичко тръгна на зле, когато загуби онова листо — рече меко Сил. — Преди това ти се бореше.
	— Провалих се.
	Тя приклекна върху дланта му, полите от мъгла се надиплиха около краката й, дъждовните капки преминаваха през нея и нагъваха очертанията й.
	— Значи не го харесваш? Отлетях толкова далеч… Почти се забравих. Но се върнах. _Върнах се_, Каладин.
	— Защо? — попита той. — Защо те е грижа?
	— Така — отговори тя и вирна главица. — Наблюдавах те, знаеш. В онази армия. Ти винаги откриваше младите, необучените и ги защитаваше, макар че това те излагаше на опасност. Мога да си спомня. Малко, но мога.
	— Предадох ги. Сега са мъртви.
	— Щяха да умрат по-рано без теб. Ти направи така, че те имаха семейство в армията. Помня тяхната благодарност. Точно това ме привлече първо. Ти им помогна.
	— Не — каза Каладин, стискайки черната жлъчка. — Всичко, до което се докосна, повяхва и умира. — Той се олюля на ръба. В далечината отекна гръм.
	— Хората от този отряд — прошепна Сил. — Можеш да им помогнеш.
	— Твърде късно е — той затвори очи и помисли за момчето, което загина по-рано същия ден. — Прекалено късно. Провалих се. Те са мъртви. Всички ще умрат и няма изход.
	— Тогава защо не направиш още един опит? — Гласът й беше тих, ала някак се оказа по-силен от бурята. — С какво би навредило това?
	Той спря.
	— Този път не можеш да се провалиш, Каладин. Сам го каза. Те бездруго ще умрат.
	Каладин се замисли за Тиен и за мъртвите му очи, втренчени нагоре.
	— Не знам какво искаш да кажеш през повечето време, докато говориш — продължи тя. — Умът ми е така замъглен. Но ми се струва, че ако се тревожиш от това да нараниш някого, не би трябвало да се боиш да помогнеш на мостовите. Какво повече можеш да им сториш?
	— Аз…
	— Още един опит, Каладин — прошепна Сил. — Моля те. Още един опит…
	Мъжете се събираха в казармата и имаха само по едно одеяло, за което да се каже, че е тяхно. Бояха се от бурята. Бояха се един от друг. Бояха се какво ще донесе следващия ден.
	Още един опит…
	Каладин отвори очи. Беше му студено, беше мокър, но усещаше как вътре в него се разгаря малкото топло пламъче на решителността. Стисна ръка, смачка листото от черна жлъчка и го изхвърли в пропастта. Отпусна другата ръка, в която държеше Сил. Тя тревожно полетя.
	— Каладин?
	Той с твърда крачка се отдалечи от пропастта, босите му крака пляскаха в локвите и небрежно газеха ластарите на скалните пъпки. Склонът, по който се беше спуснал, сега беше покрит с подобни на плочи растения, които от дъжда се бяха отворили като книги, неравни и тънки червени и зелени листа държаха заедно двете им половини. Духчета на живота — малки зелени примигващи светлинки, по-ярки от Сил, но дребни като спори — танцуваха между растенията и отбягваха дъждовните капки.
	Каладин закрачи нагоре, подире му водата се стичаше на ручейчета. Върна се при мостовете. Там все още беше само Газ, който връщаше един отвързан брезент на мястото му.
	Каладин почти беше стигнал при него, когато Газ го забеляза. Жилавият сержант се начумери.
	— Достраша те да стигнеш докрай, така ли, Твоя милост? Е, ако си мислиш, че ще ти върна…
	Прекъсна с хъхрещ звук — Каладин се втурна напред и го стисна за гърлото. Газ изненадано вдигна ръка, но Каладин я отблъсна, отлепи краката му от земята и го просна на камъните сред пръски вода. Окото на Газ се облещи от изненада и болка и той започна да се задушава под хватката на Каладин върху гърлото му.
	— Светът току-що се промени, Газ — каза Каладин и се приведе към него. — Умрях в онази пропаст. Сега си имаш работа с моя отмъстителен дух.
	Газ се гърчеше и се озърташе за помощ, но нямаше откъде. Каладин нямаше трудности да го удържа на земята. При тичането с мост имаше такова нещо — ако оживееш достатъчно дълго, заякваш.
	Каладин леко отпусна врата на Газ и му позволи да си поеме дъх. После се приведе още повече над него.
	— Ще започнем отначало, ти и аз. На чисто. И искам отсега да разбереш нещо. Аз _вече_ съм мъртъв. Не можеш да ме нараниш. Разбрано?
	Газ бавно кимна и Каладин му даде още глътка студен, влажен въздух.
	— Мост Четири е мой — каза Каладин. — Може да ни даваш задачи, но аз съм водач на моста. Другият умря днес, така че бездруго ще трябва да избереш нов. Разбрано?
	Газ отново кимна.
	— Бързо схващаш — каза Каладин и го остави да диша свободно. Отстъпи и Газ колебливо се изправи. В очите му се четеше омраза, но приглушена. Изглеждаше разтревожен от нещо — от нещо различно от каладиновите заплахи.
	— Искам повече да не изплащам робския дълг. Колко заработват мостовите?
	— Две прозрачни марки дневно — отвърна Газ, докато се мръщеше и разтриваше врата си.
	Значи един роб получава половината. Една диамантена марка. Нищожна заплата, но Каладин щеше да има нужда от нея. Освен това щеше да му е необходимо да подкупи Газ.
	— Ще почна да си вземам заплатата, но ти ще задържаш по една на всеки пет марки.
	Газ се сепна и се втренчи в него в сумрака.
	— За твоите усилия — каза Каладин.
	— Какви усилия?
	Каладин пристъпи до него.
	— Усилията ти да държиш _Преизподнята_ далеч от мен. Разбрано?
	Газ пак кимна. Каладин се отдалечи. Мразеше да харчи пари за подкупи, но Газ имаше нужда от постоянно повтарящо се напомняне да избягва да праща Каладин на смърт. Една марка на пет дни не беше кой знае какво напомняне — обаче за човек, който беше готов да рискува и да излезе посред бурята да си пази сферите, можеше да е достатъчно.
	Каладин се върна в малката казарма на Мост Четири и отвори яката дървена врата. Хората се свиваха вътре точно както ги остави. Но нещо се беше променило. Винаги ли изглеждаха така жалки?
	Да. Винаги. Каладин се беше променил, не те. Усещаше някакво странно изместване — като че си беше позволил да забрави — макар и само отчасти — последните девет месеца. Пресягаше се през времето и изучаваше човека, който беше. Който още се бореше, при това добре.
	Не можеше пак да е такъв — не можеше да изличи белезите — но можеше да _учи_ от предишния Каладин, както новият взводен учи от победоносните генерали от миналото. Каладин Благословеният от Бурята беше мъртъв, но Каладин Мостовият беше от същата кръв. Наследник със заложби.
	Каладин приближи до първата свита фигура. Мъжът не спеше — и кой можеше да спи по време на буря? Той се сви уплашено, когато Каладин приклекна до него.
	— Как се казваш? — попита Каладин, а Сил се спусна и взе да изучава лицето на човека. Той не би могъл да я види.
	Мъжът беше по-възрастен, с провиснали бузи, кафеви очи и ниско подстригана прошарена коса. Брадата му беше къса. Нямаше робско клеймо.
	— Името ти? — повтори твърдо Каладин.
	— Разкарай се — отвърна мъжът и се търкули на другата страна.
	Каладин се поколеба, после се наведе и заговори с нисък глас.
	— Виж сега, приятелю. Или ще ми кажеш името си, или ще продължа да те тормозя. Продължавай да отказваш и ще те извлека навън в бурята, и ще те провеся за един крак над пропастта, докато не ми кажеш.
	Мъжът се обърна и го изгледа през рамо. Каладин кимна бавно и издържа погледа му.
	— Тефт — рече мъжът най-сетне. — Името ми е Тефт.
	— Не беше толкова трудно — каза Каладин и подаде ръка. — Аз съм Каладин. Водачът на вашия мост.
	Мъжът несигурно взе ръката на Каладин и сбърчи чело от почуда. Каладин бегло си спомняше този човек. Беше в отряда от някое време, поне от няколко седмици. Преди това е бил в отряда на друг мост. Едно от наказанията за мостовите, които са извършили нарушение в лагера, беше преместването в Мост Четири.
	— Почини си — каза Каладин и пусна ръката на Тефт. — Утре ни чака тежък ден.
	— Откъде знаеш? — попита Тефт и почеса брадата си.
	— Ние сме мостови. _Всеки_ ден е тежък — отвърна Каладин и се изправи.
	След малко Тефт се поусмихна.
	— Келек е свидетел, че си прав.
	Каладин го остави и продължи покрай реда свити фигури. Навести всеки от мъжете и с увещание или заплаха научи как се казва. Всички се противяха. Сякаш имената бяха последното нещо, което притежаваха, и нямаше да ги дадат евтино, макар да изглеждаха изненадани — май даже и окуражени — от това, че някой си прави труда да пита.
	Каладин се хвана за имената, повтаряше си всяко на ум, държеше ги като редки скъпоценни камъни. Имената имаха значение. Мъжете имаха значение. Каладин можеше и да умре при следващия пробег с моста или да се пречупи от напрежението и така да подари на Амарам една последна победа. Но като седна на пода и почна да прави планове, усети как топлинката в него гори постоянно.
	Идваше от взетите решения и осмислената цел. Това беше отговорността.
	Сил се спусна и кацна на крака му, докато той седеше и си повтаряше шепнешком имената на мъжете. Тя изглеждаше насърчена. Светла. Щастлива. Той не изпитваше нищо подобно. Чувстваше се мрачен, уморен и мокър. Изцяло бе погълнат от поетата отговорност за тези мъже. Придържаше се към нея като катерач към последната си опора, висейки на скалата.
	Той _ще_ намери начин да ги защити.


>	Интерлюдии
>	Ишик ∗ Нан Балат ∗ Сет

>>	I-1
>>	Ишик
>>	{img:pytjat_na_kralete_t1_5.png}

	Ишик джапаше към мястото за срещата със странните чужденци и тихо си свирукаше. На раменете си носеше прът с по една кофа от двете страни. Потопените му във водата крака бяха обути в езерни сандали, а панталоните му стигаха до коленете. Без риза. Да не дава Ну Ралик! Един порядъчен жител на Чистото езеро никога не покрива раменете си, когато слънцето грее. Човек може да се поболее, ако не получава достатъчно слънчева светлина.
	Свирукаше си, но не защото денят му беше приятен. Всъщност, дареният от Ну Ралик ден беше почти ужасен. В кофите на Ишик плуваха само пет риби, четири от които бяха най-прости и обикновени. Приливите бяха неравномерни, като че самото Чисто езеро бе в лошо настроение. Задаваха се лоши дни — това беше толкова сигурно, колкото слънцето и приливите.
	Чистото езеро се простираше във всички посоки, на стотици мили гладката му повърхност беше съвършено прозрачна. Най-голямата му дълбочина не надминаваше шест стъпки от блестящата повърхност до дъното — а на повечето места топлата бавна вода стигаше едва до средата на прасеца. Пълно беше с дребни рибки, пъстри кремлинги и подобни на змиорки речни духчета.
	Чистото езеро беше самият живот. Някога един крал беше предявил претенции за тези места. Страната беше именувана Села Талес, едно от кралствата от Епохата. Е, можеха да го наричат както си щат, но Ну Ралик е свидетел, че природните граници са много по-важни от държавните. Ишик беше езерняк. Първо и най-много. В името на слънцето и приливите, такъв беше.
	Крачеше уверено във водата, макар понякога това да беше опасно. Приятно топлата вода обгръщаше краката му и той не я вълнуваше много. Умееше да се придвижва бавно, внимаваше да не отпуска тежестта си, преди да се увери, че няма да стъпи върху шипогрив или остър камък.
	Пред него съвършенството на огледалната повърхност се нарушаваше от селото Фу Абра — купчина къщи, кацнали върху камъни във водата. С куполовидните си покриви приличаха на скални пъпки на земята и само те на мили наоколо пресичаха повърхността на Чистото езеро.
	Тук обикаляха и други хора, придвижваха се със същите бавни стъпки. Във водата можеше да се тича, но рядко имаше смисъл. Какво може да е толкова важно, та да те накара да цамбуркаш и да вдигаш олелия, за да се добереш до него?
	При тази мисъл Ишик поклати глава. Само чужденците бяха толкова припрени. Той кимна за поздрав на Таспик, тъмнокож мъж, който го подмина, теглейки малък сал. Салът беше натоварен с няколко камари дрехи; може би Таспик отиваше да пере.
	— Здрасти, Ишик — рече мършавият мъж. — Как върви риболовът?
	— Ужасно — провикна се Ишик. — Вун Макак съвсем ми обърка плановете днес. Ами ти как я караш?
	— Както си прах, затрих една риза — отвърна Таспик закачливо.
	— Ех, такъв е животът. Тука ли са моите странници?
	— Сигурно. У Маиб са.
	— Да не дава Вун Макак да изплюскат всичко — рече Ишик и продължи по пътя си. — Или да я заразят с непрестанните си тревоги.
	Къщата на Маиб се намираше в центъра на селото. Ишик не беше сигурен какво я кара да пожелае да живее в къщата. През повечето нощи той съвсем добре си спеше на сала. В Чистото езеро никога не ставаше студено, освен по време на буря, а и ако Ну Ралик пратеше някоя, човек можеше отлично да се оправи.
	Когато дойдеше буря, Чистото езеро изтичаше в цепнатини и дупки и тогава човек просто си замъкваше сала между две скали, свиваше се до него и се предпазваше от беса на вятъра. Тук бурите не бяха толкова свирепи като в Изтока, където вдигаха камъните и събаряха сградите. О, Ишик беше слушал разни истории за тамошния живот. Да не дава Ну Ралик да му се наложи да отиде на някое толкова ужасно място.
	Пък и там може би беше студено. Ишик жалеше хората, които трябва да живеят в студа. Защо просто не се преместят в Чистото езеро?
	_Да не дава Ну Ралик_, помисли той, докато вървеше към къщата на Маиб. Ако хората знаеха колко е хубаво Чистото езеро, всички щяха да се завтекат да живеят тук и нямаше да можеш да ходиш, без да се спънеш в някой чужденец!
	Влезе в сградата и изложи прасците си на въздуха. Подът беше достатъчно нисък, та да е покрит с няколко пръста вода; на езерняците така им харесваше. Така си беше естествено, макар да се случваше при отлив сградата да изсъхне.
	Около пръстите му се стрелкаха миноги. Обикновени, нищо не струваха. Маиб беше вътре, правеше рибена чорба. Кимна му. Тя беше набита жена, от години го гонеше — опитваше се да го хване да се ожени за нея, задето е отлична готвачка. Може би някой ден Ишик щеше да се остави да го залови.
	Неговите чужденци бяха в ъгъла, на маса, каквато само чужденец би избрал — малко издигната и с пръчки за краката, та да не си мокрят пръстите. _В името на Ну Ралик, какви глупаци!_, удиви се Ишик. _Да стоят вътре на сянка, да обличат ризи срещу слънчевата топлина, да си държат краката на сухо. Не е чудно, че и мислите им са такива едни особени._
	Остави кофите и ги посочи на Маиб.
	Тя му хвърли едно око.
	— Добър улов?
	— Ужас.
	— Е, добре, днеска супата ти е безплатна, Ишик. Да те възмезди за проклятието на Вун Макак.
	— Най-любезно ти благодаря — отвърна той и пое от нея купа, от която се вдигаше пара. Сега й беше длъжник. Още няколко купи и ще е принуден да се ожени.
	— Има в кофата един колгрил за тебе — отбеляза Ишик. — Хванах го рано тази сутрин.
	На грубото й лице се изписа неувереност. Колгрилът беше риба, която носеше _много_ късмет. Премахваше болки в ставите цял месец, след като я изядеш, и понякога ти даваше да узнаеш дали ще те посетят скъпи приятели като четеш очертанията на облаците. Маиб много обичаше колгрил заради болките в пръстите, с които Ну Ралик я беше сдобил. Един колгрил значеше две седмици да храни Ишик със супа и така _тя_ му ставаше длъжница.
	— Вун Макак да те погледне дано — промърмори раздразнено тя и отиде да види колгрила. — Добра риба. Как изобщо ще те хвана, човече?
	— Аз съм рибар, Маиб — отвърна Ишик и сръбна от супата; формата на купата беше удобна за лесно сърбане. — Трудно е да уловиш рибар. Знаеш го.
	Той се подсмихна и отиде при чужденците, а Маиб взе да чисти колгрила.
	Чужденците бяха трима. Двама бяха тъмнокожи макабаки, само че по-странни макабаки Ишик не беше виждал. Единият беше с яки крайници, а повечето от сънародниците му бяха дребни и с фини кости. Беше съвсем плешив. Другият беше по-висок, с къса тъмна коса, жилав и широкоплещест. Ишик в себе си ги наричаше Мърморко и Тъпчо заради качествата им.
	Третият мъж беше със светложълтеникава кожа като на алетите. Ала и той не беше съвсем в ред. Очите му не бяха с правилната форма, пък акцентът му изобщо _не_ беше алетски. Говореше селайски по-зле от спътниците си и обикновено си мълчеше. При това изглеждаше умислен. Ишик го нарече Мислителят.
	_Чудно как беше получил тоя белег през скалпа_, помисли Ишик. Животът извън Чистото езеро беше твърде опасен. Много войни, особено на изток.
	— Закъсняваш, пътниче — каза високият и сух Тъпчо. Имаше телосложението и държането на войник, ала нито един от тримата странници не носеше оръжие.
	Ишик се смръщи, седна и неохотно извади краката си от водата.
	— Не е ли калпав ден?
	— Добър си е денят, приятелю — отвърна Мърморко. — Но щяхме да се срещнем по пладне. Разбираш ли? — Обикновено Мърморко говореше най-много.
	— Е, горе-долу е пладне — каза Ишик. Кой обръщаше внимание колко е _часът_? Чужденците. Все много заети.
	Тъпчо само поклати глава, когато Маиб донесе супа. Нейната къща беше най-близкото подобие на странноприемница в селото. Тя остави на Ишик мека кърпа и хубава чаша сладко вино в опит да го възмезди за рибата възможно най-скоро.
	— Отлично. Да чуем доклада ти, приятелю — каза Мърморко.
	— Бях във Фу Ралис, Фу Намир, Фу Албаст и Фу Моорин този месец — отговори Ишик и посръбна от супата. — Никой не е виждал мъжа, когото търсите.
	— Задаваше ли правилните въпроси? — намеси се Тъпчо. — Сигурен ли си?
	— Разбира се, сигурен съм. Занимавам се с това от цяла вечност.
	— От пет месеца — поправи го Тъпчо. — И никакъв резултат.
	Ишик сви рамене.
	— Искате да съчиня някоя история ли? Така ще доставя удоволствие на Вун Макак.
	— Не, не, никакви истории, приятелю — каза Мърморко. — Искаме само истината.
	— Е, казах ви истината.
	— Ще се закълнеш ли в Ну Ралик, тоя ваш бог?
	— Шшт. Не произнасяйте това име. Вие малоумни ли сте?
	Тъпчо се начумери.
	— Ама той е вашият бог. Разбираш ли? Името му свещено ли е? И не бива никога да се изговаря?
	Чужденците бяха толкова глупави. Разбира се, че Ну Ралик беше техният бог, но човек винаги се _преструваше_, че не е. Вун Макак — неговият по-млад и злобен брат — трябваше да се прилъже и да мисли, че обожават него, иначе ревнуваше. За тези неща беше безопасно да се говори само в свещените пещери.
	— Кълна се във Вун Макак — натърти Ишик. — Нека ме наблюдава и да ме прокълне, ако пожелае. Търсих усърдно. Никакъв чужденец като споменатия от вас — с бяла коса, умна приказка и стреловидно лице — не е забелязан.
	— Той понякога си боядисва косата — каза Мърморко. — И се преправя.
	— Питах и за имената, които ми дадохте — отвърна Ишик. — Никой не го е виждал. Сега аз вероятно мога да ви намеря _риба_, която да го открие — Ишик почеса наболата си брада. — Обзалагам се, че един къс корт може да свърши работа. Но ще ми отнеме време да намеря такава риба.
	Тримата го изгледаха.
	— Може и да има нещо в тези риби, знаете ли — обади се Тъпчо.
	— Суеверие — рече Мърморко. — Ти все търсиш суеверията, Вао.
	Вао не беше името на мъжа; Ишик беше сигурен, че ползват фалшиви имена. Затова им беше измислил свои. Щом те му дават фалшиви имена и той ще им го върне.
	— Ами ти, Темоо? — тросна се Тъпчо. — Не можем да натрапваме нашите разбирания на…
	— Господа — обади се Мислителят. Посочи Ишик, който още си сърбаше супата. Тримата заговориха на друг език и продължиха спора си.
	Ишик ги слушаше с половин ухо и опитваше да определи какъв е този език. Не го биваше с езиците. За какво му бяха? Чуждите езици не помагат нито да ловиш риба, нито да я продаваш.
	Той _наистина_ търси техния човек. Много обикаля, посети много места около Чистото езеро. Това беше една от причините, поради която не му се щеше Маиб да го залови. Ще му се наложи да уседне, а това не е добро за риболова. Поне на редките риби.
	Не си направи труда да разсъждава защо търсят този Хойд, който и да беше той. Чужденците все търсеха нещо, което не могат да имат. Ишик се облегна и провеси пръстите на краката си във водата. Така беше добре. Накрая чужденците свършиха спора. Дадоха му още напътствия и една кесия със сфери и нагазиха водата.
	Като повечето чужденци, и тези носеха яки ботуши чак до коленете. Пляскаха във водата към входа. Ишик ги последва, помаха на Маиб и си прибра ведрата. Щеше да се върне по-късно за вечеря.
	_Може би {s}трябва{/s} да се оставя да ме хване_, помисли Ишик, пристъпи навън под слънчевата светлина и облекчено въздъхна. _Ну Ралик ми е свидетел, че остарявам. Може пък да е хубаво да си почина._
	Неговите странници цапаха нататък в езерото. Мърморко беше последен. Изглеждаше много недоволен.
	— Къде си, Скитнико? Какво глупашко търсене е това. — После добави на своя език — _Алаванта камалоо каяна._
	Тръгна след спътниците си.
	— Е, поне за „глупашкото“ си прав — рече ухилен Ишик, обърна се в своята посока и отиде да си провери капаните.


>>	I-2
>>	Нан Балат
>>	{img:pytjat_na_kralete_t1_5.png}

	Нан Балат обичаше да убива неща.
	Не хора. Никога хора. Но животни — тях можеше да убие. Особено дребни. Не беше сигурен защо от това се чувства по-добре; просто беше така.
	Седеше на верандата на господарската къща и отскубваше краката на малък рак един по един. Всеки се откъсваше приятно — той първо подръпваше крака леко и животното застиваше. После дърпаше по-силно и то почваше да се гърчи. Сухожилията се държаха, после почваха да се късат и крайникът изскачаше бързо. Ракът се погърчи още малко и Нан Балат вдигна крака му и прихвана гадинката с двата пръста на другата ръка.
	Въздъхна доволно. Късането на краката го успокояваше, караше болките в неговото тяло да се отдръпват. Метна крака през рамо и мина на следващия.
	Не обичаше да говори за този си навик. Не го споменаваше даже и на Ейлита. Това просто беше нещо, което правеше. Човек трябва някак да си пази разсъдъка.
	Приключи с краката и се изправи, опрян на бастуна. Огледа градините в имението Давар — каменни стени, покрити с различни пълзящи растения. Бяха красиви, ала само Шалан ги оценяваше истински. Пълзящите растения бяха в изобилие в тази част на Я Кевед — южно и западно от Алеткар, по-висока от останалата и пресечена от планини като Рогоядските върхове. Растенията бяха навсякъде, покриваха стените на къщата и стъпалата й. Навън, в пустошта висяха от дърветата и върху скалите, вездесъщи като тревата из други земи на Рошар.
	Балат пристъпи към края на верандата. Диви певчета започнаха да пеят в далечината, стържейки грапавите си черупки. Ритъмът и звуците на всяко бяха различни, макар да не можеха да се нарекат мелодии. Мелодиите бяха присъщи на хората, не на животните. Но _бяха_ песни и понякога като че ли животинките пееха една на друга.
	Балат поспираше на всяко стъпало, ластарите трепваха и се прибираха, преди той да отпусне крак. Изминали бяха почти шест месеца от заминаването на Шалан. Тази сутрин бяха получили от нея известие чрез далекосъобщителя, че е успяла с първата част на техния план и е станала повереница на Ясна Колин. И така, малката му сестричка — която никога не беше напускала пределите на именията — се готвеше да ограби най-важната жена в света.
	Слизането по стълбите беше отчайващо трудно за Нан Балат. _На двадесет и три години_, рече си той, _и вече съм сакат_. Все още изпитваше непрестанна латентна болка. Счупването беше лошо и лекарят за малко да реши да отреже целия крак. Може би Нан Балат трябваше да е благодарен, че това не стана нужно, макар че и така щеше да ходи цял живот с бастун.
	Скрак играеше с нещо в поляната — място, където отглеждаха култивирана трева и не допускаха пълзящи растения. Едрата брадвохрътка се въртеше и дъвчеше нещо, а антените й бяха прилепнали назад върху черепа.
	— Скрак — рече Балат и закуцука напред, — какво имаш там, момичето ми?
	Брадвохрътката вдигна поглед към господаря си и навири антените. Издаде две поредни отекващи изтръбявания и се върна към играта.
	_Проклето животно_, помисли си с топлота Балат, _никога няма да се подчини напълно_. Отглеждаше брадвохръти от малък и — подобно на мнозина преди него — откри, че колкото по-умно е едно животно, толкова по-голяма е вероятността да не се подчинява. О, Скрак беше вярна, но за дреболии не обръщаше внимание на господаря. Като малко дете, което опитва да докаже своята независимост.
	Щом приближи, видя, че Скрак е успяла да улови певче. Съществото с големината на юмрук имаше леко заострена дискообразна форма и четири горни крайника, с които дращеше в ритъм по черупката си. Имаше и четири набити крачета за залавяне за скалите, но Скрак ги беше отхапала. Отхапала беше и два от горните крайници и беше успяла да пукне черупката. Балат за малко да отнесе певчето, за да откъсне сам останалите, но реши, че ще е по-добре за Скрак да довърши забавлението си.
	Скрак остави певчето на земята и погледна господаря си с въпросително щръкнали антени. Беше източена и слаба, приклекнала беше с прострени напред шест крака. Брадвохрътите нямаха нито кожа, нито черупки, а нещо средно — покритието им беше меко на допир и по-гъвкаво от черупка, но по-твърдо от кожа, и се състоеше от застъпващи се части. Ъгловатото лице на Скрак изглеждаше любопитно, дълбоките й черни очи се взираха в Балат. Тя изтръби леко.
	Балат се усмихна, наведе се и я почеса зад слуховите отвори. Животното се отри о него — вероятно теглото им беше еднакво. По-едрите брадвохръти можеха да достигнат до кръста на човек, но Скрак беше от по-дребна и по-пъргава порода.
	Певчето се размърда и Скрак живо се метна върху него и почна да хрупа черупката му с яките си външни челюсти.
	— Страхливец ли съм, Скрак? — попита Балат и седна на една пейка. Остави бастуна настрана и улови едно раче, което се криеше върху пейката, а черупката му беше побеляла, за да се слива с камъка.
	Вдигна гърчещото се животно. Тревата на поляната беше селектирана специално да не е много плашлива и се подаде от дупчиците само няколко мига след минаването на Балат. И други цветни екзотични растения се подадоха от черупките или дупките си в земята и скоро около него на вятъра се залюляха червени, оранжеви и сини петна. Земята около хрътката, разбира се, остана гола. Скрак се забавляваше твърде енергично с жертвата си и даже и питомните растения се криеха в дупките си.
	— Не бих могъл да тръгна да преследвам Ясна — рече Балат и почна да изтръгва краката на рачето. — Само една жена може да се приближи достатъчно до нея, за да открадне Превръщателя. Ние решихме това. Пък и някой трябваше да остане и да се грижи за нуждите на дома.
	Извиненията бяха плитки. Той _наистина_ се чувстваше като страхливец. Издърпа още няколко крака, но това не беше задоволително. Рачето беше прекалено дребно и краката се измъкнаха много лесно.
	— Този план може би дори няма да заработи — каза Балат и дръпна последните крака. Странно беше да го гледаш така, без крака. Още беше живо. Но как би могъл да разбереш? Без крачка, които да шават, изглеждаше мъртво като камък.
	Балат се замисли. _Ръцете. Размахваме ги, за да изглеждаме живи._ Пъхна пръсти между двете половини на черупката на рачето и започна да ги отделя. Черупката поне приятно се противеше.
	Те бяха разбито семейство. Годините, през които страдаха от жестокия нрав на баща си, бяха тласнали Аша Юшу към порока, а Тет Виким — към отчаянието. Само Балат остана незасегнат. Балат и Шалан. Тя беше оставена на мира, никога не беше докосната. Понякога Балат я мразеше заради това, но как би могъл истински да мразиш някого като Шалан? Свенлива, тиха, деликатна.
	_Не биваше да я пускам да замине_, помисли Балат. _Трябва да има някакъв друг начин._ Тя никога не би се справила сама; вероятно е ужасена. Чудо беше, че е успяла да свърши и толкова.
	Балат метна частите от рака през рамо. _Само ако Хеларан беше оцелял._ Най-големият им брат — наричан Нан Хеларан, понеже беше първороден син — неведнъж се беше противопоставял на баща им. Е, сега и братът, и бащата бяха мъртви. Бяха оставили сакато семейство.
	— Балат! — провикна се някой. Виким излезе на верандата. Младежът явно беше превъзмогнал поредния пристъп на меланхолия.
	— Какво има? — отвърна Балат и стана.
	Виким се втурна по стъпалата — тревата и ластарите се отдръпваха пред него — и забърза към брат си.
	— Имаме проблем.
	— Колко голям?
	— Бих казал, много голям. Ела.


>>	I-3
>>	Славата на невежеството
>>	{img:pytjat_na_kralete_t1_1.png}

	Сет, син на сина на Валано, Неверен от Шиновар, седеше на дъсчения под на кръчмата и лависовата бира бавно се просмукваше в кафевите му панталони. Мръсни, износени и протрити, дрехите му много се отличаваха от простото, но елегантно, бяло облекло, което носеше преди повече от пет години, когато уби краля на Алеткар.
	Със сведена глава и ръце в скута, Сет беше невъоръжен. От години не беше призовавал своя Вълшебен меч, а му се струваше, че от също толкова време не се е къпал. Не се оплакваше. Ако изглежда като отрепка, хората ще се отнасят така с него. Никой няма да поиска от такъв човек да извършва убийства.
	— И той ще направи всичко, каквото му кажеш? — попита един от миньорите на масата. Облеклото му беше малко по-добро от това на Сет, покрито с толкова мръсотия и прах, че беше трудно да се отличи мърлявата кожа от мърлявия плат. Мъжете бяха четирима, държаха глинени чаши. Помещението миришеше на кал и пот. Таванът беше нисък, прозорците — само от подветрената страна — бяха просто дупки. Масата едва се крепеше цяла с помощта на няколко ивици кожа, понеже дървото беше сцепено в средата.
	Тоок — сегашният господар на Сет — остави чашата си на наклонената маса. Тя изскърца под тежестта на ръката му.
	— Аха, сигурно е. Ей, курп, погледни ме.
	„Курп“ означаваше „дете“ на бавския диалект. Сет беше навикнал на такива обидни обръщения. Макар че караше тридесет и петата си година — и седмата, откакто го обявиха за Неверен — типичните за неговия народ големи кръгли очи, нисък ръст и склонност към оплешивяване караха хората от изтока да твърдят, че им приличат на деца.
	— Стани — каза Тоок.
	Сет стана.
	— Скочи нагоре и надолу.
	Сет се подчини.
	— Излей бирата на Тон върху главата си.
	Сет се пресегна за чашата.
	— Ей! — каза Тон и си придърпа чашата. — Без такива! Той не е свършил още с това.
	— Ако беше свършил — отвърна Тоок — той всъщност не би могъл да я излее, нали?
	— Накарай го да направи друго, Тоок — настоя Тон.
	— Добре. — Тоок измъкна от ботуша си нож и го хвърли на Сет.
	— Курп, порежи си ръката.
	— Тоок… — намеси се друг от сътрапезниците, смрадлив мъж на име Амарк. — Не е добро това, ще знаеш.
	Тоок не отмени заповедта, така че Сет се подчини, взе ножа и си сряза ръката. Около мръсното острие шурна кръв.
	— Прережи си гърлото — рече Тоок.
	— Ама Тоок! — възкликна Амарк и стана. — Ой няма да…
	— Ох, я млъквай — отвърна Тоок. Няколко групи мъже от съседните маси вече гледаха. — Ще видиш. Курп, прережи си гърлото.
	— Забранено ми е да отнема собствения си живот — продума тихо Сет на бавски. — Като Неверен същината на страданието ми е забраната да изпитам смъртта от собствената си ръка.
	Амарк седна и зяпна тъпо.
	— Майко на праха — възкликна Тон, — той все така ли говори?
	— Как? — попита Тоок и сръбна от чашата.
	— Гладки приказки, толкова внимателни и правилни. Като светлоок.
	— Аха. Като роб е, само че по-добър, щото е шин. Не бяга и не отвръща, и тем подобни. Нито пък трябва да му плащам. Като паршите е, ама по-умен. Струва наистина много сфери, Ой би казал — Тоок огледа другите мъже. — Можеш да го вземеш с тебе в мините да работи и да му прибираш заплатата. Ще прави неща, които ти не искаш. Чисти клозета, мие къщата. Всякакви полезни работи.
	— Е как тогава се натъкна на него? — попита един, почесвайки се по брадичката. Тоок беше пътуващ работник, местеше се от град на град. Да показва Сет беше един от способите му за бързо сприятеляване.
	— А, това е цяла история — рече Тоок. — Ой пътува из планините долу на юг, нали ги знаете, и Ой чува тоя странен вой. Не беше просто вятърът, разбирате ли, и…
	Разказът беше пълна измислица; предишният господар на Сет — фермер от едно близко село — го беше продал на Тоок за торба семена. Фермерът го беше получил от един пътуващ търговец, който се беше сдобил с него от някакъв каменоделец, който на свой ред го беше спечелил при незаконна хазартна игра. Преди него имаше десетки други.
	В началото простите тъмнооки се радваха на такава новост. Робите бяха прекалено скъпи за тях, да не говорим за паршите. Така че да можеш да се разпореждаш с някого като Сет беше съвсем необикновено. Той чистеше подовете, режеше дърва, помагаше в полската работа и мъкнеше товари.
	Но те винаги се отърваваха от него. Може би долавяха истината — че той беше способен на толкова много неща, които те не дръзваха да поискат. Едно беше да притежаваш собствен роб. Но когато този роб приказваше като светлооките и знаеше повече от тебе? Това ги караше да се чувстват неловко.
	Сет опитваше да играе ролята, мъчеше се да действа по-нескопосно. Какво щяха да кажат тези хора, ако знаеха, че мъжът, който изпразва нощните им гърнета, е Мечоносец и Повелител на стихиите? Бягащ по вятъра — като Сияйните от миналото? В мига, когато призовеше своя Меч, очите му се превръщаха от тъмнозелени в светли, почти светещи, сапфирени — неповторимо въздействие на неговото лично оръжие.
	Най-добре никога да не узнаят това. Сет тържествуваше от това похабяване; всеки ден, в който го караха да чисти и да копае, вместо да убива, беше победа. Онази вечер от преди пет години още го преследваше. И по-рано му беше заповядвано да убива — но винаги тайно, тихо. Никога дотогава не беше получавал такива целенасочено ужасни нареждания.
	_Убивай, руши и си проправи път към краля. Нека те видят да правиш това. Остави свидетели. Ранени, но живи…_
	— … и _точно_ тогава той се закле да ми служи, докато съм жив — завърши Тоок. — С мене е оттогава.
	Слушателите му се обърнаха към Сет.
	— Вярно е — рече той, както му беше заповядано по-рано. — Всяка дума от казаното е вярна.
	Тоок се усмихна. Не се чувстваше неудобно от Сет; явно смяташе подчинението му за нещо естествено. Може би затова щеше да остане негов господар по-дълго от другите.
	— Добре — рече Тоок. — Ой трябва да върви. Трябва да тръгна утре рано. Много места за гледане, много пътища за преброждане…
	Обичаше да се мисли за опитен пътешественик, макар — доколкото Сет разбираше — той просто обикаляше в широк кръг. В тази част на страната Бав имаше множество малки мини и следователно — селца. Тоок вероятно беше идвал тук преди години, но мините привличаха много временни работници. Нямаше вероятност да го запомнят, освен ако някой не обърнеше внимание на страшно разкрасените му истории.
	Разкрасени или не, другите миньори явно бяха жадни за още. Те настояваха Тоок да продължи, предложиха му питие и той скромно склони.
	Сет седеше кротко, със свити крака, с длани в скута, кръвта капеше от ръката му. Знаеха ли паршендите на какво го обричат, като хвърлиха неговия Клетвен камък, когато напуснаха Колинар през онази нощ? От Сет се изискваше да го намери, после застана край пътя и се зачуди дали ще го намерят и екзекутират — _надяваше се_ на това — докато преминаващ търговец прояви загриженост и се поинтересува от него. По това време Сет беше останал само по набедрена препаска. Честта му го беше принудила да се отърве от белите дрехи, понеже в тях по-лесно щяха да го разпознаят. Трябваше да се опази жив, за да страда.
	След кратко обяснение без уличаващи подробности, Сет се озова отзад в колата на търговеца. Търговецът — човек на име Авадо — беше достатъчно разумен да схване, че след смъртта на краля отношението към чужденците може да се влоши. Той стигна до Я Кевед, без да узнае, че е приютил убиеца на Гавилар и го е направил свой слуга.
	Алетите не потърсиха Сет. Заключиха, че печално известният „Убиец в бяло“ се е оттеглил с паршендите. Вероятно очакваха да го открият сред Пустите равнини.
	Миньорите най-сетне се отегчиха от все по-завалените приказки на Тоок. Взеха си довиждане, пренебрегнаха явните намеци, че още една бира ще помогне да разкаже най-великата си история: за времето, когато е срещнал самата Нощна пазителка и е откраднал от нея една сфера, която свети в мрака с черна светлина. Тази история винаги притесняваше Сет, понеже му напомняше за странната черна сфера, която Гавилар му даде. Скрил я беше внимателно в Я Кевед. Не знаеше какво представлява, но не искаше да рискува някой господар да му я вземе.
	Щом никой не предложи на Тоок ново питие, той неохотно се изсипа от стола, махна на Сет да го последва и излезе от кръчмата. Улицата беше тъмна. Желязна сила имаше истински градски площад, няколкостотин къщи и цели три кръчми. Това беше едва ли не метрополис за мащабите на страната Бав — тази малка, обикновено пренебрегвана ивица земя току на север от планините край Силнасен. На теория това беше част от Я Кевед, но дори и тукашният върховен принц гледаше да стои по-далеко.
	Сет следваше господаря си по улиците към най-бедния квартал. Тоок беше твърде стиснат, та да наеме стая в хубавата или поне в приличната част на някой град. Сет погледна през рамо и си пожела вече да е изгряла Втората сестра — на изток я наричаха Номон — та да има малко повече светлина.
	Пияният Тоок се препъна, после падна на улицата. Сет въздъхна. Нямаше да е първата нощ, в която мъкне господаря към постелята у дома. Коленичи да го вдигне.
	Застина. Нещо топло се стичаше под тялото на господаря му. Едва тогава забеляза ножа в шията на Тоок.
	Сет веднага застана нащрек, защото от уличката се промъкнаха шайка разбойници. Единият вдигна ръка, в която на звездната светлина проблесна нож, и се подготви да го хвърли по Сет. Сет се напрегна. В кесията на Тоок имаше заредени сфери, от които той можеше да приеме светлина.
	— Чакайте — прошепна друг разбойник.
	Мъжът с ножа спря. Другарят му приближи и огледа Сет.
	— Този е шин. Няма да нарани и кремлинг.
	Останалите издърпаха трупа в уличката. Онзи с ножа пак замахна.
	— Все пак може да вика.
	— Защо не вика тогава? Ой ти казва, безобидни са. Почти като паршите. Може да го продадем.
	— Може би. Той е уплашен. Глей го.
	— Ела насам — рече първият разбойник и махна на Сет да се приближи.
	Той се подчини и влезе в уличката, внезапно осветена от сферите във вече отворената от разбойниците кесия на Тоок.
	— В името на Келек — рече разбойникът — не си струваше труда. Шепа чипове и две марки, няма и един броам у тоя.
	— Ой ти казва — настоя първият. — Можем да продадем тоя приятел като роб. Хората обичат шинските слуги.
	— Той е просто дете.
	— Ами. Те всичките така си изглеждат. Ей, кво имаме тука? — мъжът измъкна едно проблясващо камъче с размера на сфера от ръката на разбойника, който броеше парите. Беше съвсем обикновено, просто парче скала с няколко кварцови кристалчета и ръждива желязна жилка от едната страна. — Това пък какво е?
	— Нищо не струва — каза някой.
	— Длъжен съм да Ви осведомя — тихо продума Сет — че Вие държите моя Клетвен камък. Докато той е във Ваше притежание, Вие сте мой господар.
	— Какво? — рече един от разбойниците и стана.
	Първият стисна камъка в юмрук и тревожно огледа другарите си. После върна очи към Сет.
	— Твой господар? Какво именно значи това, с точни думи и всичко?
	— Трябва да Ви се подчинявам — отвърна Сет. — За всичко, макар че не ще мога да изпълня заповед да се самоубия. — Не можеха да му заповядат и да предаде меча си, но сега нямаше нужда това да се споменава.
	— Ще ми се подчиняваш? — попита разбойникът. — Искаш да кажеш, ще правиш каквото Ой каже?
	— Да.
	— _Всичко_, което Ой каже?
	Сет затвори очи.
	— Да.
	— Виж ти, не е ли това интересно — рече замислено мъжът. — Интересно нещо наистина.


>	Част втора
>	Просветлението на бурите
>	Далинар ∗ Каладин ∗ Адолин

>>
	{img:pytjat_na_kralete_t1_karta_4.jpg|#Първична карта на Пустите равнини: На изток ясно може да се забележи Кулата, най-голямото плато в района. Военните лагери са на запад. Глифите и номерата на платата са премахнати, за да е ясна тази по-малка репродукция от оригиналната карта, която се намира в Галерията с картите на Негово величество Елокар.}


>>	12
>>	Единство
>>	{img:pytjat_na_kralete_t1_6.png}

E>
	„Стари приятелю, надявам се това послание да те завари в добро здраве. Макар че сега, когато си по същество безсмъртен, бих предположил, че добруването ти се разбира от само себе си.“
E$

	— Днес — обяви крал Елокар, яздещ под светлото ясно небе, — е отличен ден да убием един бог. Не сте ли съгласни?
	— Несъмнено, Ваше Величество. — Отговорът на Садеас беше гладък, бърз, изречен с усмивката на знаещия. — Може да се каже, че боговете по правило трябва да се боят от алетската аристокрация. Поне от повечето от нас.
	Адолин подръпна малко по-здраво юздите на коня си; щом върховният принц Садеас продумаше, Адолин винаги се напрягаше.
	— Налага ли се да яздим отпред? — прошепна Ренарин.
	— Искам да слушам — отвърна тихо Адолин.
	Той и брат му яздеха в челото на колоната, близо до краля и неговите върховни принцове. Зад тях се точеше внушителна процесия: хиляда войници в сините цветове на дома Колин, десетки слуги и дори жени в паланкини, които да описват лова. Адолин ги огледа, докато се пресягаше за манерката си.
	Носеше своята Вълшебна броня и затова трябваше да внимава да не счупи съда. В тази броня мускулите реагираха с увеличена бързина, сила и ловкост и за правилното носене трябваше практика. Адолин все още се изненадваше от време на време, макар че имаше тази броня от шестнадесетия си рожден ден — беше му наследство по майчина линия. Това беше преди седем години.
	Обърна се и отпи от хладката вода. Садеас яздеше отляво на краля, а Далинар — бащата на Адолин — се открояваше внушително отдясно. Последният върховен принц в този лов беше Вама, но той не беше Броненосец.
	Кралят блестеше в златната си Броня — разбира се, Бронята правеше всеки да изглежда царствено. Дори _Садеас_ изглеждаше внушително в своята червена Броня, въпреки че подпухналото му червендалесто лице донякъде разваляше впечатлението. Садеас и кралят парадираха със своите брони. И… е, може би Адолин също. Дал беше да боядисат неговата в синьо, да добавят на шлема и паулдроните няколко орнамента за по-застрашителен вид. Как да _не_ се възгордееш, когато носиш нещо толкова величествено като Бронята?
	Адолин отпи пак и заслуша как кралят описва колко е запален по лова. Само един Броненосец в процесията — всъщност във всички десет армии — нямаше боя или украса. Далинар Колин. Бащата на Адолин беше предпочел да остави своята Броня в естествения й сив цвят.
	Далинар яздеше до краля с мрачно лице. Шлемът му беше привързан към седлото и така се виждаше четвъртитото му лице, увенчано с къса черна коса, прошарена вече по слепоочията. Малко жени бяха определяли Далинар Колин като хубав; носът му беше неправилен, чертите му бяха по-скоро груби, отколкото деликатни. Това беше лице на воин.
	Той яздеше едър черен ришадийски жребец, един от най-големите коне, които Адолин беше виждал. И докато кралят и Садеас изглеждаха царствено, Далинар някак успяваше да прилича на войник. За него Бронята не беше украшение. Беше инструмент. Изглежда никога не се изненадваше от силата или бързината, придобити от нея. Като че ли за Далинар Колин беше естествено да е с Броня, а не обратното. Може би това беше една от причините, поради които той си беше спечелил име на един от най-великите воини и генерали на всички времена.
	Адолин откри, че страстно желае в тези дни баща му да се постарае повече, за да оправдае това име.
	_Мисли за виденията_, каза си Адолин, взрян в отчужденото изражение на баща си и в тревожните му очи.
	— Снощи пак се случи — тихичко прошепна Адолин на Ренарин. — По време на бурята.
	— Знам — отвърна Ренарин. Гласът му беше премерен, овладян. Винаги се позабавяше, преди да отговори на някой въпрос, като че ли претегляше думите в ума си. Някои познати на Адолин жени казваха, че държанието на Ренарин им създава усещането, че той ги анализира. Те потръпваха, когато говореха за него, обаче Адолин никога не беше чувствал и най-малкото неудобство от по-младия си брат.
	— Какво мислиш, че означават? — попита Адолин така тихо, че само Ренарин да го чуе. — Татковите… епизоди?
	— Не знам.
	— Ренарин, _не можем_ да не им обръщаме внимание повече. Войниците приказват. И в десетте армии са плъзнали слухове!
	Далинар Колин губеше разсъдъка си. Когато почнеше буря, той падаше на пода и затреперваше. После бълнуваше неразбираемо. Често ставаше, сините му очи бяха безумни и диви, замахваше и блъскаше. Адолин трябваше да го възпира да не нарани себе си или някой друг.
	— Вижда неща — рече Адолин. — Или смята, че вижда.
	Дядо им беше страдал от видения. Когато остаря, мислеше, че отново е на бойното поле. Същото ли ставаше с Далинар? Дали преживяваше отново сраженията от своята младост, когато се беше прославил? Или пък виждаше отново и отново ужасната нощ, когато Убиецът в бяло погуби брат му? И защо толкова често споменаваше Сияйните рицари скоро след епизодите?
	Адолин направо се поболяваше от всичко това. Далинар беше Тоягата, гений на бойното поле и жива легенда. Двамата с брат му бяха обединили отново след столетни междуособици враждуващите върховни принцове в Алеткар. Беше сразил в дуел безброй съперници. Беше победил в десетки битки. Цялото кралство му се възхищаваше. А сега — това.
	Какво правиш ти, синът, когато обичният ти баща — най-великият жив мъж — започва да губи ума си?
	Садеас говореше за някаква скорошна победа. Беше взел още едно скъпоценно ядро преди два дни и се оказа, че кралят не е чул за това. Хвалбите изнервиха Адолин.
	— Трябва да се преместим по-назад — рече Ренарин.
	— Ние сме достатъчно високопоставени и можем да яздим тук — отвърна Адолин.
	— Не ми харесва какъв ставаш в близост до Садеас.
	_Трябва да държим този човек под око, Ренарин_, помисли Адолин. _Той знае, че татко отслабва. Ще опита да атакува._ Ала се усмихна насила. Опитваше да е спокоен и уверен като Ренарин. Общо взето, не беше трудно. Той с радост би прекарал живота си в дуели, безделие и ухажване на някое хубаво момиче. Напоследък обаче, животът не се задоволяваше с това да го остави да се радва на простите прелести.
	— … образец за храброст в последно време, Садеас — казваше кралят. — Справяте се много добре с вземането на скъпоценните ядра. Заслужавате похвала.
	— Благодаря, Ваше Величество. Само че състезанието вече не е така вълнуващо, доколкото някои хора явно не се интересуват да участват. Предполагам, че дори и най-добрите оръжия в крайна сметка се притъпяват.
	Далинар, който по-рано би отвърнал на завоалираната клевета, сега не каза нищо. Адолин скърцаше със зъби. Беше подчертано безотговорно от страна на Садеас да уязвява баща му при неговото сегашно състояние. Може би трябваше да предизвика този мръсник на дуел. Човек не се дуелираше с върховни принцове — така просто не се правеше — не и ако не е готов да предизвика страшна буря. Но той може би беше готов за това. Може би…
	— Адолин — продума Ренарин предупредително.
	Адолин се озърна. Протегнал беше ръка, сякаш да призове своя Меч. Сега обаче улови юздите на коня. _Проклетник_, рече си той. _Остави баща ми намира._
	— Защо не поговорим за лова? — рече Ренарин. Както обикновено, по-младият от братята Колин яздеше с изправен гръб и безупречна стойка, очите му се криеха зад очилата — образец за порядъчност и сериозност. — Не се ли вълнуваш?
	— Ами. Никога не съм намирал лова толкова интересен, колкото всички казват, че ще бъде. Не ме интересува колко голям е звярът — в крайна сметка това е само клане.
	Дуелите, виж, _наистина_ са вълнуващи. Усещането за Вълшебния меч в ръка, съперничеството с някой умен, силен и внимателен. Мъж срещу мъж, сила срещу сила, ум срещу ум. Преследването на някакъв безсловесен звяр просто не можеше да се сравнява с дуела.
	— Може би трябваше да поканиш Янала — каза Ренарин.
	— Нямаше да дойде — отвърна Адолин. — Не и след… е, знаеш. Рила беше доста гласовита вчера. Най-добре беше да се махна.
	— Наистина би трябвало да си по-внимателен в отношенията с нея — неодобрително рече Ренарин.
	Адолин промърмори някакъв уклончив отговор. Не беше _негова_ грешка, че връзките му често изгаряха толкова бързо. Добре, технически този път _беше_ негова грешка. Но това не беше обичайно. Само по изключение.
	Кралят взе да се оплаква от нещо. Ренарин и Адолин бяха поизостанали и Адолин не чу какво се говори.
	— Да се приближим — каза той и смушка коня си. Ренарин завъртя очи, но го последва.

	* * *

	_Обедини ги._
	Думите нашепваха в ума на Далинар. Не можеше да се освободи от тях. Поглъщаха го, докато яздеше Храбрец в тръс по някакво осеяно с камъни плато в Пустите равнини.
	— Не трябваше ли вече да сме стигнали? — попита кралят.
	— Остават още две или три плата до мястото на лова, Ваше Величество — отвърна разсеяно Далинар. — Ще отнеме вероятно още час, ако се спазва графикът. Ако имахме изглед, може би щяхме да видим павилиона за…
	— Изглед? Ще свърши ли работа онова скално образувание пред нас?
	— Предполагам — отвърна Далинар, докато оглеждаше подобната на кула скала. — Може да пратим съгледвачи да проверят.
	— Съгледвачи ли? Нищо подобно. Имам нужда да потичам, чичо. Обзалагам се на пет пълни броама, че ще стигна на върха преди тебе. — И с тези думи кралят препусна с гръмовно чаткане на подковите и остави изумените светлооки, адютанти и гвардейци зад гърба си.
	— Гръм да го удари! — изруга Далинар и заби пети в хълбоците на коня си. — Адолин, ти оставаш начело. Подсигури следващото плато за всеки случай.
	Синът му, който беше поизостанал, кимна отсечено. Далинар се понесе в галоп след краля, който беше само далечна фигурка в златна броня и дълъг син плащ. Подковите отекваха върху камъка, скалите сякаш профучаваха край него. Напред стръмната копиевидна стрела се извисяваше над ръба на платото. Подобни образувания се срещаха често тук, в Пустите равнини.
	_Проклето момче!_ Далинар все още мислеше за Елокар като за момче, въпреки че кралят караше двадесет и седмата си година. Ала понякога действаше като момче. Не можеше ли да предупреждава, преди да се втурне да прави такива номера?
	Все пак, препускайки, Далинар си призна, че _наистина_ е хубаво да се носиш свободно, без шлем, с вятъра в лицето. Пулсът му се ускори, когато се включи в надбягването и той забрави ненавременното му начало. За миг Далинар си позволи да загърби своите грижи и думите, които отекваха в главата му.
	Кралят иска надбягване? Е, добре, Далинар ще му даде надбягване.
	Той препусна край краля. Жребецът на Елокар беше от добра порода, но не можеше да се мери с Храбрец, който беше чист ришадийски кон, с две педи по-висок и много по-силен от обикновените коне. Животните сами избираха ездачите си и само десетина мъже във всички военни лагери имаха това щастие. Далинар беше единият, Адолин — другият.
	За секунди Далинар стигна в основата на скалата. Скочи от седлото още преди Храбрец да спре. Падна лошо, но Бронята пое удара, под металните му ботуши заскърцаха камъни, когато се плъзна и спря. Хората, които никога не бяха носили Вълшебна броня, и особено хората, които бяха привикнали към по-низшия й сродник, обикновената лята или плетена броня, никога не биха могли да разберат. Вълшебната броня не беше просто част от въоръжението. Беше много, много повече.
	Притича до основата на скалата, когато Елокар се появи зад него в галоп. Далинар скочи — с помощта на Бронята краката му се издигнаха на около осем стъпки — и намери хватка в камъка. Придърпа се нагоре, Бронята го правеше по-силен от много мъже. В него започна да се надига Вълнението от състезанието. Не можеше да се мери с Вълнението от битка, но беше добър заместител.
	Някъде долу скалата скръцна. И Елокар беше почнал да се катери. Далинар не го погледна. Очите му бяха приковани върху малката естествена платформа на върха на скалата, висока четиридесет стъпки. Опипваше с покритите със стомана пръсти и намери следващо място за захващане. Ръкавиците покриваха ръцете му, но древната броня някак предаваше усещането на пръстите му. Като че ли носеше тънки кожени ръкавици.
	Отдясно долетя стържещ звук, придружен от тихи ругатни. Елокар беше поел по друг път в опит да задмине Далинар, но се озова в участък без хватки. Не можеше да напредне повече.
	Златната броня на краля блестеше. Той погледна Далинар. Издаде брадичка, погледна нагоре и скочи мощно към една издатина.
	_Глупаво момче_, помисли Далинар, докато наблюдаваше как кралят сякаш застина във въздуха за миг, преди да сграбчи издатината и да увисне. После се изтегли нагоре и продължи да се катери.
	Далинар се движеше яростно, камъкът се трошеше под облечените му в стомана пръсти, скалата се ронеше. Вятърът вееше плаща му. Той се местеше, обтягаше се и се дърпаше и едва успяваше да остане пред краля. Върхът на скалата беше само на няколко стъпки. Вълнението звънтеше в него. Пресегна се да достигне целта, изпълнен с решимост да победи. Не можеше да загуби. Трябваше да…
	_Обедини ги._
	Поколеба се, без да е съвсем сигурен защо прави това, и остави племенника си да излезе напред.
	Елокар се изправи на крака на върха на скалата с победоносен смях. Обърна се към Далинар и протегна ръка.
	— В името на Бурите и ветровете, чичо, направи отлично състезание! Накрая бях сигурен, че ще ме победиш.
	Победоносното и радостно изражение на Елокар извика усмивка на устните на Далинар. В тези дни младежът имаше нужда от победи. Дори малките победи му се отразяваха добре. Духчета на славата — малки прозрачни кълбета златна светлина — започнаха да изскачат около него, привлечени от усещането му, че е постигнал нещо голямо. Далинар се благослови за забавянето и позволи на краля да го улови за ръка и да го изтегли. На върха на естествената кула имаше място точно колкото за двама им.
	Далинар дишаше тежко. Потупа краля по гърба и се чу удряне на метал в метал.
	— _Наистина_ отлично състезание, Ваше Величество. И се справихте много добре.
	Кралят засия. Златната му Броня блестеше на обедното слънце; беше вдигнал наличника и така се виждаха светложълтите му очи, силният нос и гладко обръснатото лице, което беше почти прекалено хубаво с пълните устни, широкото чело и твърдата челюст. И Гавилар изглеждаше така, преди да си счупи носа и да се сдобие с грозен белег на брадичката.
	Под тях дойдоха сините гвардейци, няколко от адютантите на Елокар и Садеас. Бронята на Садеас блестеше в червено, но той имаше само нея — нямаше съответния Вълшебен меч.
	Далинар вдигна поглед. От тази височина можеше да обхване голяма част от Пустите равнини и за миг изпита странното усещане, че това му е познато. Чувстваше, че е стоял на тази скала и преди, че е оглеждал накъсания пейзаж.
	Мигът отмина.
	— Ето — рече Елокар и посочи с облечената си в златна ръкавица ръка — виждам целта ни.
	Далинар заслони очи и съгледа големия павилион — шатра на три плата разстояние, над която се вееше кралското знаме. Дотам водеха широки постоянни мостове; намираха се сравнително близо до алетската страна на Пустите равнини, на плата, които самият Далинар поддържаше. Той имаше правото да улови живеещото тук възрастно пропастно чудовище; той имаше привилегията да вземе богатството от вътрешността му.
	— Отново се оказа прав, чичо — рече Елокар.
	— Старая се да ми стане навик.
	— Предполагам, че не мога да те виня за това. Макар че мога от време на време да те побеждавам в някое и друго състезание.
	Далинар се усмихна.
	— Сякаш отново бях младеж и гонех баща ти в поредното причудливо премерване на силите.
	Устните на Елокар се свиха в тънка линия и духчетата на славата избледняха. Споменаването на Гавилар го огорчи; той смяташе, че околните правят неблагоприятни за него сравнения със стария крал. За съжаление често беше така.
	Далинар бързо продължи.
	— Сигурно сме приличали на десетимата глупаци с това препускане. Наистина ми се ще да ме беше предупредил, та да имам време да подготвя почетната ти гвардия. Това _е_ зона на военни действия.
	— Стига де. Прекалено много се тревожиш, чичо. Паршендите от години не са нападали толкова близо до нашата страна на Равнините.
	— Е, преди две нощи ти самият изглеждаше разтревожен за собствената си безопасност.
	Елокар шумно въздъхна.
	— Чичо, колко пъти трябва да ти обяснявам? Мога да се изправя срещу вражеските войници с Меч в ръка. Задачата ти е да се стараеш да ме опазиш от онова, което могат да ми пратят, когато никой не бди, когато всичко е тихо и спокойно.
	Далинар не отговори. Елокар беше силно изнервен, дори параноичен, по отношение на убийствата. Но кой ли би могъл да го вини след случилото се с баща му?
	_Съжалявам, братко_, рече си Далинар както винаги, когато помислеше за нощта на гавиларовата смърт. Гавилар умря сам — брат му не беше там да го защити.
	— Проверих онова, за което ме помоли — каза Далинар и пропъди спомените.
	— Така ли? И какво откри?
	— Не много, опасявам се. На балкона ти нямаше следи от преминаване и никой от слугите не докладва за непознати хора в района.
	— _Имаше_ някой, който ме наблюдаваше в тъмното онази нощ.
	— И така да е било, не се е върнал, Ваше Величество. И не е оставил следи.
	Елокар беше видимо разочарован и мълчанието между чичо и племенник стана напрегнато. Под тях Адолин посрещна съгледвачите и подготви преминаването на групата. Елокар беше изразил недоволство от броя на доведените от чичо му хора. Повечето от тях нямаше да са нужни за лова — не войниците, а Броненосците щяха да посекат звяра. Но Далинар _трябваше_ да се грижи за защитата на племенника си. Рейдовете на паршендите вече не бяха толкова дръзки след дългогодишните бойни действия — алетските писари предполагаха, че числеността им е три четвърти от първоначалната, макар че беше трудно да се прецени. Ала присъствието на краля можеше да се окаже достатъчен подтик за безразсъдно нападение.
	Вятърът задуха срещу Далинар и му донесе усещането за нещо познато, което беше изпитал и преди малко. Как стои на един връх и гледа опустошението. Чувство за ужасна и удивителна перспектива.
	_Това е то_, помисли Далинар. _Аз {s}наистина{/s} стоях на върха на такава скала. Случи се по време на…_
	По време на едно от виденията му. Първото.
	_Ти трябва да ги обединиш_, беше му казал странният бумтящ глас. _Трябва да се подготвиш. Съгради за твоя народ крепост от сила и мир, стена, която да устои на ветровете. Престанете с дребните дрязги и се обединете. Иде Вечната Буря._
	— Ваше Величество — усети, че продумва Далинар. — Аз…
	Спря така внезапно, както и започна. Какво можеше да каже? Че има видения? Че — в разрез с религията и здравия разум — той смята виденията за изпратени от Всемогъщия? Че според него трябва да се оттеглят от Пустите равнини и да се върнат в Алеткар?
	Чиста лудост.
	— Чичо? Какво искаш?
	— Нищо. Ела, да се връщаме при другите.

	* * *

	Възседнал коня, Адолин усукваше юздата около пръста си и чакаше следващите съгледвачи да докладват. Беше успял да отклони мислите си от баща си и Садеас и сега разсъждаваше как точно да обясни спречкването с Рила, така че да спечели някаква симпатия от Янала.
	Янала обичаше древните епически поеми; дали пък не можеше да придаде драматизъм на случката? Усмихна се при мисълта за пищните й черни коси и закачливата й усмивка. Беше дръзка, задяваше го, когато беше известно, че той ухажва друга. Той можеше да използва и това. Вероятно Ренарин имаше право — трябваше да я покани на лова. Изгледите да се сражава с чудовището от пропастта пред очите на някоя дългокоса красавица бяха особено интересни…
	— Дойдоха нови доклади от съгледвачите, Сиятелни господарю Адолин — рече притичалият до него Тарилар.
	Адолин отново върна мисълта си към работата. Заедно с част от синята гвардия беше заел позиция в основата на скалата, на чийто връх баща му и кралят още разговаряха. Тарилар, началникът на съгледвачите, беше мъж с мършаво лице и яки гърди и ръце. От някои ъгли главата му изглеждаше толкова дребна в сравнение с тялото, че беше като смачкана.
	— Продължавайте — каза Адолин.
	— Предните бегачи се срещнаха с главния ловджия и се върнаха. Не са забелязани паршенди по близките плата. Двадесет и първа и Осемнадесета рота са на позиция и остават още осем роти.
	Адолин кимна.
	— Наредете на Двадесет и първа рота да прати ездачи да наблюдават от плата четиринадесет и шестнадесет. И двама на плата шест и осем.
	— Шест и осем ли? Зад нас?
	— Ако аз се канех да залагам засада на групата — отвърна Адолин, — щях да се върна и да отрежа пътя за отстъпление. Действайте.
	Тарилар отдаде чест.
	— Слушам, Сиятелни господарю. — Той забърза да предаде заповедите.
	— Наистина ли смяташ, че това е необходимо? — попита Ренарин и доближи с коня си до Адолин.
	— Не, обаче татко тъй или инак ще поиска това да се направи. Знаеш.
	Горе на скалата настъпи раздвижване. Адолин вдигна поглед тъкмо навреме да види как кралят скача от скалата и плащът му се вее, докато пада от около четиридесет стъпки височина. Далинар стоеше горе на ръба и Адолин можеше да си представи как ругае наум тази според него безразсъдна постъпка. Вълшебната броня можеше да устои на такова падане, но все пак височината беше достатъчно опасна.
	Елокар се приземи със звучно изпукване и разпиля късчета камък и облачета Светлина на Бурята. Успя да се задържи прав. Бащата на Адолин предпочете по-безопасен начин за слизане и се спусна по-надолу по скалата, преди да скочи.
	_Напоследък като че ли все по-често подбира по-безопасните пътища_, разсеяно си рече Адолин. _Освен това често си намира причини да ми предава командването._ Потънал в мисли, той подкара коня си извън сянката на скалата. Трябваше да получи доклад от ариергарда — баща му би искал да го чуе.
	Пътят му минаваше край група светлооки от приближените на Садеас. Кралят, Садеас и Вама си имаха свои адютанти, помощници и ласкатели. Адолин ги гледаше как се придвижват в засенчени паланкини, облечени в удобни копринени одежди и отворени горни дрехи, и осъзна колко потна и тежка е бронята му. Тя беше чудесна и даваше сили, но под палещото слънце можеше да накара човек да се позамисли за нещо не толкова затворено.
	Ала той не можеше да носи обикновено облекло като останалите. Адолин трябваше да е в униформа даже и на лов. Алетският Кодекс на Воина изискваше това. Няма значение, че никой не спазваше Кодекса от векове. Поне никой с изключение на Далинар Колин и следователно — неговите синове.
	Адолин подмина двама светлооки безделници, Вартиан и Ломард, най-новите храненици на Садеас. Разговаряха достатъчно високо, та Адолин да ги чуе. Може би нарочно.
	— Пак припкаме след краля — рече Вартиан и поклати глава. — Като палетата на брадвохръта, които гризкат петите на стопанина си.
	— Срамота — додаде Ломард. — Откога Далинар не е печелил скъпоценно ядро? Може да се добере до някое, само ако кралят го остави да действа без съперници.
	Адолин стисна зъби и отмина. Според далинаровото тълкувание на Кодекса, Адолин не можеше да предизвика човека на дуел, докато е на служба или командва войската. Недоволстваше срещу ненужното ограничение, но Далинар каза това в качеството си на висшестоящ офицер. Така не му остави място за спорове. Трябваше да намери начин да се дуелира с глупавите блюдолизци при други обстоятелства и да ги сложи на мястото им. За нещастие, не можеше да се дуелира с всеки, който приказваше против баща му.
	Най-големият проблем беше, че нещата, които говореха, бяха донякъде верни. Алетските княжества бяха като самостоятелни кралства, все още почти напълно автономни, въпреки че бяха приели Гавилар за свой крал. Елокар беше наследил Гавилар на престола и Далинар по право беше получил за себе си княжеството Колин.
	Ала повечето върховни принцове само привидно се подчиняваха на властта на краля. Така Елокар беше без свои земи. Проявяваше склонност да действа като върховен принц на Колин и силно се интересуваше от управлението на княжеството. И така, вместо да е самостоятелен владетел, Далинар се покоряваше на хрумванията на Елокар и посвещаваше силите си на защитата на своя племенник. Затова в очите на останалите той изглеждаше слаб — нищо повече от един поразкрасен телохранител.
	Някога, когато още се бояха от Далинар, хората не смееха да продумат за това. А сега? Далинар все по-рядко и по-рядко щурмуваше плата и войските му силно изоставаха в завладяването на скъпоценните ядра. Докато другите се сражаваха и печелеха, Далинар и синовете му си прекарваха времето в бюрократични и административни занимания.
	Адолин искаше да воюва, да убива паршендите. Каква полза да следваш Кодекса на Воина, като рядко имаш случай да _идеш_ на война? _Виновни са онези видения._ Далинар не беше слаб и със сигурност не беше страхливец, каквото и да говореха хората. Просто беше угрижен.
	Капитаните на ариергарда още не се бяха строили и затова Адолин реши да иде да докладва на краля. Отправи се в тръс към краля и срещна Садеас, който също се беше упътил нататък. Очаквано, Садеас се свъси. Върховният принц ненавиждаше това, че Адолин има Вълшебен меч, а той — не. От години горещо желаеше да притежава такъв.
	Адолин срещна с усмивка погледа на Садеас. _Винаги, щом пожелаеш да се дуелираш с мен за Меча ми, можеш да опиташ._ Какво ли не би направил Адолин, за да вкара тази змиорка на ринга за дуел.
	Когато Далинар и кралят приближиха, Адолин заговори бързо, за да не може Садеас да го изпревари.
	— Ваше Величество, имам доклади от съгледвачите.
	Кралят въздъхна.
	— Надявам се да съобщават повече от нищо. Кажи ми честно, чичо, трябва ли да получаваме доклади за всяка подробност в армията?
	— Във война сме, Ваше Величество — отвърна Далинар.
	Елокар изстена мъчително.
	_Странен човек си ти, братовчеде_, каза си Адолин. Елокар виждаше убийци зад всеки ъгъл, обаче често пренебрегваше заплахата от паршендите. Можеше да препуска като днес, без гвардейците, и да скача от скали, високи по четиридесет стъпки. Ала нощем будуваше и се боеше от убийство.
	— Докладвай, сине — рече Далинар.
	Адолин се поколеба — сега се чувстваше глупаво, понеже нямаше нищо съществено за съобщаване.
	— Съгледвачите не са забелязали следи от паршендите. Срещнали са се с главния ловджия. Две роти подсигуряват съседното плато, а останалите осем имат нужда от време да се прехвърлят. Все пак сме близо.
	— Да, видяхме отгоре — отвърна Елокар. — Може би неколцина от нас може да яздят напред…
	— Ваше Величество — намеси се Далинар, — довеждането на моите войски донякъде ще се обезсмисли, ако ги оставите зад Вас.
	Елокар завъртя очи. Далинар не трепна, изражението му беше твърдо като скалите наоколо. Адолин се усмихна гордо, като го видя така — твърд, непреклонен. Защо не можеше да е такъв през _цялото_ време? Защо толкова често отстъпваше пред обидите и предизвикателствата?
	— Отлично — каза кралят. — Ще си починем и ще чакаме армията да дойде.
	Адютантите му откликнаха незабавно; мъжете наслизаха от седлата, жените наредиха на носачите си да свалят паланкините.
	Адолин отиде да получи доклада от ариергарда. Докато се върне, Елокар вече се беше устроил. Слугите бяха опънали малка тента да му пази сянка, а други сервираха вино. Охладено с един от новите фабриали, които можеха да карат нещата да изстиват.
	Адолин свали шлема, попи чело с кърпата от седлото и пак му се прииска да може да се присъедини към останалите и да се наслади на глътка вино. Вместо това, слезе от коня и тръгна да търси баща си. Далинар стоеше пред тентата, облечените му в ръкавици ръце бяха сключени зад гърба и той гледаше на изток, към Първоизточника — онова далечно и невиждано от никого място, където се зараждаха бурите. Ренарин беше до него и гледаше в същата посока, като че ли се опитваше да открие какво баща им намира за толкова интересно.
	Адолин положи ръка на братовото си рамо и Ренарин се усмихна в отговор. Адолин знаеше, че брат му — вече деветнадесетгодишен — тук се чувства не на място. Макар да беше препасал меч, той почти не умееше да го използва. Малокръвието му пречеше да прекарва някакво разумно време в упражнения.
	— Татко — подхвана Адолин, — може би кралят е прав. Може би трябва да се придвижим бързо. Предпочитам да свършим с този лов.
	Далинар го погледна.
	— Когато бях на твоите години, с нетърпение очаквах такъв лов. Да свалиш чудовището от бездната беше връхната точка в годината на всеки млад мъж.
	_Пак ли_, каза си Адолин. Защо всички така се обиждаха, понеже той не намираше лова за вълнуващ?
	— Татко, това е просто един гигантски чул.
	— Тези „гигантски чули“ достигат до петдесет стъпки на височина и могат да смажат човек в Броня.
	— Да — отвърна Адолин — и затова ще го мамим в продължение на часове, печейки се на жаркото слънце. Ако реши да се появи, ще го обсипем със стрели и ще се доближим, едва когато е прекалено слабо да се защитава, за да го накълцаме до смърт с Вълшебните мечове. Много рицарско.
	— Това не е дуел, а лов. Велика традиция.
	Адолин вдигна вежда.
	— И да, така е — добави Далинар — може да е много досадно. Но кралят настояваше.
	— Ти все още се терзаеш от неприятностите с Рила, Адолин — намеси се Ренарин. — Миналата седмица имаше желание. Наистина трябваше да поканиш Янала.
	— Янала мрази лова. Смята, че е варварски.
	Далинар се свъси.
	— Янала? Коя е Янала?
	— Дъщерята на Сиятелния господар Лустоу — обясни Адолин.
	— И ти я ухажваш?
	— Още не, обаче се опитвам.
	— Какво стана с другото момиче? Онова ниското, което обичаше сребърни панделки за коса?
	— Деели? — възкликна Адолин. — Татко, аз престанах да я ухажвам преди повече от два месеца!
	— Така ли?
	— Да.
	Далинар потри брадичката си.
	— Имаше още две между нея и Янала, татко. Наистина трябва да обръщаш повече внимание.
	— Всемогъщият да е на помощ на оня, който опита да хване дирите на твоите оплетени ухажвания, синко.
	— Последната беше Рила — вметна Ренарин.
	Далинар се понамръщи.
	— И вие двамата…
	— Имахме известни разногласия вчера — отвърна Адолин. Прокашля се и реши да смени темата. — Все едно. Не намираш ли, че е странно кралят да настоява лично да дойде на лова за чудовището?
	— Не много. Напълно пораснали екземпляри не се мяркат често тук, а и кралят рядко участва в атаките на платата. За него това е начин да влезе в бой.
	— Но той е такъв параноик! Защо сега му се прииска да ходи на лов и да излиза беззащитен в Равнините?
	Далинар хвърли поглед към тентата на краля.
	— Знам, че ще ти се стори странно, синко. Ала кралят е много по-сложен като личност, отколкото мнозина са склонни да му признаят. Притеснява се, че поданиците му го смятат за страхливец, понеже толкова много се бои от убийци, и затова търси начини да им докаже, че грешат. Глупави начини понякога — но той не е първият познат ми човек, който влиза безстрашно в сражение, обаче се свива от ужас при мисълта за ножове в сенките. Перченето е отличителен белег на несигурността. Кралят се учи да води. Има нужда от този лов. Има нужда да докаже на себе си и на останалите, че още е силен и достоен да управлява кралство във война. Затова го насърчих. Един успешен лов може да помогне и на репутацията, и на самочувствието му.
	Адолин бавно затвори уста, понеже думите на баща му прекъснаха всякакви оплаквания от негова страна. Странно колко смислени изглеждаха действията на краля, обяснени по този начин. Адолин вдигна поглед към баща си. _Как може хората да шушукат, че е страхливец? Нима не виждат неговата мъдрост?_
	— Да — продължи Далинар и очите му като че се вгледаха някъде далеч. — Вашият братовчед е много по-добър човек и много по-силен крал, отколкото смятат мнозина. Или поне може да бъде. Само трябва да измисля начин да го убедя да си тръгне от Пустите равнини.
	Адолин се изуми.
	— _Какво?_
	— В началото не разбирах — рече Далинар. — Обедини ги. От мен се очаква да ги обединя. Но те не са ли вече обединени? Ето, воюваме заедно тук, на Пустите равнини. Имаме общ враг в лицето на паршендите. Започвам да виждам, че единството ни е само на думи. Върховните принцове привидно се подчиняват на Елокар, обаче тази война — тази обсада — за тях е само игра. Състезават се помежду си. Не можем да ги обединим тук. Трябва да се върнем в Алеткар и да стабилизираме родната си страна. Да се научим да работим заедно, като едно кралство. Пустите равнини ни делят. Останалите се тревожат твърде много да печелят богатство и престиж.
	— Но нали _точно това е_ да си алет, татко! — възкликна Адолин. Сякаш наистина чуваше тези думи от баща си? — А какво ще стане с Договора за Отмъщение? Върховните принцове се заклеха да търсят възмездие от паршендите!
	— Това и _направихме_ — Далинар погледна Адолин. — Давам си сметка, че звучи ужасно, синко, обаче някои неща са по-важни от отмъщението. Обичах Гавилар и остро чувствам липсата му. Мразя паршендите за това, което сториха. Но делото на живота на Гавилар беше обединението на кралството и проклет да съм, ако допусна то да се разцепи.
	— Татко — отвърна с болка Адолин, — ако нещо тук не е наред, то е това, че не се опитваме достатъчно упорито. Смяташ, че върховните принцове играят игри? Добре тогава, покажи им как трябва да се действа! Вместо да говорим за изтегляне, ние трябва да говорим за напредване, за удари срещу паршендите, а не за обсада.
	— Може би.
	— Но и в двата случая не можем да говорим за изтегляне — продължи Адолин. Хората _вече_ говореха, че Далинар е омекнал. Какво ли щяха да кажат, ако можеха да чуят този разговор. — Не си довел това до знанието на краля, нали?
	— Още не. Не съм намерил подходящ начин.
	— Моля те. Не говори с него за това.
	— Ще видим — отговори Далинар и отново се загледа в Пустите равнини с отнесен израз на лицето.
	— Татко…
	— Ти изрази мнението си, сине, и аз ти отговорих. Не настоявай повече. Получи ли доклада от ариергарда?
	— Да.
	— А от авангарда?
	— Току-що се съгласувах с тях и… — Адолин прекъсна. Проклятие. От проверката мина толкова време, че сигурно сега трябваше групата на краля да тръгва. Последните части от армията не можеха да напуснат платото, ако кралят не е пристигнал невредим от другата страна.
	Адолин въздъхна и отиде да приеме доклада. Не след дълго всички се бяха прехвърлили от другата страна на пропастта и яздеха по следващото плато. Ренарин докара коня си до Адолин и опита да завърже разговор, но по-големият брат едва отвръщаше с половин уста.
	Започнал беше да изпитва някакъв особен копнеж. Повечето от по-възрастните мъже в армията — дори и младежи само с няколко години по-големи от него — се бяха сражавали рамо до рамо с баща му в неговите славни дни. Адолин откри, че ревнува всички тези мъже, които са познавали баща му и са го виждали да се бие, когато още не е бил толкова обсебен от Кодекса.
	Промените в Далинар водеха началото си от смъртта на брат му. В този ужасен ден всичко почна да се обърква. Загубата на Гавилар едва не съкруши Далинар и Адолин _никога_ нямаше да прости на паршендите, че причиниха на баща му толкова болка. Никога. Мъжете воюваха на Пустите равнини по различни причини, но Адолин дойде заради това. Ако разгромят паршендите, може би баща му пак щеше да стане предишният човек. Може би призрачните видения, които го преследваха, щяха да изчезнат.
	Някъде напред Далинар разговаряше тихо със Садеас. И двамата бяха намръщени. Те едва се понасяха, макар че навремето бяха приятели. Това също се беше променило в нощта на гавиларовата смърт. Какво ли се беше случило между тях?
	Денят напредваше и те най-сетне стигнаха на мястото на лова — две плата, на едното от които щяха да примамят съществото да нападне, и второ, на безопасно разстояние, където щяха да се настанят зрителите. Подобно на почти всички плата, и тези бяха с неравна повърхност, обитавана от упорити растения, пригодени към честите бури. Скалните ридове, падинките и насечената повърхност правеха сраженията по тези плата коварни.
	Адолин отиде при баща си, който изчакваше край последния мост кралят да отиде на платото за наблюдение, следван от рота войници. Адютантите щяха да преминат след тях.
	— Добре се справяш с командването, синко — рече Далинар и кимна по посока на група войници, които на минаване отдадоха чест.
	— Мъжете са добри, татко. Почти нямат нужда някой да ги командва по време на марш от едно плато на друго.
	— Да. Но ти имаш нужда да трупаш опит като командир, а те на свой ред имат нужда да се научат да те виждат начело.
	Ренарин дойде в тръс до тях; може би вече беше време да се прехвърлят на платото за наблюдение. Далинар подкани синовете си да минат първи.
	Адолин се обърна, за да тръгне, но поспря, защото забеляза нещо на платото зад тях. Откъм лагерите препускаше ездач, който бързаше да настигне ловната дружина.
	— Татко — рече Адолин и посочи към него.
	Далинар веднага се обърна в същата посока. Адолин обаче скоро разпозна новодошлия. Не беше вестоносец, както той очакваше.
	— Шутът! — извика Адолин и помаха.
	Мъжът дойде при тях. Високият и слаб кралски шут умело яздеше черен скопен кон. Облечен беше в колосана черна куртка и черни панталони в тон с ониксовия цвят на косата му. Макар да беше препасал дълга тънка сабя, доколкото Адолин знаеше, никога не я беше вадил. Тя беше по-скоро рапира за дуели, а не оръжие за бой, и беше преди всичко символична.
	Щом приближи, шутът им кимна с присъщата си проницателна усмивка. Очите му бяха сини, но той не беше истински светлоок. Не беше и тъмноок. Беше… е, кралски шут. Това си беше съвсем отделна категория.
	— Ах, млади ми принце Адолин! — възкликна шутът. — Наистина ли сте успели да се откъснете от госпожиците в лагера за достатъчно дълго време, та да дойдете на този лов? Впечатлен съм.
	Адолин неловко се ухили.
	— Е, напоследък се говореше за това…
	Шутът вдигна вежда.
	Адолин въздъхна. Шутът тъй или инак щеше да разбере — практически беше невъзможно да се укрие нещо от този човек.
	— Вчера имах уговорка за обяд с една дама, но бях… хмм, ухажвах друга. А тя е от ревнивите. И така, сега и двете не искат да говорят с мен.
	— Адолин, Вашата способност да се въвличате в такива бъркотии е извор на непрестанно удивление. Всяка следваща е по-вълнуваща от предишната!
	— Хмм, да. Вълнуващо. _Точно_ това е усещането.
	Шутът пак се разсмя, но в държанието му имаше достойнство. Кралският шут не беше обикновен придворен глупак, каквито се намираха из другите кралства. Той беше меч, поддържан от краля инструмент. Да обижда другите беше под достойнството на самия крал, затова досущ както човек ползва ръкавици, за да борави с нещо противно, кралят ползваше шут, за да не му се налага да изпада до нивото на грубостите или обидите.
	Този нов шут беше при Елокар вече от няколко месеца и у него имаше нещо… различно. Изглежда, знаеше неща, които не би трябвало да знае, важни неща. Полезни неща.
	Шутът кимна на Далинар.
	— Ваше Сиятелство.
	— Шуте — отвърна сухо Далинар.
	— И младият принц Ренарин!
	Ренарин не вдигна поглед.
	— Няма ли поздрав за мен, Ренарин? — развеселен запита Шутът.
	Ренарин не отговори.
	— Мисли, че ще му се подиграваш, ако ти каже нещо, Шуте — обясни Адолин. — По-рано тази сутрин ми съобщи, че няма да говори в твое присъствие.
	— Прекрасно! — възкликна Шутът. — Тогава мога да казвам каквото си ща и той няма да възрази?
	Ренарин се поколеба.
	Шутът се приведе към Адолин.
	— Разказах ли Ви за по-миналата вечер, когато аз и принц Ренарин обикаляхме из улиците на лагера? Натъкнахме се на онези две сестри, разбирате ли, синеоки и…
	— Лъжа! — рече Ренарин и се изчерви.
	— Отлично — незабавно отвърна Шутът. — Ще призная, че всъщност бяха _три_, ала принц Ренарин доста непочтено завърши вечерта с две от тях, пък аз не искам моята репутация да пострада от…
	— Шуте — строго се намеси Далинар.
	Мъжът в черно вдигна поглед към него.
	— Би трябвало да ограничиш подигравките си до онези, които ги заслужават.
	— Сиятелни Далинар. Вярвам, че тъкмо _това_ правя.
	Далинар се смръщи още повече. Никога не беше харесвал Шута, а неговото заяждане с Ренарин беше сигурен начин да се вбеси. Адолин можеше да разбере това, ала Шутът почти винаги беше добронамерен с Ренарин.
	Шутът си тръгна и пътем се приведе и заговори на Далинар. Адолин едва го чу.
	— Онези, които „заслужават“ моите подигравки, са хората, които могат да спечелят от тях, Сиятелни господарю Далинар. Този младеж не е толкова крехък, колкото го смятате.
	Шутът смигна, обърна коня си и тръгна по моста.
	— В името на бурните ветрове, харесвам този човек — рече Адолин. — Най-добрият Шут, който сме имали от векове насам!
	— Намирам го за изнервящ — тихо вметна Ренарин.
	— Та това е половината от забавлението!
	Далинар нищо не каза. Тримата пресякоха моста и подминаха шута, който бе спрял и тормозеше група офицери — светлооки от толкова нисък ранг, че се налагаше да служат във войската и да получават заплата. Няколко от тях се смееха, а той беше взел на подбив един от другарите им.
	Далинар и синовете му се присъединиха към краля и при тях веднага дойде главният ловджия. Башин беше нисък мъж с внушително шкембе; дрехите под кожения елек бяха опърпани, а на главата му имаше широкопола шапка. Беше тъмноок от първи нан — най-високият и най-престижният ранг за тъмноок, който позволяваше дори брак в светлооко семейство.
	Башин се поклони на краля.
	— Ваше Величество! Чудесно съгласуване на времето! Току-що хвърлихме примамката!
	— Отлично — отвърна Елокар и се спусна от седлото. Адолин и Далинар също слязоха. Броните им тихо изтракаха, когато Далинар откачи шлема си от седлото. — Колко време ще отнеме?
	— Вероятно два или три часа — отвърна Башин и пое юздите на кралския кон. Конярите отведоха двата жребеца. — Разположили сме се ей там.
	Башин посочи ловното плато — по-малкото плато, където щеше да се проведе същинският лов, далече от адютантите и повечето войници. Група ловци водеха тромав чул по периметъра. Животното влачеше въже, провесено от ръба на скалата. На него щеше да се прикачи примамката.
	— Използваме трупове на прасета — обясни Башин. — Изсипахме кръвта на прасетата от скалата. Чудовището е засичано от патрулите тук поне десетина пъти. Със сигурност гнезди наблизо — не е дошъл да прави какавида. Прекалено голям е за това, а и се намира в района прекалено отдавна. Та така, чудесен лов ще се получи! Щом дойде, ще пуснем диви прасета да го разсейват и вие можете да почнете да го омаломощавате със стрели.
	Бяха донесли големите лъкове — грамадни стоманени оръжия с дебели тетиви и такава тяга, че можеха да се опънат само от Броненосец и да пускат стрели с дебелина три пръста. Бяха нови творения на алетските инженери, създадени с помощта на науката за фабриалите. Всеки лък имаше нужда от малък зареден камък, който да поддържа силата на опъна, без да се огъва металната част. Лелята на Адолин, Навани — майка на крал Елокар и сестра му Ясна — ръководеше изследванията, които доведоха до разработването на лъковете.
	_Добре щеше да е тя да не заминава_, рече си разсеяно Адолин. Навани беше интересна жена. Около нея никога не беше скучно.
	Някои почнаха да наричат тези оръжия Бронелъкове, но Адолин не харесваше названието. Вълшебните мечове и Вълшебните брони бяха нещо специално. Реликви от едно друго време, когато Сияйните бяха живели на Рошар. Цялото усърдие в науката за фабриалите не можеше и да доближи до пресъздаването им.
	Башин поведе краля и върховните принцове към павилион в центъра на платото за наблюдение. Адолин се присъедини към баща си с намерението да докладва за прехвърлянето. Приблизително половината от войниците бяха по местата си, но много от адютантите още се придвижваха по големия постоянен мост. Над павилиона плющеше кралското знаме, имаше и място за закуски. Отзад един войник нагласяваше рамката за четири големи лъка. Те изглеждаха лъскави и опасни. До всеки имаше колчан с дебели черни стрели.
	— Смятам, че ще имате отличен ден за лова — рече Башин на Далинар. — Според донесенията звярът е едър. По-голям от онези, които сте поразили досега, Сиятелни господарю.
	— На Гавилар все му се щеше да убие някой от тези — горестно рече Далинар. — Обичаше лова на голямочерупчестите, но така и не успя да убие пропастно чудовище. Странно е, че досега аз съм убил толкова много.
	Някъде далеч измуча чулът, който влачеше примамката.
	— Господари, трябва да следвате този звяр по петите — каза Башин. Съветите преди лова бяха сред неговите отговорности, които той приемаше сериозно. — Е, вие сте свикнали да атакувате чудовищата от пропастта в техните какавиди. Не забравяйте колко са коварни през останалото време. С такъв голям звяр трябва да направите нещо за разсейването му и да подходите откъм… — Прекъсна, после изпъшка и тихо изруга. — Гръм да го удари това добиче. Кълна се, оня, който го е обучавал, трябва да е бил слабоумен.
	Гледаше съседното плато. Адолин също погледна натам. Ракообразният чул, който теглеше примамката, се отдалечаваше от пропастта с бавна, ала решителна стъпка. Водачите му викаха и търчаха подире му.
	— Съжалявам, Сиятелни господарю — каза Башин. — Прави така цял ден.
	Чулът измуча дрезгаво. Адолин усети, че нещо не е наред.
	— Можем да пратим за друг чул — предложи Елокар. — Няма да отнеме много време да…
	— Башин? — обади се Далинар, чийто глас внезапно се изпълни с тревога. — Не трябваше ли да има _примамка_ на края на въжето, което добичето влачи?
	Главният ловджия застина. Краят на въжето беше отхапан.
	Нещо тъмно — нещо вцепеняващо мисълта огромно — се изправи от пропастта на дебели хитинови крака. Не се изкатери на малкото плато, където по план трябваше да се проведе ловът, а на платото за наблюдения, където стояха Далинар и Адолин. Платото, пълно с адютанти, невъоръжени гости, жени-писари и неподготвени войници.
	— Оу, проклятие — промълви Башин.


>>	13
>>	Десет удара на сърцето
>>	{img:pytjat_na_kralete_t1_6.png}

E>
	„Давам си сметка, че може би още си ядосан. Приятно ми е да знам това. Също като с твоето вечно здраве, навикнах да съм сигурен, че си недоволен от мен. Мога да мисля, че това е една от важните постоянни величини във всемира.“
E$

	Десет удара на сърцето.
	_Един._
	Толкова време отнемаше призоваването на Вълшебния меч. Ако сърцето на Далинар препускаше, времето беше по-кратко. Ако беше спокоен — по-дълго.
	_Два._
	На бойното поле минаването на десетте удара се точеше цяла вечност. Далинар наложи шлема си, докато тичаше.
	_Три._
	Чудовището от бездната стовари единия от предните си крайници и смаза моста, пълен с адютанти и войници. Далинар се втурна напред с добавеното от Вълшебната броня ускорение и последва краля.
	_Четири._
	Чудовището се извисяваше като планина от припокриващи се черупки в цвета на тъмновиолетово мастило. Далинар разбираше защо паршендите наричат тези същества богове. Чудовището имаше криво стреловидно лице, а пастта му беше пълна със зъбати мандибули. Макар смътно да напомняше ракообразните животни, нямаше нищо общо с тромавите кротки чули. Имаше четири зловещи предни щипци, които излизаха от широки рамене; всеки от предните му крайници беше с размерите на цял кон, а дузина по-дребни крака стискаха страната на платото.
	_Пет._
	Хитиновата обвивка дращеше по камъка, докато съществото привърши изтеглянето си на повърхността на платото и грабна с една от ловките си щипки впрегатен чул.
	_Шест._
	— На оръжие! На оръжие! — ревеше Елокар някъде пред Далинар. — Стрелци, огън!
	_Седем._
	— Отклонете го от невъоръжените хора! — викна Далинар на своите войници.
	Чудовището строши черупката на чула, по платото затракаха плочки с размерите на тепсия, после смаза корема му и сведе поглед към разбягалите се адютанти и писари. Чулът спря да мучи, когато чудовището стъпи отгоре му.
	_Осем._
	Далинар прескочи един зъбер и прелетя пет ярда, преди да се стовари на земята и да разпилее парченца камъни.
	_Девет._
	Чудовището от пропастта изрева със страшен скърцащ звук. Тръбеше почти едновременно с четири гласа.
	Стрелците пускаха стрели. Елокар крещеше заповеди току пред Далинар; синият му плащ плющеше.
	Ръката на Далинар гореше в очакване.
	_Десет!_
	Неговият Вълшебен меч — Заклеващият — се образува в ръката му от мъглата, стана видим при десетото избумтяване на сърцето в гърдите му. Шест стъпки дълъг от острието до ефеса, мечът не беше пригоден за човек без Броня. На Далинар обаче прилягаше съвършено. Носеше го от младини, беше се Обвързал с него през двадесетия си дъждовен сезон. Оръжието беше дълго и леко извито, широко педя и с вълнообразни зъбци близо до ефеса. На върха беше закривено като рибарска кука. Покриваше го студена роса.
	Този меч беше част от Далинар. Можеше да усети как по острието му пробягва енергия, като че самото оръжие е нетърпеливо. Един мъж не познаваше истински живота, докато не влезеше в бой с Вълшебен меч и Вълшебна броня.
	— _Ядосайте_ го! — извика Елокар. Неговият меч — Пробуждащият слънцето — изскочи от мъглата и се озова в ръката му. Беше дълъг и тънък, с голям предпазник, а по страните му бяха гравирани десетте основни глифа. Елокар не искаше чудовището да избяга; Далинар усети това в гласа му. Далинар повече се тревожеше за войниците и адютантите; този лов вече беше тръгнал ужасно зле. Може би щяха да съумеят да разсейват звяра достатъчно дълго, та всички да избягат, и после да се отдръпнат и да го оставят да се храни с чули и прасета.
	Съществото отново нададе многогласния си рев и стовари клещи между войниците. Мъжете закрещяха; трошаха се кости и се мачкаха тела.
	Стрелците с лък се целеха в главата. Сто стрели изсвистяха във въздуха, но само няколко попаднаха в мекия мускул между хитиновите плочки. Зад стрелците Садеас викаше да му донесат големия лък. Далинар не можеше да чака — съществото беше тук, беше опасно и избиваше неговите хора. Лъкът беше твърде бавен. Това беше работа за Вълшебен меч.
	На гърба на своя жребец — на име Чистокръвен — Адолин профуча край Далинар. За разлика от Елокар, който се беше втурнал напред, младежът беше изтичал да вземе коня си. Далинар беше принуден да остане с краля. Останалите коне — дори и бойните — бяха изпаднали в паника, но ришадийският жребец на Адолин се държеше. Само след миг се появи и Храбрец и затича до Далинар. Далинар грабна юздите и се хвърли на седлото с усилен от Бронята скок. Тежестта му би претоварила гръбнака на обикновен кон, но, както се казва, Храбрец беше от по-як камък.
	Елокар затвори шлема си и страните му се замъглиха.
	— Стойте назад, Ваше Величество — извика Далинар, когато премина край него. — Изчакайте, докато Адолин и аз го отслабим. — Далинар се пресегна и захлопна визьора на шлема си. Страните се замъглиха, визьорът се намести и страните на шлема станаха прозрачни. Все пак процепът за очите си оставаше необходим — през страните на шлема видимостта беше като през мръсно стъкло — но прозрачността беше едно от най-прекрасните качества на Вълшебната броня.
	На гърба на Храбрец Далинар стигна под сянката на чудовището. Наоколо войниците се хлъзгаха, стиснали копията си. Не бяха обучени да се справят с високи по тридесет стъпки зверове и това, че все пак успяха да се строят в опит да отвлекат вниманието му от стрелците и от бягащите адютанти, свидетелстваше за тяхната доблест.
	Валяха стрели, които отскачаха от черупката и ставаха по-смъртоносни за войниците долу, отколкото за чудовището от пропастта. Далинар заслони процепа в шлема си, когато една стрела го удари.
	Адолин отстъпи, когато съществото помете и смаза с щипката си група стрелци.
	— Ще поема лявата страна — извика Адолин с поприглушен от шлема глас.
	Далинар кимна, сви надясно, препусна покрай група зашеметени войници и отново попадна под слънчевите лъчи, когато пропастното чудовище вдигна един от предните си крайници за нов удар. Далинар се стрелна под него, премести Заклеващия в лявата ръка, протегна го настрани и го прекара през един от приличните на дънери крака на съществото.
	Острието премина през дебелата хитинова обвивка на крайника почти без да срещне съпротивление. Както винаги, не сряза живата плът, но уби крака също толкова сигурно, колкото ако го беше откъснал от тялото. Грамадният крайник се плъзна и провлачи, безчувствен и непотребен.
	Чудовището нададе своя многогласен тръбящ рев. Далинар видя как от другата му страна Адолин преряза още един крак.
	Съществото потрепери и се обърна към Далинар. Прерязаните крака се влачеха безжизнено. Чудовището беше длъгнесто и тясно като рак и имаше плоска опашка. Придвижваше се с помощта на четиринадесет крака. Колко от тях трябваше да загуби, за да падне?
	Далинар смуши Храбрец и зави да пресрещне Адолин. Синята Броня на младежа блестеше, плащът се вееше подире му. Двамата размениха местата си и заобиколиха отдалеч, за да се насочат към следващите крака.
	— Посрещни своя враг, чудовище! — изрева Елокар.
	Далинар се обърна. Кралят беше успял да намери коня си и да го овладее. Мъст не беше ришадиец, но беше животно от най-добра шинска порода. Възседналият го Елокар нападна с вдигнат над главата меч.
	Е, нямаше как да му се забрани да се бие. Щеше да е добре в Бронята, докато е непрестанно в движение.
	— Елокар, краката! — извика Далинар.
	Елокар не му обърна внимание и се насочи право към гърдите на звяра. Далинар изруга и заби пети в хълбоците на Храбрец, когато чудовището се извъртя. Елокар зави в последния момент, приведе се и ударът мина над него. Щипката на чудовището удари камъка с тракане. То изрева от яд, че е изпуснало Елокар, и звукът отекна из пропастите.
	Кралят обърна към Далинар и бързо профуча край него.
	— Разсейвам го, глупак такъв. Продължавай да нападаш!
	— Аз съм с ришадиеца! — отвърна Далинар. — Аз ще го разсейвам — по-бърз съм.
	Елокар отново го пренебрегна. Далинар въздъхна. Елокар, както беше типично за него, не можеше да се въздържи. Споровете само щяха да загубят още време и да доведат до още жертви, така че Далинар направи каквото му беше казано. Свърна и се приближи отново, подковите на Храбрец чаткаха по камъка. Кралят привлече прякото внимание на чудовището и Далинар съумя да доближи и да прокара Меча през още един крак.
	Звярът нададе четиригласен рев и се извърна към Далинар. Но щом направи това, Адолин препусна от другата страна и умело преряза друг крак. Крайникът се провлачи. Стрелите от лъковете продължаваха да валят.
	Съществото се разтрепери, объркано от нападенията от всички посоки. То отслабваше и Далинар вдигна ръка и направи някакъв знак. Това беше заповед за останалите пехотинци да се изтеглят към павилиона. След като даде нареждането, той отново мина отдолу и уби поредния крак. Вече пет крайника бяха поразени. Може би беше време да оставят звяра да се оттегли; убиването му вече не струваше застрашаването на още животи.
	Далинар извика на краля, който яздеше с протегнат встрани меч недалеч от него. Кралят го изгледа, но явно не го чу. Пред заплашително надвисналото чудовище Елокар подкара Мъст остро надясно към Далинар.
	Чу се тихо _пук_ и изведнъж кралят — и седлото му — се завъртяха във въздуха. Бързото обръщане на коня беше довело до скъсване на подпръга. Ездачът в Броня бе тежък и напрягаше много и коня, и седлото.
	Страх прониза Далинар и той спря Храбрец. Елокар се строполи на земята и изтърва Меча си. Оръжието се превърна в мъгла и изчезна. Това беше защита Мечът да не бъде откраднат от противника. Мечът изчезваше, ако човек не му заповядаше да остане след изпускане.
	— Елокар! — изкрещя Далинар. Кралят се изтъркаля с омотан около тялото плащ и спря. Полежа зашеметен за миг; Бронята му беше пукната на едното рамо и изпускаше Светлина на Бурята. Би трябвало да е омекотила удара. Кралят щеше да се оправи.
	Освен ако…
	Над него надвисна една от щипките на звяра.
	За миг Далинар изпадна в паника; обърна Храбрец и се спусна към краля. Щеше да е твърде бавен! Звярът щеше…
	Една огромна стрела се заби в главата на чудовището и пропука хитина. Появиха се пурпурни съсиреци и звярът затръби от болка. Далинар се завъртя на седлото.
	Садеас стоеше прав в червената си Броня и вземаше следващата яка стрела от адютанта. Стреля и запрати дебелата стрела в рамото на звяра с остро пропукване.
	Далинар вдигна Заклеващия за поздрав. Садеас отвърна с вдигане на лъка си. Те не бяха приятели и не се харесваха.
	Но _щяха_ да защитят краля. Това беше връзката между тях.
	— Измъквай се! — викна Далинар на краля, минавайки край него. Елокар се изправи с олюляване и кимна.
	Далинар приближи звяра. _Трябваше_ да го отвлича достатъчно дълго, та Елокар да може да се отдалечи. Повечето от стрелите на Садеас не пропускаха, ала чудовището престана да ги забелязва. Инертността му изчезна, ревовете му станаха ядни, диви, бесни. Наистина се разгневи.
	Това беше най-опасната част; отстъплението стана невъзможно. Звярът щеше да ги преследва, докато или той ги погубеше, или те него.
	Една от клещите се стовари до Храбрец и вдигна късчета скала във въздуха. Далинар се приведе и се постара да опази Меча си. Преряза още един крак. Адолин стори същото от другата страна. Бяха поразени половината крака — седем. Колко остана до рухването на звяра? Както беше нормално за този етап на лова, вече няколко десетки стрели бяха уцелили животното. Трудно беше да се узнае какво би правил човек без това предварително омаломощаване. Освен това, Далинар никога не се беше сблъсквал с толкова едър екземпляр.
	Той обърна Храбрец и опита да привлече вниманието на съществото. Надяваше се Елокар да…
	— Ти бог ли си! — ревна Елокар.
	Далинар изпъшка и се озърна през рамо. Кралят _не_ беше избягал. Крачеше към звяра с ръка, простряна встрани.
	— Аз те предизвиквам, създание! — крещеше Елокар. — Искам живота ти! Те ще видят как боговете им падат сразени, ще видят как кралят им лежи мъртъв в краката ми! _Предизвиквам_ те!
	_Проклет глупак!_, помисли Далинар и обърна Храбрец.
	Вълшебният меч на Елокар се появи отново в ръцете му и той се втурна към гърдите на чудовището. Приближи и замахна към торса на звяра, откъсвайки парче от хитиновата обвивка — тя можеше да се реже с Вълшебния меч, подобно на човешката коса или нокти. После Елокар заби оръжието си в гърдите на чудовището и затърси сърцето му.
	Звярът изрева, потръпна и се отърси от Елокар. Кралят едва удържа Меча си. Звярът се обърна. За нещастие, това движение приближи опашката му към Далинар. Той изруга и зави остро с Храбрец, но опашката дойде твърде бързо. Удари Храбрец и в миг Далинар се затъркаля, Заклеващият се изплъзна от пръстите му и проряза камъка, преди да се превърне в мъгла.
	— Татко! — чу се глас отдалеч.
	Далинар замаян спря върху камъните. Вдигна глава и видя, че Храбрец с мъка се изправя на крака. Прекрасно беше, че нямаше нищо счупено, макар да кървеше от няколко драскотини и да пазеше единия си крак.
	— Махни се! — каза Далинар. Заповедта щеше да проводи коня в безопасност. За разлика от Елокар, _той_ щеше да се подчини.
	Далинар нестабилно се изправи. Отляво се чу дращене и той се извърна тъкмо навреме да поеме с гърди удар от опашката на чудовището.
	Отново целият свят се олюля и металът с трясък удари камъка, когато Далинар се подхлъзна.
	_Не!_, помисли той, подложи ръка под себе си, изтегли се и използва ускорението от подхлъзването да се хвърли нагоре. Докато небето се въртеше, нещо сякаш го _изправи_, като че ли Бронята сама знаеше накъде е горе. В движение той се приземи и краката му остъргаха камъка.
	Възстанови равновесието си и се затича към краля, като отново започна да призовава Меча си. Десет удара на сърцето. Цяла вечност.
	Стрелците с лък продължиха обстрела и вече доста стрели стърчаха от лицето на пропастното чудовище. То не им обръщаше внимание, макар че по-големите стрели на Садеас все още явно го разсейваха. Адолин беше поразил още един крак и създанието се клатушкаше несигурно, влачейки осем непотребни крака.
	— Татко!
	Далинар се обърна и съгледа Ренарин, облечен в колосаната синя униформа на дома Колин с дълга, закопчана до врата дреха. Младежът препускаше по скалата.
	— Татко, добре ли си? Мога ли да помогна?
	— Безразсъдно момче! — заръкомаха Далинар. — Отивай си!
	— Ама…
	— Ти си без броня и без оръжие! — изкрещя Далинар. — Върни се, преди да си причинил собствената си гибел!
	Ренарин спря своя дорест кон.
	— ВЪРВИ!
	Ренарин се отдалечи в галоп. Далинар се обърна и затича към Елокар, а Заклеващият се материализира от мъглата в протегнатата му в очакване ръка. Елокар продължаваше да дълбае долната част на торса на звяра и парчета от плътта почерняваха и умираха от ударите на Вълшебния меч. Ако забиеше оръжието на точното място, можеше да спре сърцето или белите дробове, но това беше трудно, когато звярът стоеше прав.
	Адолин — непоколебим както винаги — беше слязъл от коня си близо до краля. Опитваше да спре щипците на чудовището, сечейки ги, докато се спускат. За съжаление, клещите бяха четири, а Адолин — само един. Две от тях извиха едновременно към него и макар да успя да отсече част от едната, той не видя другата, която се стовари в гърба му.
	Далинар извика прекалено късно. Бронята _изпука_, когато щипката хвърли Адолин във въздуха. Той се обърна и извъртя докато падаше. Бронята не се счупи, слава на Вестителите, но гръдната и страничната й част се покриха с широка мрежа пукнатини, които почнаха да изпускат вълма бял дим.
	Адолин вяло се търкулна и ръцете му помръднаха. Беше жив.
	Далинар сега нямаше време да мисли за него. Елокар беше сам.
	Звярът нападна, удари земята до краля и го събори. Мечът му изчезна и той се строполи по лице върху камъните.
	Нещо вътре в Далинар се промени. Задръжките му изчезнаха. Всички останали грижи загубиха смисъл. Синът на брат му беше в опасност.
	Той беше изоставил Гавилар — лежеше пиян от вино, докато брат му се бореше за живота си. Далинар трябваше да е с него и да го пази. Само две неща останаха от обичния му брат — две неща, които Далинар можеше да брани с надеждата да получи опрощение: кралството на Гавилар и синът на Гавилар.
	Елокар беше сам и в опасност.
	_Нищо друго нямаше значение._

	* * *

	Адолин замаяно разтърси глава. Рязко вдигна визьора на шлема си и вдъхна свеж въздух, за да проясни ума си.
	Биеха се. Те се биеха. Можеше да чуе крясъците на мъжете, трясъка на камъните, гръмкото мучене. Подуши нещо като плесен. Кръв на пропастно чудовище.
	_Звярът!_, помисли той. Умът му още не се беше избистрил напълно, ала Адолин вече призоваваше Меча си и с труд се надигна на ръце и колене.
	Чудовището стоеше заплашително недалеч от него, тъмна сянка на фона на небето. Адолин беше паднал близо до дясната му страна. Когато зрението му се проясни, той видя, че кралят е паднал и бронята му е счупена от понесения по-рано удар.
	Чудовището от пропастта вдигна масивната си щипка и се приготви да я стовари. Адолин изведнъж разбра, че над тях е надвиснало бедствие. Кралят щеше да падне убит по време на най-обикновен лов. Кралството щеше да се разтърси, върховните принцове — да се разделят, когато тъничката връзка между тях се прекъснеше.
	_Не!_, рече си Адолин, вцепенен и още замаян, докато с препъване опитваше да стигне по-напред.
	И тогава видя своя баща.
	Далинар се втурна към краля. Движеше се със сила и ловкост, която нито един мъж — дори и Броненосец — не беше способен да постигне. Той прескочи един скален рид, после се приведе и се шмугна под щипката на звяра, която се беше обърнала към него. Някои други мъже мислеха, че разбират Меча и Бронята, ала Далинар Колин… понякога всички те изглеждаха като деца пред него.
	Далинар се изправи и скочи напред, прехвърляйки се само на няколко пръста над втората щипка на звяра, която натроши скалата зад него.
	Всичко стана само за миг. На един дъх. Третата щипка падаше към краля и Далинар с рев скочи напред. Захвърли Меча си — той удари земята и изчезна в дим — и се плъзна под падащата щипка. Вдигна ръце и…
	И я хвана. Огъна се от удара, падна на коляно, а във въздуха отекна сблъсъкът между черупката и Бронята.
	Но _я хвана_.
	_Отче на Бурята!_, мислеше Адолин, когато гледаше как баща му стои над краля, превит под огромната тежест на чудовището, многократно по-голямо от него. Изумените стрелци се бавеха. Садеас сведе лъка си. Дъхът на Адолин замря в гърдите му.
	Далинар удържаше щипката с равностойна сила. Той представляваше фигура в тъмен сив метал, който почти сияеше. Над него звярът започна да тръби и Далинар му отвърна с мощен предизвикателен глас.
	В този миг Адолин знаеше, че вижда _него_. Тоягата — онзи мъж, до когото беше мечтал да се сражава. Бронята на ръкавиците и раменете на Далинар започна да се пука, по древния метал започнаха да се стичат паяжинки от светлина. Адолин най-сетне трепна и се раздвижи. _Трябва да помогна!_
	Вълшебният меч се появи в ръката му, той се придвижи към страната на звяра и проряза най-близкия му крак. Чу се хрущене. Лишено от толкова много крака, чудовището не можеше да се крепи на останалите, особено сега, когато така упорито се мъчеше да смаже Далинар. Останалите от дясната му страна крака се прекършиха с болезнено хрущене, пръсна се виолетов ихор и звярът се катурна на една страна.
	Земята се разтърси и Адолин едва не падна на колене. Далинар отхвърли настрана вече неподвижния крайник. Над него се носеше Светлина на Бурята от множеството пукнатини. Край него кралят се надигна от земята — от падането му бяха минали едва няколко секунди.
	Елокар стана и погледна падналия звяр. После се обърна към чичо си, Тоягата.
	Далинар кимна на Адолин в знак на благодарност, после рязко посочи към онази телесна част, която у чудовището можеше да мине за врат. Елокар кимна, призова своя Вълшебен меч и го заби дълбоко в плътта на звяра. Изцяло зелените му очи почерняха и се сбръчкаха, а във въздуха се издигна дим.
	Адолин отиде при баща си. Наблюдаваха как Елокар забива своя Меч в гърдите на чудовището от пропастта. То вече беше мъртво и Острието можеше да реже от плътта му. Потече виолетов ихор, Елокар пусна Меча си, бръкна в раната и затърси с подсилените си от Бронята ръце, грабна нещо.
	Откъсна скъпоценното ядро на звяра — огромният скъпоценен камък, който растеше вътре във всички пропастни чудовища. Беше груб и нешлифован — чист изумруд с големината на глава на мъж. Това беше най-голямото скъпоценно ядро, видяно някога от Адолин. Дори и по-дребните от него струваха цяло състояние.
	Елокар вдигна високо страховития трофей, около него се появиха златни духчета на славата, а войниците завикаха победоносно.


>>	14
>>	Ден за разплата
>>	{img:pytjat_na_kralete_t1_2.png}

E>
	„Нека още в началото те уверя, че елементът е в пълна безопасност. Намерих му добър дом. Можеш да кажеш, че го пазя като собствената си кожа.“
E$

	На сутринта, след като взе решението по време на бурята, Каладин се погрижи да стане преди другите. Отметна одеялото и тръгна през пълното с увити купчини помещение. Не усещаше вълнение, но със сигурност _беше_ изпълнен с решителност. Да се бори отново.
	За начало отвори със замах вратата и пусна вътре слънчевата светлина. Зад гърба му се понесоха ръмжене и ругатни, когато замаяните мъже се пробудиха. Каладин се обърна към тях, сложил ръце на кръста. В момента в Мост Четири имаше тридесет и четирима мъже. Числото се менеше, но за носенето на моста бяха потребни поне двадесет и петима. С колкото и да е под тази бройка, мостът със сигурност би се катурнал. Понякога това се случваше и при повече носачи.
	— Ставай и се оправяй! — извика Каладин с най-добрия си командирски глас. Сам се учуди от властното му звучене.
	Мъжете замигаха с мътни погледи.
	— Това _ще рече_ — изрева Каладин, — излез от казармата и се строй! Действайте веднага, Бурята да ви отнесе дано, или ще ви извлека навън един по един!
	Сил полетя надолу и кацна на рамото му, като гледаше любопитно. Някои от мостовите приседнаха и изумени го зяпнаха. Други се обърнаха гърбом.
	Каладин дълбоко пое дъх.
	— Така да бъде.
	Прекрачи в помещението и подбра един жилав алет на име Моаш. Беше силен; Каладин имаше нужда да действа назидателно и по-слабовати мъже като Дуни или Нарм нямаше да му свършат работа. Пък и Моаш беше сред хората, които се обърнаха да си доспят.
	Каладин сграбчи ръката на Моаш и затегли с всички сили. Моаш се изправи с препъване. Беше млад мъж, приблизително на възрастта на Каладин, и имаше ястребово лице.
	— Разкарай се! — тросна се Моаш и дръпна ръката си.
	Каладин го удари право в корема, знаеше, че той ще се превие. Моаш изхриптя изненадан, сви се на две и Каладин го сграбчи за краката, и го метна на рамо.
	Едва не падна под тежестта му. За щастие, носенето на моста беше свирепа, но ефикасна тренировка. Разбира се, малцина мостови живееха достатъчно дълго, та да извлекат полза от това. Не помагаха и непредсказуемите затишия между пробезите. Това беше част от проблема; мостовите прекарваха повечето време в зяпане в краката си и вършене на слугинска работа, а после от тях се искаше да тичат с мостовете на големи разстояния.
	Той отнесе изненадания Моаш навън и го остави на камъните. Другите в лагера бяха будни. Дърводелците пристигаха на работа в двора, войниците търчаха да идат на закуска или на учение. Останалите мостови, разбира се, спяха. Често им позволяваха да поспиват до късно, ако нямаха сутрешно дежурство.
	Каладин остави Моаш и се върна в ниската казарма.
	— Ако трябва, ще направя същото с всеки от вас.
	Не се наложи. Стреснатите мостови се изнизаха и запримигваха на светлината. Повечето подложиха голите си гърбове под слънчевите лъчи. Носеха само гащи до коленете. Моаш стана и затърка корема си, като мяташе свирепи погледи на Каладин.
	— В Мост Четири нещата ще се променят — рече Каладин. — На първо място, няма да има повече успиване.
	— И какво ще правим вместо да спим? — поиска да узнае Сигзил. Кожата му беше тъмнокафява, а косата черна — това означаваше, че е макабаки, от югозападните краища на Рошар. Беше единственият мостови без брада и от плавния му акцент личеше, че може би е азиш или емули. В отрядите на мостовете често се срещаха чужденци — онези, които не успяваха да се впишат, често завършваха в утайката на армията.
	— Отличен въпрос — каза Каладин. — Ще тренираме. Всяка сутрин, преди задачата за деня, ще се упражняваме да носим моста, за да увеличим нашата издръжливост.
	При това не един от мъжете помръкна.
	— Знам какво мислите. Не е ли животът ни достатъчно тежък и без това? Не трябва ли да си почиваме в краткото време, с което разполагаме?
	— Аха, така си е — рече Лейтен, висок як мъж с къдрава коса.
	— _Не_ — отвърна остро Каладин. — Пробезите с моста ни изтощават, понеже прекарваме дните си в излежаване. О, знам, че имаме задачи — тършуване из пропастите, чистене на нужниците, търкане на подовете. Но войниците не очакват от нас да се трудим усърдно; просто искат да сме заети. Работата помага да не ни обръщат внимание.
	— Като ваш водач, първото ми задължение е да ви опазя живи. Няма какво толкова да направя със стрелите на паршендите, затова трябва да направя нещо с _вас_. Трябва да ви направя по-силни, така че щом минем към последната част от пробега — под прелитащите стрели — да можете да бягате бързо.
	Той погледна в очите всеки един от хората си.
	— Намерението ми е Мост Четири повече да не губи хора.
	Мъжете го зяпаха невярващо. Най-сетне един як мъжага, който стоеше по-назад, се разсмя гръмовно. Имаше светложълтеникава кожа и тъмночервена коса, и беше висок близо седем стъпки, с грамадни ръце и мощен торс. Ункалаките — наричани просто рогоядци от повечето хора — бяха от централната част на Рошар, близо до Я Кевед. Предната вечер човекът се беше представил като Скалата.
	— Смахнат! — заяви рогоядецът. — Е смахнат тоя, дето си е наумил да ни води! — Смехът му отекна дълбоко. Останалите се присъединиха към него и посрещнаха речта на Каладин с поклащане на главите си. Няколко духчета на смеха — сребристи и прилични на миноги — се понесоха в кръгове, както им беше обичайно, около мостовите.
	— Ей, Газ — провикна се Моаш, свил ръка на фуния пред устата си.
	Ниският едноок сержант стоеше недалеч и разговаряше с няколко войници.
	— Какво има? — извика в отговор смръщеният Газ.
	— Тоя иска от нас да носим моста за упражнение — отвърна Моаш. — Трябва ли да правим каквото ни казва?
	— Ба — махна Газ с ръка. — Водачите на мостовете командват само на бойното поле.
	Моаш изгледа Каладин.
	— Изглежда, можеш да се разкараш, приятелче. Освен ако не смяташ да ни опердашиш всичките, за да те слушаме.
	Мостовите се разпръснаха — някои се потътриха обратно в казармата, други тръгнаха към столовата. Каладин остана сам.
	— Не мина съвсем добре — обади се Сил от рамото му.
	— Не. Не мина добре.
	— Изглеждаш изненадан.
	— Не, просто съм ядосан. — Изгледа гневно Газ. Мостовият сержант подчертано се извърна с гръб. — В армията на Амарам ми даваха неопитни мъже, но никога не съм срещал такова откровено неподчинение.
	— Каква е разликата? — попита Сил. Такъв невинен въпрос. Отговорът би трябвало да е очевиден, но тя объркано наведе глава.
	— В армията на Амарам знаеха, че могат да попаднат и на по-лоши места. Можеше да ги накажеш. Тези мостови знаят, че са достигнали дъното. — Той въздъхна и част от напрежението го напусна. — Имам късмет, че изобщо ги изкарах от казармата.
	— И какво ще правиш сега?
	— Не знам — отвърна Каладин и погледна към Газ, който още си бъбреше с войниците. — Всъщност, да, знам.
	Газ зърна приближаващия се Каладин и веднага се ококори ужасе`н. Прекрати разговора и пъргаво се шмугна край камара подредени дънери.
	— Сил, можеш ли да го проследиш за мен?
	Тя се усмихна, после се превърна в прозрачна бяла ивица и се стрелна във въздуха. Подире й остана следа, която бавно се разсея. Каладин спря на мястото, където до преди малко стоеше Газ.
	Сил се върна скоро и отново прие очертанията на момиче.
	— Крие се между онези две казарми — посочи тя. — Свил се е и гледа дали не го следиш.
	С усмивка Каладин заобиколи отдалеч. В прохода откри една приклекнала в сенките фигура, загледана в обратната посока. Каладин се прокрадна напред и улови Газ за рамото. Газ хлъцна, обърна се и замахна. Каладин лесно хвана юмрука му.
	Сержантът го погледна подплашено.
	— Нямаше да ги лъжа, я! Гръм да те удари, ти _нямаш_ власт извън бойното поле. Ако отново ме нараниш, ще наредя да…
	— Успокой се, Газ — рече Каладин и го пусна. — Няма да те нараня. Поне не за сега.
	Ниският мъж отстъпи, взе да разтрива рамото си и свирепо загледа Каладин.
	— Днес е трети — рече Каладин. — Ден за разплата.
	— Получаваш си заплатата след час, като всички други.
	— Не. Парите са у тебе. Видях те там да говориш с куриера. — Протегна ръка.
	Газ изпъшка, но извади кесията и преброи сферите. Малки колебливи бели светлинки блещукаха в средата им. Диамантени марки, всяка на стойност пет диамантени чипа. С един чип можеше да се купи един хляб.
	Газ отброи четири марки, макар че в седмицата имаше пет дни. Той ги подаде на Каладин, но Каладин остана с отворена длан.
	— И другата, Газ.
	— Ти каза…
	— _Веднага._
	Газ подскочи, но измъкна още една сфера.
	— По много особен начин си държиш на думата, лордче. Обеща ми…
	Прекъсна, когато Каладин му подаде току-що получената сфера.
	Газ се свъси.
	— Не забравяй откъде е тя, Газ. Аз ще спазвам обещанието си. Обаче не ти задържаш част от заплатата ми, а аз ти я _давам_. Разбра ли?
	Газ изглеждаше объркан, но грабна сферата от ръката на Каладин.
	— Парите секват, ако стане нещо с мен — рече Каладин и натъпка останалите четири марки в джоба си. После пристъпи напред. Каладин беше висок мъж и се надвеси над много по-ниския Газ. — Помни сделката ни. Не заставай на пътя ми.
	Газ отказа да бъде сплашен. Плю настрани и тъмната му храчка бавно се заточи надолу по каменната стена.
	— Няма да лъжа заради тебе. Ако си въобразяваш, че една мърлява марка седмично ще…
	— Очаквам само онова, което ти казах. Каква задача има днес Мост Четири в лагера?
	— Вечеря. Търкане и чистене.
	— А службата с моста?
	— Следобедна смяна.
	Значи сутринта беше свободна. Това щеше да се понрави на отряда; те можеха да прекарат деня за заплата в пилеене на пари в комар или по уличници и вероятно за кратко щяха да забравят нещастния си живот. Трябваше да се върнат за следобедно дежурство и да чакат в двора, ако има пробег. След вечеря трябваше да идат да търкат паниците.
	Още един загубен ден. Каладин се обърна и закрачи към дърводелския двор.
	— Няма да промениш нищо — викна Газ подире му. — Има си причини тези хора да са мостови.
	Каладин продължи да върви. Сил се стрелна от покрива и кацна на рамото му.
	— Нямаш власт. Ти не си някакъв си там взводен на бойното поле. Ти си един проклет _мостови_. Чуваш ли? Не можеш да имаш власт, без да имаш чин!
	Каладин излезе от прохода между сградите.
	— Той греши.
	Сил закрачи във въздуха и спря пред лицето му, където остана да се рее, докато той вървеше.
	— Властта не идва с чина — каза Каладин и затъркаля сферите в джоба между пръстите си.
	— Откъде идва?
	— От хората, които ти я дават. Това е единственият начин. — Той погледна назад. Газ още не беше излязъл. — Сил, ти нали не спиш?
	— Да спя? Аз съм духче. — Идеята й се стори забавна.
	— Би ли ме наглеждала нощем? Да се погрижиш Газ да не се промъкне и да пробва нещо, докато спя? Може да опита да уреди да ме убият.
	— Наистина ли смяташ, че би го направил?
	Каладин се позамисли.
	— Не. Не, вероятно няма да опита. Познавам десетина като него — дребнави побойници, на които силите им стигат само да досаждат. Газ е мръсник, но не и убиец, според мен. А и той смята, че не _трябва_ да ми вреди; само трябва да почака да загина по време на пробег с моста. Все пак, по-добре да сме сигурни. Наглеждай ме, ако обичаш. Събуди ме, в случай че опита нещо да направи.
	— Разбира се. А какво става, ако той просто отиде при някои по-важни хора? И им каже да те екзекутират?
	Каладин се смръщи.
	— Тогава няма какво да направя. Но не допускам, че ще постъпи така. Би се показал слаб пред началниците.
	Освен това обезглавяването се пазеше за мостовите, които откажеха да тичат срещу паршендите. Докато тичаше, нямаше да го екзекутират. Всъщност, водачите на тази армия по принцип не бързаха с наказанията на мостовите. По времето, когато Каладин беше мостови, един човек извърши убийство и само оставиха глупака вързан навън по време на буря. С изключение на този случай, Каладин знаеше само, че са спрели заплатите на няколко човека заради кавга, а други няколко получиха бой с камшик, задето бяха тичали прекалено бавно в началото на пробег с мост.
	Минимални наказания. Тукашните пълководци разбираха. Животът на мостовите беше възможно най-близо до безнадеждността; ако ги потормозеха още съвсем мъничко, хората просто щяха да спрат да се интересуват и да се оставят да ги убият.
	За жалост това означаваше също, че Каладин няма как да накаже своя отряд, дори и да имаше властта да го стори. Трябваше да ги подтикне другояче. Прекоси двора и отиде при дърводелците, които правеха нови мостове. Потърси и намери каквото му трябваше — дебела дъска, която чакаше да я наместят в нов подвижен мост. От едната страна имаше дръжка.
	— Мога ли да заема дъската? — попита Каладин един дърводелец, който мина край него.
	Човекът се почеса по посипаната с трици глава.
	— Да я заемеш ли?
	— Ще я върна ей тука, в дърводелския двор — поясни Каладин и вдигна дъската на рамо. Беше изненадващо тежка и той беше благодарен, че има подплънки на кожения елек.
	— Все някога ще ни потрябва… — рече дърводелецът, но не възрази достатъчно, та да попречи на Каладин да отнесе дъската.
	Избра равна ивица скала току пред казармите на мостовите. После почна да подтичва с дъската на рамо от единия до другия край на дърводелския двор. Усещаше върху кожата си топлината на издигащото се слънце. Упражняваше се да тича, да ходи и да подтичва. Упражняваше се да носи дъската на рамо, после да я носи с високо вдигнати ръце.
	Съсипа се от работа. Всъщност на няколко пъти едва не припадна, но все намираше отнякъде остатъци от сили. Затова продължаваше да се движи, да скърца със зъби от болка и изтощение, да брои стъпките, за да се съсредоточи. Чиракът дърводелец, с когото беше говорил, доведе един майстор. Този също се попочеса под кепето и погледа Каладин. Накрая сви рамене и си отиде заедно с чирака.
	Каладин скоро привлече малка тълпа. Работници дърводелци, неколцина войници и множество мостови. Някои мъже от отрядите на други мостове му подвикваха присмехулно, ала тези от Мост Четири бяха по-сдържани. Мнозина не му обръщаха внимание. Други — посивелият Тефт, младоликият Дуни и още някои — застанаха в редичка и го загледаха, сякаш не можеха да повярват какво върши.
	Тези втренчени погледи — ако и да бяха изумени и враждебни — бяха едно от нещата, заради които Каладин продължаваше да се движи. Освен това той тичаше, за да се освободи от яда си, от гнева, който вреше и кипеше вътре в него като гърне на огън. Гневеше се на себе си, задето предаде Тиен. Гневеше се на Всемогъщия — създател на свят, в който някои тънеха в охолство, докато други умираха, носейки мостовете.
	Изненада се от това колко добре се чувства, когато се изморява по начин, който сам е избрал. Както в първите няколко месеца след смъртта на Тиен, когато се упражняваше с копието, за да забрави. Когато камбаните удариха и призоваха войниците на обяд, Каладин най-сетне спря и остави грамадната дъска на земята. Раздвижи рамото си. Тичаше часове. Откъде намери сили?
	Притича до сградата на дърводелците, ръсейки капки пот по камъните, и отпи дълга глътка от бурето с вода. Дърводелците обикновено отпъждаха мостовите, които опитваха да пият от водата им, но никой не каза и дума на Каладин, който изсърба два пълни черпака. Дъждовната вода имаше метален привкус. Изтръска черпака и кимна за благодарност на двама чираци, после затича обратно към дъската.
	Скалата — грамадният светлокож рогоядец — намръщено я вдигаше.
	Тефт забеляза Каладин и кимна по посока на Скалата.
	— Обзаложи се на по един чип с няколко от нас, че си използвал лека дъска, само за да ни впечатлиш.
	Ако можеха да доловят умората му, нямаше да са толкова скептични. Той се насили да вземе дъската от Скалата. Мъжагата я пусна с озадачен поглед. После загледа как Каладин тича с нея обратно към мястото, откъдето я беше взел. Махна за благодарност на чирака и с подтичване се върна при групичката мостови. Скалата неохотно се разплащаше с другарите си.
	— Свободни сте за обяд — каза им Каладин. — Следобед сме дежурни с моста, така че се върнете до час. Събираме се пред столовата при последната камбана преди залез. Задачата ни в лагера за днес е да почистим след вечеря. Последният мие паниците.
	Хората го изгледаха умислено, а той бързо излезе от двора. Подмина две улици и се мушна в един пасаж. Облегна се на стената. После, едва дишайки, се отпусна и легна на земята.
	Имаше чувството, че е пренапрегнал всеки мускул в тялото си. Краката му горяха, а когато опита да свие ръка в юмрук, разбра, че пръстите не го слушат от слабост. Задиша дълбоко, закашля. Един войник надникна в прохода, но когато забеляза дрехите му на мостови, не каза нищо и си отмина.
	По някое време Каладин усети леко докосване по гърдите. Отвори очи и откри, че Сил лежи във въздуха с лице към него. Крачетата й сочеха към стената, но позата й — по-точно начинът, по който падаше роклята й — я караше да изглежда права, а не обърната с лице към земята.
	— Каладин, имам нещо да ти кажа.
	Той отново затвори очи.
	— Каладин, важно е!
	Каладин усети леко _разтърсване_ от енергия върху клепача си. Много странно усещане. Изстена, отвори очи и се насили да седне. Сил вървеше във въздуха, като че обикаляше някакво невидимо кълбо, докато накрая застана в правилното положение.
	— Реших — обяви тя, — че съм щастлива, че удържа на обещанието, което даде на Газ, въпреки че той е отвратителен човек.
	На Каладин му трябваше известно време да разбере за какво му говори.
	— Сферите ли?
	Тя кимна.
	— Помислих, че може да се отметнеш, но съм щастлива, че не го направи.
	— Отлично. Е, благодаря, че ми каза.
	— Каладин — рече тя кисело и сви юмруци. — Това е _важно_.
	— Аз… — той млъкна, после облегна глава на стената. — Сил, едва смогвам да дишам, за мислене да не говорим. Моля те. Просто ми кажи какво те тревожи.
	— Знам какво е лъжа — отговори тя и седна на коляното му. — Преди няколко седмици дори не разбирах _какво_ е лъжа. Но днес съм щастлива, че ти не излъга. Не разбираш ли?
	— Не.
	— Променям се. — Тя потръпна; действието трябва да беше умишлено, защото цялата й фигура се замъгли за миг. — Знам неща, които не знаех само преди няколко дни. Толкова е странно.
	— Хмм, предполагам, че това е добре. Имам предвид, колкото повече разбираш, толкова по-хубаво. Нали така?
	Тя сведе поглед.
	— Когато те открих при пропастта след вчерашната буря — прошепна тя, — ти щеше да се самоубиеш, нали?
	Каладин не отговори. Вчера. Това беше преди цяла вечност.
	— Дадох ти едно листо — продължи Сил. — _Отровно._ Можеше да убиеш себе си или някой друг. Като че ли тъкмо за това планираше да го използваш по-рано, по време на пътуването с фургоните. — Вдигна поглед към очите му и гласецът й прозвуча уплашено. — Днес знам какво е смърт. Защо знам какво е смърт, Каладин?
	Каладин се смръщи.
	— Винаги си била странна, като за духче. Още в самото начало.
	— Съвсем в началото ли?
	Той се замисли. Не, първите няколко пъти, когато дойде, тя се държа като всички други вятърни духчета. Правеше си шеги с него, залепваше обувката му за пода, после се криеше. Дори когато остана с него в месеците на робството, пак действаше предимно като вятърно духче. Бързо губеше интерес, щураше се наоколо.
	— Вчера не знаех какво е смърт — каза Сил. — Днес знам. Преди няколко месеца не знаех, че се държа странно за духче, но започнах да разбирам, че е така. Изобщо, откъде знам _как_ се предполага, че се държи едно духче? — Тя се присви и сякаш се смали. — Какво става с мен? Какво съм аз?
	— Не знам. Има ли значение?
	— Не трябва ли да има?
	— И аз не знам какво съм. Мостови? Лекар? Войник? Роб? Това са само названия. Отвътре съм си аз. Много по-различен, отколкото бях преди година, но не мога да се занимавам с това, и просто продължавам с надеждата краката ми да ме отведат където е нужно.
	— Не си ли ядосан, задето ти донесох онова листо?
	— Сил, ако не ме беше прекъснала, щях да прекрача в пропастта. Тъкмо от листото имах нужда. Някак това беше правилното нещо.
	Тя се усмихна и загледа как Каладин се разтяга. Щом свърши, стана и отново излезе на улицата, почти възстановен от изтощението. Сил профуча във въздуха и кацна на рамото му с опрени зад гръбчето й ръце и спуснати напред крака, като момиче на ръба на скала.
	— Щастлива съм, че не се ядоса. Обаче _мисля_, че ти си причината за това, което става с мен. Преди да те срещна, никак не ми се налагаше да мисля за смъртта или за лъжите.
	— Такъв съм си — отвърна Каладин сухо. — Нося смърт и лъжи, където и да ида. Аз и Нощната пазителка.
	Сил посърна.
	— Това беше… — продума той.
	— Да, това беше сарказъм. — Тя наклони глава. — Знам какво е сарказъм. — После палаво се усмихна. — Знам какво е сарказъм!
	_Отче на Бурята_, рече си Каладин, взрян в блесналите й очички. _И това ако не е знамение._
	— Я чакай малко. Никога преди ли не ти се е случвало такова нещо?
	— Не знам. Не мога да си спомня нищо от преди повече от година, от времето, когато те видях за пръв път.
	— Наистина?
	— Не е чудно — отговори Сил и вдигна прозрачните си рамене. — Повечето духчета нямат трайни спомени. — Тя се поколеба. — Не знам защо това ми е известно.
	— Хмм, може това да е нормално. Може да си преминала през същия цикъл преди и просто да си го забравила.
	— Това не е много успокояващо. Не ми харесва идеята за забравянето.
	— Нима смъртта и лъжите не те безпокоят?
	— Безпокоят ме. Обаче ако трябва да загубя тези спомени… — Тя се загледа във въздуха. Каладин проследи погледа й и забеляза как двойка вятърни духчета се стрелкат с порива на вятъра, безгрижни и свободни.
	— Боиш се да продължиш, но и се страхуваш да станеш пак каквато беше.
	Сил кимна.
	— Знам как се чувстваш — продължи Каладин. — Хайде. Трябва да се нахраня и искам да взема някои неща след обяда.


>>	15
>>	Двойникът
>>	{img:pytjat_na_kralete_t1_6.png}

E>
	„Не си съгласен с моята молба. Разбирам това, доколкото е възможно да разбера някого, с когото изобщо не се съгласявам.“
E$

	Четири часа след нападението на чудовището от пропастта, Адолин надзираваше разчистването. По време на борбата създанието беше разрушило моста към военните лагери. За щастие, от другата страна бяха останали войници, които отидоха да доведат отряд с подвижен мост.
	Адолин крачеше сред войниците и събираше доклади, докато късното следобедно слънце пъплеше към хоризонта. Въздухът дъхаше на мухъл и плесен. Миризмата от кръвта на пропастното чудовище. Самият звяр с отворен гръден кош още беше на мястото, където падна повален. Няколко войници вземаха черупката му, заобиколени от кремлингите, които бяха наизлезли да пируват с трупа. Отляво на Адолин в дълги редици бяха налягали мъже, подпъхнали ризи или плащове като възглавници. Военните лекари от армията на Далинар ги преглеждаха. Адолин благославяше баща си, който винаги водеше лекарите, дори и на такава рутинна експедиция.
	Адолин продължи по пътя си, все още с Меч в ръка. Войниците биха могли да се доберат до лагерите по друг път — от другата страна още стоеше мост, водещ по-навътре в Пустите равнини. Биха могли да се придвижат на изток и после да се върнат по обиколен маршрут. Далинар обаче изиска — за голямо удивление на Садеас — да почакат идването на подвижния мост и през това време да се погрижат за ранените и да починат.
	Адолин хвърли поглед към павилиона, откъдето се носеше звънлив смях. Ярко светеха няколко едри рубина, сложени на пръти със златни зъбци. Това бяха фабриали, които излъчваха топлина без огън. Той не разбираше как работят фабриалите — знаеше, че по-зрелищните от тях изискват голям скъпоценен камък.
	За пореден път останалите светлооки са радваха на почивка, докато той работеше. Този път нямаше нищо против. Щеше да му е трудно да се забавлява след подобно бедствие. А случилото се _беше_ бедствие. Към Адолин приближи младши светлоок офицер с окончателния списък на жертвите. Съпругата на офицера прочете списъка, после двамата го оставиха на Адолин и се оттеглиха.
	Имаше близо петдесет убити и два пъти повече ранени. Адолин познаваше много от тях. Когато кралят получи първоначалната оценка на жертвите, той пренебрегна убитите и изтъкна, че тяхната доблест ще се възнагради с място в армията на Вестителите в отвъдния живот. Явно за удобство беше забравил, че ако не беше намесата на Далинар, той самият щеше да е сред жертвите.
	Адолин потърси баща си с поглед; Далинар стоеше на ръба на платото и отново гледаше на изток. Какво ли търсеше там? Не за пръв път Адолин беше свидетел на необикновените действия на баща си, но последните бяха особено драматични. Застанал под грамадното чудовище от пропастта, удържащ го да не погуби племенника му, Бронята засия. Този образ се запечата в паметта на Адолин.
	Сега останалите светлооки пристъпваха по-леко около Далинар, а за последните няколко часа Адолин не беше чул нито едно споменаване на неговата слабост — дори и от хората на Садеас. Боеше се, че това няма да продължи дълго. Далинар _беше_ герой, ала рядко. В следващите седмици хората отново щяха да приказват колко рядко излиза да щурмува някое плато, как е изгубил живец.
	Адолин откри, че жадува за още такива действия на Далинар. Днес, когато скочи да брани Елокар, Далинар беше като в историите за неговата младост. Адолин искаше този мъж да се върне. Кралството имаше нужда от него.
	Адолин въздъхна и се обърна. Трябваше да представи на краля окончателния доклад за жертвите. Сигурно щяха да го подиграват за това. Ала докато чакаше да представи сведенията, може би щеше да успее да подслуша Садеас. Адолин все още усещаше, че пропуска нещо относно този човек. Нещо, което баща му виждаше, но той — не.
	И така, Адолин се стегна да посрещне подигравките и тръгна към павилиона.

	* * *

	Далинар гледаше на изток, сключил ръце зад гърба си. Някъде там, в центъра на Пустите равнини, беше базовият лагер на паршендите.
	Кралството Алеткар воюваше вече близо шест години. Войната представляваше една продължителна обсада. Обсадната стратегия беше предложена от Далинар — ударът срещу базата на паршендите би изисквал лагеруване в Пустите равнини, оцеляване по време на бурите, доверяване на многобройни крехки мостове. Едно загубено сражение и алетите биха се оказали в капан, обкръжени, без никакъв път за отстъпление към укрепена позиция.
	Ала Пустите равнини можеха да се окажат клопка и за самите паршенди. Източните и южните краища на равнините бяха непроходими — платата там бяха толкова ерозирали, че приличаха повече на шпилове, а паршендите не можеха да прескачат от едно на друго. Около Пустите равнини се издигаха планини. Между тях дебнеха на глутници пропастните чудовища, огромни и опасни.
	Алетската армия щеше да затвори паршендите от запад и север, да разположи за всеки случай съгледвачи на изток и на юг и така те нямаше къде да бягат. Далинар твърдеше, че припасите на паршендите ще привършат. В резултат — те или щяха да станат уязвими в опита си да се спасят от Пустите равнини, или да се принудят да нападнат алетите в техните укрепени военни лагери.
	Планът беше отличен. С изключение на това, че Далинар не беше предвидил скъпоценните ядра.
	Той загърби пропастта и тръгна през платото. Нямаше търпение да види своите войници, но трябваше да покаже, че се доверява на Адолин. Младият мъж беше натоварен с командването и щеше да се справи добре. Всъщност, очевидно вече носеше на Елокар окончателните доклади.
	Далинар с усмивка наблюдаваше сина си. Адолин беше по-нисък от него и косата му беше руса с черни кичури. Русото беше по наследство от майката или поне така казваха на Далинар. Той самият не помнеше нищо за нея. Беше заличена от паметта му. След нея в спомените му имаше странни празноти и неясноти. Понякога беше в състояние да си припомни определени сцени, в които всички бяха съвършено ясни, но не и _тя_. Не можеше да си спомни дори и името й. Когато другите го произнасяха, то се изплъзваше от ума му като бучка масло по нагорещен нож.
	Остави Адолин да поднесе доклада и отиде при трупа на чудовището. Лежеше проснато на една страна, с изгорени очи и отворена паст. Нямаше език, само особени зъби, който бяха в странна и сложна система от челюсти. Няколко плоски зъба за трошене на черупки, по-дребни мандибули за откъсване на плът или за прокарването й по-надълбоко в гърлото. Край него се бяха отворили скални пъпки и простираха ластарите си да пият от кръвта на звяра. Съществуваше връзка между човека и преследвания от него звяр. Далинар изпитваше странна меланхолия след убийството на такова могъщо същество като пропастното чудовище.
	Повечето от скъпоценните ядра се събираха по доста по-различен начин от днешното. По някое време в причудливия си жизнен цикъл пропастните чудовища се устремяваха към западната част на Равнините, където платата бяха по-широки. Покатерваха се на платото, правеха каменна какавида и чакаха да дойде буря.
	В това време те бяха уязвими. Човек трябваше просто да иде на платото, да пробие какавидата с чукове или Меч и да изреже и извади скъпоценното ядро. Лесна работа, която носеше цяло състояние. А зверовете излизаха често, понякога по няколко пъти седмично, докато не застудееше прекалено.
	Далинар загледа грамадното туловище. Дребни, почти невидими духчета излитаха от трупа на звяра и изчезваха във въздуха. Приличаха на ивиците дим от фитила на току-що загасена свещ. Никой не знаеше какви са; можеха да се наблюдават само около тялото на убито наскоро пропастно чудовище.
	Поклати глава. Скъпоценните ядра промениха всичко в тази война. Паршендите също имаха нужда от тях — при това толкова голяма, че да се отдалечат прекалено от базата си. Съперничеството с паршендите за скъпоценните ядра имаше смисъл, защото за разлика от алетите, те не можеха да попълват числеността на войските си от дома. Следователно борбата за скъпоценните ядра беше едновременно изгоден и тактически разумен начин за продължаване на обсадата.
	По здрачаване Далинар можа да забележи блещукащите из платата светлини. Кули, откъдето наблюдателите следяха за чудовища, които излизат да правят какавиди. Наблюдението продължаваше и през нощта, макар че зверовете рядко излизаха по тъмно. Съгледвачите се прехвърляха през пропастите с пръти за скачане и така се придвижваха много леко, без да им трябват мостове. Щом забележеха чудовище, те свиреха за предупреждение и надпреварата започваше — алети срещу паршенди. Да овладеят платото и да го удържат до изваждането на скъпоценното ядро; да нападнат противника, ако той пръв се е добрал на мястото.
	Всеки от върховните принцове искаше скъпоценните ядра. Заплащането и прехраната на хилядите войници не беше евтино, а едно ядро покриваше разходите на принца за месеци напред. Освен това, колкото по-едър беше даден скъпоценен камък, толкова по-малка беше вероятността да се натроши при работата на Превръщателя. Грамадните камъни имаха едва ли не безгранични възможности. И така, върховните принцове се състезаваха. Първият, който стигнеше до какавидата, трябваше да се сражава с паршендите.
	Можеха и да се редуват, но това не беше присъщо на алетите. Те вярваха в съперничеството. Воринизмът учеше, че най-добрите войници ще имат свещената привилегия след смъртта да се присъединят към Вестителите и да се сражават за отвоюването на Селенията на Покоя от Пустоносните. Върховните принцове бяха съюзници, ала същевременно и съперници. Да отстъпиш скъпоценното ядро другиму… е, беше някак неправилно. По-добре да има съперничество. Така онова, което започна като война, се превърна в спорт. Смъртоносен спорт, ала нима това не беше най-добрата му разновидност?
	Далинар се отдалечи от падналото чудовище. Разбираше всяка стъпка от развитието на събитията през последните шест години. Даже беше ускорил някои от тях. Само че сега беше разтревожен. Армията _напредваше_ в намаляването на числеността на паршендите, ала първоначалната цел — отмъщение за убийството на Гавилар — беше почти забравена. Алетите безделничеха, играеха и мързелуваха.
	Макар да бяха убили множество паршенди — близо една четвърт от изчисления им първоначален брой — войната просто продължаваше прекалено отдавна. Обсадата се точеше вече шест години и спокойно можеше да продължи още толкова. Това го безпокоеше. Очевидно паршендите бяха очаквали да ги обсадят тук. Напълнили бяха складове с провизии и се намираха в готовност да вдигнат цялото си население в Пустите равнини, където да ползват забравените от Вестителите пропасти и плата като стотици ровове и укрепления.
	Елокар проводи пратеници в желанието си да узнае защо паршендите бяха убили баща му. Те така и не казаха. Поеха отговорност за убийството, но не дадоха обяснение. Напоследък сякаш Далинар беше единственият човек, който все още си задаваше този въпрос.
	Далинар се обърна; адютантите на Елокар се бяха оттеглили в павилиона и се подкрепяха с вино и закуски. Голямата тента с отворени страни беше боядисана във виолетово и жълто и ветрецът гънеше платното. Вероятността тази вечер да се разрази нова буря беше съвсем малка, казваха гадателите. Дано Всемогъщият даде армията да се върне в лагерите, ако все пак това се случеше.
	Бури. Видения.
	_Обедини ги…_
	Наистина ли вярваше на виденията си? Наистина ли мислеше, че самият Всемогъщ му говори? На него — Далинар Колин, Тоягата, страховитият пълководец?
	_Обедини ги._
	Садеас излезе от павилиона в тъмнината. Беше свалил шлема и гъстата му черна коса се къдреше и падаше по раменете му. В Броня беше внушителен; със сигурност така изглеждаше много по-добре, отколкото в някой от нелепите дантелени и копринени костюми, така модерни напоследък.
	Садеас улови погледа на Далинар и леко му кимна. _Аз изпълних задачата си_, казваше този жест. Садеас се поразтъпка и се върна в павилиона.
	Така. Садеас помнеше причината да поканят Вама на лова. Далинар трябваше да го намери. Тръгна към павилиона. Адолин и Ренарин гледаха да застанат близо до краля. Дали младежът вече беше предал доклада? Вероятно Адолин за пореден път опитваше да подслушва разговора между Садеас и Елокар. Щеше да се наложи Далинар да направи нещо по въпроса; съперничеството между момчето и Садеас може и да беше разбираемо, но беше безплодно.
	Садеас бъбреше с краля. Далинар се накани да отиде при Вама, който беше в дъното на павилиона, но кралят го спря.
	— Далинар — рече кралят. — Ела. Садеас ми казва, че само през последните няколко седмици е спечелил три скъпоценни ядра.
	— Така е — отвърна Далинар и приближи.
	— Ти колко спечели?
	— С днешното ли?
	— Не. Преди него.
	— Нито едно, Ваше Величество — призна Далинар.
	— Това е заради мостовете на Садеас. По-ефикасни са от твоите — каза Елокар.
	— Може и да не съм спечелил нищо през последните няколко седмици — сковано отвърна Далинар, — но моята армия е завоювала своя дял в по-раншните схватки.
	_А що се отнася до мен, скъпоценните ядра могат спокойно да вървят в Преизподнята._
	— Може би, но какво правиш ти напоследък?
	— Зает съм с други важни работи.
	Садеас вдигна вежда.
	— По-важни от войната? По-важни от отмъщението? Възможно ли е това? Или просто си намираш оправдание?
	Далинар изгледа остро другия върховен принц. Садеас само сви рамене. Бяха съюзници, но _не_ бяха приятели. Вече не.
	— Трябва да преминеш към мостове като на Садеас — рече Елокар.
	— Ваше Величество — отвърна Далинар, — мостовете на Садеас погубват много хора.
	— Обаче са бързи — бързо каза Садеас. — Глупаво е да разчиташ на мостове с колела, Далинар. Придвижването им по този терен е бавно и тежко.
	— Кодексът учи, че генералът не може да иска от войника нищо, което сам не би направил. Кажи ми, Садеас. _Ти_ би ли тичал начело на един от твоите мостове?
	— Не бих ял и каша — сухо отговори той, — не бих копал и окопи.
	— Но можеш да го правиш, ако се налага — добави Далинар. — Мостовете са нещо друго. Отче на Бурята! Та ти дори не разрешаваш на хората да носят брони или щитове! Ще влезеш ли в сражение без твоята Броня?
	— Мостовите имат много важна функция — тросна се Садеас. — Те отклоняват паршендите от това да обстрелват моите войници. В началото опитах да им дам щитове. И знаеш ли какво? Паршендите не им обръщаха внимание и отправяха залповете си по моите войници и коне. Установих, че като удвоя броя на мостовете за един пробег и после ги направя изключително леки — без брони и щитове, които да забавят хората — те заработват далеч по-добре.
	Виждаш ли, Далинар? Паршендите са прекалено изкушени от уязвимите мостови, та да стрелят по останалите! Да, губим по няколко отряда при всяко нападение, но броят им рядко е такъв, че да ни възпрепятства. Паршендите просто стрелят по тях — предполагам, по някаква причина смятат, че изтребването на мостовите ни вреди. Все едно един невъоръжен носач на мост има същата стойност за армията като рицар с Вълшебна броня. — При тази мисъл Садеас удивено поклати глава.
	Далинар помръкна. _Братко_, пишеше Гавилар. _Трябва да намериш най-важните думи, които човек може да каже…_ Цитат от древния текст _Пътят на кралете_. Писанието беше в разрез с внушенията на Садеас.
	— Все едно — продължи Садеас. — Ти със сигурност не можеш да оспориш ефикасността на моя метод.
	Далинар отговори:
	— Понякога наградата не заслужава цената, която плащаме за нея. Средствата, чрез които постигаме победа, са също толкова важни, колкото и самата победа.
	Садеас го изгледа невярващо. Дори и Адолин и Ренарин, които се бяха приближили, изглеждаха изумени от това твърдение. Това беше доста неалетски начин на мислене.
	С виденията и думите от онази книга, които напоследък се въртяха в ума му, Далинар не се чувстваше кой знае колко алетски.
	— Наградата заслужава _всяка_ цена, Сиятелни господарю Далинар — заяви Садеас. — Победата в състезанието заслужава всички усилия, всички жертви.
	— Това е война — отговори Далинар. — _Не_ е състезание.
	— Всичко е състезание — рече Садеас и махна с ръка. — Всички отношения между хората са състезание, в което едни побеждават, други се провалят. И някои се провалят твърде зрелищно.
	— Баща ми е един от най-именитите воини в Алеткар! — остро се намеси Адолин. Кралят попривдигна вежда, но не се включи в разговора. — Видяхте какво направи той по-рано днес, Садеас, докато Вие се криехте зад павилиона с Вашия лък. Баща ми задържа звяра. Вие сте страх…
	— Адолин! — рече Далинар. Нещата отиваха твърде далече. — Въздържай се.
	Адолин стисна зъби и притисна ръка в тялото си, сякаш нямаше търпение да призове своя Вълшебен меч. Ренарин пристъпи напред и внимателно положи ръка на рамото на брат си. Адолин неохотно отстъпи.
	Садеас се обърна към Далинар със самодоволна усмивка:
	— Единият син едва смогва да се удържи, а другият за нищо не става. Това ли е твоето наследство, стари приятелю?
	— Каквото и да мислиш ти, Садеас, аз се гордея и с двамата.
	— Мога да разбера лудата глава — отговори Садеас. — Едно време и ти беше буен, също като него. Но другият? Видя как изтича днес на полето. Даже забрави да извади меча или лъка! Той е негоден!
	Ренарин се изчерви и заби поглед в земята. Адолин рязко вдигна глава. Светкавично протегна ръка настрани и пристъпи напред към Садеас.
	— Адолин! — каза Далинар. — Аз ще се оправя с това!
	Адолин погледна баща си, сините му очи пламтяха от гняв, ала не призова Меча си.
	Далинар насочи вниманието си към Садеас и заговори много тихо и много твърдо.
	— Садеас. Със сигурност не те чух току-що открито — пред краля — да наричаш моя син _негоден_. Със сигурност ти не би казал такова нещо, понеже подобна обида _изисква_ аз да призова Меча си и да поискам кръвта ти. Нарушава Договора за Отмъщение. Кара двамата най-големи съюзници на краля да се убият един друг. Със сигурност не може да си толкова глупав. Със сигурност не съм чул добре.
	Всичко замря. Садеас се поколеба. Не отстъпи; посрещна погледа на Далинар. Но се поколеба.
	— Вероятно — подхвана бавно той, — не си чул правилно. Не бих обидил сина ти. Това няма да е… разумно от моя страна.
	Двамата се гледаха, разбраха се и Далинар кимна. Садеас също — отсечено кимване. Нямаше да оставят взаимната им омраза да застраши краля. Острите думи бяха едно нещо, а предизвикващите дуел обиди — съвсем друго. Не можеха да поемат подобен риск.
	— Добре — продума Елокар. Позволяваше на своите върховни принцове да се състезават и да спорят за положение и влияние. Вярваше, че това ги прави по-силни и малцина го опровергаваха; това беше установен метод за управление. Далинар все по-малко се съгласяваше с него.
	_Обедини ги…_
	— Предполагам, че можем да приключим с това — каза Елокар.
	Застаналият до него Адолин изглеждаше разочарован — като че ли наистина се надяваше баща му да призове Меча си и да се изправи срещу Садеас. Самият Далинар усещаше как кръвта му ври, Вълнението го изкушаваше, ала той го потисна. Не. Не тук. Не сега. Не и докато Елокар се нуждаеше от тях.
	— Вероятно можем да свършим, Ваше Величество — каза Садеас. — Обаче се съмнявам, че точно този спор между мен и Далинар някога ще приключи. Поне докато не се научи отново да действа както трябва да действат мъжете.
	— Казах, че това е напълно достатъчно, Садеас — отговори Елокар.
	— Напълно достатъчно ли казахте? — додаде един нов глас. — Вярвам, че и една дума от Садеас е „напълно достатъчно“ за всеки. — Шутът си проправи път сред адютантите, с чаша вино в ръка и с препасана сребърна сабя.
	— Шуте! — възкликна Елокар. — Кога пристигна тук?
	— Настигнах хората Ви точно преди битката, Ваше Величество — отвърна шутът с поклон. — Щях да разговарям с Вас, ала чудовището ме изпревари. Чувам, че разговорът с него е бил твърде освежаващ.
	— Значи си пристигнал преди часове! Какво си правил? Как съм могъл да пропусна да те срещна тук?
	— Имах… да се погрижа за някои неща. Но не се удържах далеч от лова. Не бих искал да Ви липсва моят разум.
	— Засега се справям добре.
	— И все пак бяхте {e}не{/e}разумен.
	Далинар изучаваше облечения в черно мъж. Какво можеше да каже за шута? _Наистина_ беше умен. И все пак си позволяваше прекалено голяма свобода в мислите, както показа по-рано с Ренарин. Около този шут имаше нещо особено и Далинар не можеше да го разбере напълно.
	— Сиятелни Садеас — подхвана шутът и сръбна от виното. — Ужасно съжалявам да Ви видя тук.
	— Аз пък мислех — сухо отвърна Садеас, — че би се радвал да ме видиш. Като че ли винаги толкова много те забавлявам.
	— За нещастие, това е вярно — рече шутът.
	— За нещастие ли?
	— Да. Разбирате ли, Садеас, с Вас нещата са прекалено лесни. Някое неграмотно полуумно ратайче с махмурлук може да Ви вземе на подбив. Не ми е оставена необходимостта да се старая, понеже самата Ви същност е подигравка с моите подигравки. И така се оказва, че с чистата си глупост Вие ме карате да изглеждам бездарен.
	— Елокар — каза Садеас, — наистина ли трябва да търпим тази… твар?
	— Харесвам го — отговори с усмивка Елокар. — Разсмива ме.
	— За сметка на онези, които са Ви верни.
	— Сметка? — намеси се шутът. — Садеас, не вярвам някога да сте ми платили и една сфера. Но не, не, моля, не предлагайте. Не мога да приема парите Ви, понеже знам на колко много други _трябва_ да плащате, за да правят каквото искате.
	Садеас се изчерви, но остана спокоен.
	— Креватна шега? Това ли е най-доброто ти постижение, шуте?
	Шутът сви рамене.
	— Изтъквам истините, когато ги видя, Сиятелни Садеас. Всеки човек има свое място. Моето е да предлагам обиди безплатно, а Вашето — да приемате обслужване срещу заплащане.
	Садеас застина. После лицето му стана червено.
	— Ти си глупак.
	— Горко на хората, ако шутът е глупак. Ще Ви предложа нещо, Садеас. Ако можете да говорите, без да кажете нещо нелепо, ще ви оставя на мира до края на седмицата.
	— Добре, мисля, че не ще да е толкова трудно.
	— Обаче се провалихте — с въздишка отвърна шутът. — Понеже казахте „мисля“, а аз не мога да си представя нещо по-нелепо от идеята _Вие_ да мислите. Ами Вие, млади ми принце Ренарин? Баща Ви иска да Ви оставя на мира. Можете ли да кажете нещо нелепо?
	Погледите се насочиха към Ренарин, който стоеше точно зад брат си. Ренарин помълча с широко отворени бдителни очи. Далинар се напрегна.
	— Нещо нелепо — бавно рече Ренарин.
	Шутът се разсмя.
	— Добре, смятам, че съм доволен от това. Много умно. Ако Сиятелният господар Садеас загуби власт над себе си и най-сетне ме убие, вероятно сте способен да заемете мястото ми като кралски шут. Явно сте достатъчно умен.
	Ренарин се поопери, което още повече развали настроението на Садеас. Далинар хвърли поглед на върховния принц; ръката на Садеас вече беше върху меча. Не Вълшебен меч — Садеас нямаше. Ала носеше типичния за светлооките меч. Много смъртоносен. Далинар се беше сражавал неведнъж заедно със Садеас — той бе истински майстор на меча.
	Шутът пристъпи напред и тихо попита:
	— Какво ще кажете, Садеас? Ще направите ли на кралството Алеткар услугата да го отървете от мен и от себе си?
	Да се убие кралският шут беше законно. Ала стореше ли го, Садеас щеше да се лиши от титлата и земите си. Повечето хора намираха за съвсем жалка работа това да не се прави открито. Разбира се, да убиеш шута, без никой да разбере, беше съвсем различно.
	Садеас бавно сне ръка от ефеса на меча, кимна отсечено на краля и се отдалечи.
	— Шуте — рече Елокар, — Садеас има моята благосклонност. Не е нужно да го мъчиш толкова.
	— Не съм съгласен — отговори шутът. — Кралската благосклонност може да е мъчение за мнозина, но не и за Садеас.
	Кралят въздъхна и се обърна към Далинар.
	— Трябва да ида да го предразположа. Но се канех да те питам — провери ли онова, за което те помолих по-рано?
	Далинар поклати глава.
	— Зает бях с потребностите на армията. Но ще се заема сега, Ваше Величество.
	Кралят кимна и се спусна подир Садеас.
	— Какво беше това, татко? — попита Адолин. — Говореше за хората, които според него го шпионират?
	— Не. Ново е. Скоро ще ти покажа.
	Далинар се загледа в шута. Мъжът в черно пукаше кокалчетата на пръстите си един по един и умислено гледаше след Садеас. Забеляза, че Далинар го гледа, смигна му и си тръгна.
	— _Харесвам_ го — повтори Адолин.
	— С малко убеждаване ще се съглася — отговори баща му, потърка брадичка и продължи. — Ренарин, върви събери сведения за ранените. Адолин, ела с мен. Трябва да направим проверката, за която кралят ни помоли.
	И двамата младежи изглеждаха объркани, но направиха каквото им каза. Далинар се отправи през платото към трупа на пропастното чудовище.
	_Нека видим какво са ни донесли този път тревогите ти, племеннико_, помисли той.

	* * *

	Адолин въртеше в ръце дългия кожен ремък. Почти цяла педя широка и един пръст дебела, ивицата завършваше с оръфано, скъсано място. Това беше подпръгът на кралското седло, ремъкът, който минава под корема на коня. Беше се скъсал по време на борбата и седлото — и ездачът — бяха излетели от гърба на коня.
	— Какво мислиш? — попита Далинар.
	— Не знам — отговори Адолин. — Не _изглежда_ особено износен, обаче предполагам, че е, иначе нямаше да се скъса, нали така?
	Далинар отново взе ремъка и се замисли. Войниците още не се бяха върнали с отряда с подвижния мост, макар небето вече да притъмняваше.
	— Татко — обади се Адолин. — Защо Елокар иска да проверим това? Очаква ли да накажем конярите, задето не са се погрижили както трябва за седлото му? Да не би… — Той млъкна и внезапно разбра колебливостта на баща си. — Кралят мисли, че ремъкът е срязан, нали?
	Далинар кимна. Завъртя ремъка между облечените си в ръкавици пръсти. За Адолин беше видно, че разсъждава по това. Подпръгът може да се износи дотолкова, че да се скъса, особено под тежестта на човек във Вълшебна броня. Този ремък беше скъсан на мястото, където се закопчава за седлото, така че конярите спокойно биха го пропуснали. Това беше най-разумното обяснение. Но погледнато през малко по-неразумни очи, можеше да излезе, че се е случило нещо нечестиво.
	— Татко, той става все по-параноичен.
	Далинар не отговори.
	— Привиждат му се убийци във всяка сянка — продължи Адолин. — Ремъците се късат. Това не значи, че някой опитва да го погуби.
	— Ако кралят се тревожи — рече Далинар, — ние трябва да проверим. Скъсаното _е_ по-гладко от едната страна, като че ли е срязано, за да се скъса при натоварване.
	Адолин се намръщи.
	— Може би. — Не беше забелязал. — Обаче помисли, татко. Защо някой ще реже подпръга? Падането от коня не би наранило Броненосец. Ако това е опит за убийство, то е доста некадърен.
	— Ако е опит за убийство, дори и некадърен, значи има защо да се притесняваме. Стана по времето, когато ние отговаряхме за безопасността, и конят му беше под грижите на нашите коняри. Ще проверим това.
	Адолин изпъшка. Изпусна част от гнева си.
	— Другите вече шепнешком приказват, че сме станали телохранители и домашни любимци на краля. Какво ще кажат, ако узнаят, че преследваме всичките му параноични тревоги, колкото и да са неразумни?
	— Никога не съм се интересувал от хорските приказки.
	— Цялото ни време минава в бюрокрация, докато останалите печелят богатство и слава. Рядко предприемаме нападения по платата, понеже сме заети с _това_! Трябва да излезем, да воюваме, ако изобщо искаме да догоним Садеас!
	Далинар го изгледа, свъси се още повече и Адолин премълча следващия си изблик.
	— Виждам, че вече не разговаряме за скъсания подпръг — каза Далинар.
	— Аз… съжалявам. Говорих прибързано.
	— И така да е. Освен това, може би беше необходимо да чуя тези неща. Забелязах, че не ти се понрави особено как те удържах да не отвърнеш на Садеас преди малко.
	— Знам, че и ти го мразиш, татко.
	— Не знаеш толкова, колкото мислиш, че знаеш — отговори Далинар. — Скоро ще направим нещо по въпроса. Засега, кълна се… този ремък _наистина_ изглежда срязан. Може би има нещо, което не забелязваме. Може случилото се да е част от нещо по-голямо, което не се е развило според очакванията.
	Адолин се поколеба. Изглеждаше прекалено сложно, ала ако имаше на света хора, които обичат прекалено сложни заговори, то това бяха алетските светлооки.
	— Смяташ ли, че може да е дело на някой от върховните принцове?
	— Може би. Но се съмнявам, че някой от тях желае смъртта му. Докато Елокар е на престола, принцовете воюват по свой начин и пълнят кесиите си. Той не изисква много от тях. Приятно им е да имат него за крал.
	— Хората могат да жадуват за трона само от желание да се откроят.
	— Вярно е. Когато се върнем, провери дали някой напоследък не се е хвалил повечко. Виж дали Роион още се сърди заради обидата на шута на празненството миналата седмица и накарай Талата да прегледа договорите, които върховният принц Бетаб предложи на краля за използването на неговите чули. При предишните договори той опита да прокара изрази, които биха облагодетелствали претенциите му, дойде ли ред да се наследи престолът. Откак леля ти Навани си тръгна, Бетаб се одързости.
	Адолин кимна.
	— Гледай да проследиш тази история с подпръга — продължи Далинар. — Дай на някой кожар да го види и да ти каже какво мисли за скъсването. Питай конярите дали са забелязали нещо и дали някому изневиделица не са попаднали повече пари напоследък. — Позамълча и додаде — И удвои охраната на краля.
	Адолин се обърна и хвърли поглед по посока на павилиона. Садеас тъкмо излизаше. Адолин присви очи.
	— Мислиш ли…
	— Не — прекъсна го Далинар.
	— Садеас е змиорка.
	— Синко, _трябва_ да престанеш да се вторачваш само в Садеас. Той харесва Елокар, което не може да се каже за повечето от другите. Той е един от малцината, на които бих поверил безопасността на краля.
	— Мога да ти кажа, татко, че аз не бих постъпил така.
	Далинар замълча за миг.
	— Ела с мен. — Подаде на Адолин конския подпръг и тръгна през платото към павилиона. — Искам да ти покажа нещо за Садеас.
	Адолин се примири и го последва. Подминаха осветения павилион. Вътре тъмнооки мъже сервираха храни и напитки, а жени седяха и записваха съобщения или описания на битката. Светлооките многословно и приповдигнато хвалеха храбростта на краля. Бяха облечени в тъмни, мъжествени тонове — кафяво, морско синьо, тъмно зелено и тъмно оранжево.
	Далинар се приближи до върховния принц Вама, който стоеше извън павилиона с група от собствените си светлооки адютанти. Носеше модна дълга кафява дреха с процепи, през които се провиждаше светложълтата копринена подплата. Ненатрапчива мода, за разлика от крещящия маниер да се носят копринени горни дрехи. Адолин си каза, че това изглежда добре.
	Самият Вама беше кръглолик оплешивяващ човек. Малкото му останала коса беше къса и стърчеше право нагоре. Очите му бяха светлозелени. Имаше привичката да си криви очите, което и направи при приближаването на Далинар и Адолин.
	_За какво е всичко това?_, чудеше се Адолин.
	— Сиятелни господарю — обърна се Далинар към Вама. — Дойдох да се уверя, че се полагат грижи за Вашето удобство.
	— Моето удобство щеше да е _най-голямо_, ако можехме вече да се връщаме. — Вама хвърли поглед на залязващото слънце, сякаш го обвиняваше в някаква постъпка. Обикновено не беше в такова лошо настроение.
	— Сигурен съм, че хората ми се придвижват възможно най-бързо — каза Далинар.
	— Нямаше да закъснеем толкова много, ако Вие не ни бяхте забавили така на идване.
	— Обичам да съм внимателен — отговори Далинар. — А като говорим за внимание, има нещо, което планирах да обсъдим. Може ли двамата със сина ми да поговорим с Вас насаме за малко?
	Вама се начумери, но позволи на Далинар да го отведе встрани от адютантите му. Адолин ги последва с нарастващо недоумение.
	— Звярът беше огромен — каза Далинар и кимна по посока на падналото чудовище. — Най-големият, който съм виждал.
	— Предполагам.
	— Чувам, че сте имали успехи при последните нападения на платата и лично сте убили няколко обвити в какавиди чудовища. Заслужавате поздравления.
	Вама сви рамене.
	— Скъпоценните ядра, които спечелихме, бяха малки. Нищо общо с това, което Елокар взе днес.
	— По-добре малки, отколкото никакви — любезно отбеляза Далинар. — Доколкото разбирам, планирате да укрепите стените на Вашия лагер?
	— Хмм? Да. Попълване на няколко дупки, подобряване на фортификацията.
	— Със сигурност ще кажа на Негово Величество, че ще желаете да купите допълнителен достъп до Превръщателите.
	Вама намръщено се обърна към него.
	— Превръщатели?
	— За дървен материал — равнодушно поясни Далинар. — Нали не смятате да попълвате дупките, без да ползвате скеле? Цяло щастие е, че разполагаме с Превръщатели, които да ни снабдяват с неща като дървесина, тук, в тези далечни равнини. Не сте ли съгласен?
	— Е, да — отвърна Вама и посърна още повече. Адолин гледаше ту него, ту баща си. Този разговор имаше някакъв подтекст. Далинар не говореше само за дървесината за стените — Превръщателите бяха средството, чрез което всички върховни принцове изхранваха армиите си.
	— Кралят е особено щедър в предоставянето на достъп до Превръщателите — продължи Далинар. — Нали така?
	— Схванах мисълта Ви, Далинар — сухо отговори Вама. — Няма нужда да продължавате с недодяланите намеци.
	— Никога не съм се славел като изтънчен човек, Сиятелни. Само като ефективен.
	Далинар се оттегли и махна на Адолин да го последва. Адолин тръгна и погледна през рамо към другия върховен принц.
	— Оплаква се шумно от сумите, които Елокар взима за ползване на неговите Превръщатели — тихо обясни Далинар. Това беше основната форма на данък, налаган от краля на върховните принцове. Самият Елокар не се сражаваше и не печелеше скъпоценни ядра, освен по време на днешния лов. Кралят стоеше над личното участие във военните действия, както изискваше благоприличието.
	— И…? — каза Адолин.
	— И аз напомних на Вама колко е зависим от краля.
	— Да речем, че това е важно. Какво общо има обаче със Садеас?
	Далинар не отговори. Продължи да крачи през платото и спря на ръба на пропастта. Адолин застана до него и зачака. След няколко мига зад тях се разнесе потракване на Броня и Садеас застана до Далинар на ръба на пропастта. Адолин присви очи при вида му, а Садеас пошавна с вежди, но не каза нищо за присъствието на младежа.
	— Далинар — рече Садеас и отправи поглед над Равнините.
	— Садеас — гласът на Далинар беше овладян и рязък.
	— Говори ли с Вама?
	— Да. Той прозря какво правя.
	— Прозрял е, разбира се — в тона на Садеас се долавяше намек за веселост. — Не бих очаквал друго.
	— Каза ли му, че увеличаваш цената, която му вземаш за дървения материал?
	Садеас владееше единствената голяма гора в района.
	— Удвоявам я.
	Адолин погледна през рамо. Вама ги наблюдаваше и изражението му беше буреносно — духчета на гнева извираха от земята около него като малки езерца бълбукаща кръв. Далинар и Садеас един до друг му пращаха много разбираемо послание. _Затова… може би затова го поканиха на лова_, осъзна Адолин. _За да могат да го надхитрят._
	— Ще проработи ли? — попита Далинар.
	— Сигурен съм в това — отговори Садеас. — Вама е съвсем сговорчив човек, стига да го попритиснеш. Ще види, че е по-добре да ползва Превръщателите, вместо да харчи цяло състояние за снабдителна линия от Алеткар.
	— Може би трябва да казваме на краля за тези неща — предложи Далинар и погледна към Елокар, който стоеше в павилиона, без да подозира какво става.
	Садеас въздъхна.
	— Опитвал съм; той няма нагласа за такъв род работа. Остави момчето на собствените му занимания, Далинар. Това са величавите идеали за справедливост, за размахване на меч, докато препуска срещу враговете на баща си.
	— Напоследък изглежда по-слабо се вълнува от паршендите и повече се тревожи за убийци в нощта — каза Далинар. — Манията за преследване на това момче ме притеснява. Не знам откъде се взима.
	Садеас се разсмя.
	— Далинар, _сериозно_ ли говориш?
	— Винаги говоря сериозно.
	— Знам, знам. Но със сигурност можеш да видиш от къде!
	— От това как беше убит баща му?
	— От това как чичо му се отнася към него! Хиляда гвардейци? Спиране на всяко едно плато, за да може войниците да „подсигурят“ следващото? Нали, Далинар?
	— Обичам да съм внимателен.
	— Други наричат това параноя.
	— Кодексът…
	— Кодексът е сборник идеалистични глупости — прекъсна го Садеас, — стъкмени от поетите, за да опишат как според тях _би трябвало_ да стават нещата.
	— Гавилар вярваше в него.
	— И виж докъде го докара това.
	— А ти къде беше, Садеас, когато той се бореше за живота си?
	Садеас сви очи.
	— Значи пак започваме с това? Като стари любовници, които се срещат неочаквано на някое пиршество?
	Бащата на Адолин не отговори. За пореден път Адолин се изуми от отношенията между Далинар и Садеас. Острите им думи бяха искрени; човек трябваше само да погледне в очите им, за да разбере, че едва се понасят.
	И въпреки това, ето ги тук — явно планират и изпълняват съвместна маневра срещу друг върховен принц.
	— Аз ще защитавам момчето по моя начин — каза Садеас. — Ти го прави по твоя. Но не ми се оплаквай от параноята му, при положение, че ти настояваш да се спи в униформа — за всеки случай — ако на паршендите, противно на всякакъв здрав разум и опит, изведнъж им хрумне да нападнат военните лагери. Наистина „не знам откъде се взима“!
	— Да си вървим, Адолин — рече Далинар и се обърна да си отиде. Адолин го последва.
	— Далинар — подвикна Садеас.
	Далинар неохотно се извъртя.
	— Откри ли вече? — попита Садеас. — Защо той написа онова?
	Далинар поклати глава.
	— Не ще намериш отговора. Това е глупаво търсене, стари приятелю. То те разкъсва отвътре. Знам какво става с теб по време на буря. Умът ти се разплита заради целия този натиск, на който сам се подлагаш.
	Далинар пак тръгна. Адолин забърза след него. За какво ли се отнасяше последната част на разговора. Защо „той“ написа? Мъжете не пишат. Адолин понечи да пита, но усещаше настроението на баща си. Сега не беше време да го дразни.
	Отидоха до едно възвишение. Проправиха си път до върха му и оттам загледаха падналото пропастно чудовище. Хората на Далинар продължаваха да свалят месото и черупката му.
	Баща и син стояха горе, умът на Адолин кипеше от въпроси, но не намираше начин да ги изговори.
	Най-сетне Далинар продума.
	— Казах ли ти какви бяха последните думи на Гавилар към мене?
	— Не си. Винаги съм се питал за онази нощ.
	— „Братко, тази вечер следвай Кодекса. Ветровете носят нещо странно.“ Това ми каза, последните му думи към мен, преди началото на пира по случай подписването на договора.
	— Тогава не разбирах, че чичо Гавилар следва Кодекса.
	— Той беше първият човек, който ми го показа. Приемаше го за реликва от древния Алеткар, от времето, когато кралството ни се е обединило за пръв път. Започна да го спазва малко преди смъртта си. — Далинар заговори по-неуверено. — Времената бяха особени, синко. Ние с Ясна не знаехме какво да мислим за промените у Гавилар. Тогава мислех Кодекса за глупост — дори и изискването офицерът да избягва силните напитки по време на война. Особено това изискване. — Гласът му се сниши още повече. — Лежах в несвяст на пода, когато Гавилар беше убит. Помня гласовете, които опитваха да ме събудят, но умът ми бе съвсем помътен от виното. Трябваше да съм при него.
	Погледна Адолин.
	— Не мога да живея в миналото. Безразсъдно е да се прави така. Обвинявам се за смъртта на Гавилар, но сега вече нищо не може да се направи за него.
	Адолин кимна.
	— Сине, продължавам да се надявам, че ако те накарам да следваш Кодекса достатъчно дълго време, ще разбереш — както аз разбрах — неговото значение. Дано не ти е необходим толкова драматичен пример като на мен. Независимо от това, длъжен си да разбереш. Говориш за Садеас, как си щял да го биеш, да си съперничиш с него. Знаеш ли за участието му в смъртта на брат ми?
	— Той е бил двойникът — отвърна Адолин. Садеас, Гавилар и Далинар бяха добри приятели до смъртта на краля. Всички го знаеха. Нали тримата заедно бяха завладели Алеткар.
	— Да — продължи Далинар. — Той е бил с краля и е чул войниците да викат, че идва Броненосец. Идеята с двойника е била план на Садеас — той облякъл една от дрехите на Гавилар и избягал вместо него. Това си е било чисто самоубийство — без Вълшебна броня да накараш един убиец-Броненосец да те преследва. От всички известни ми човешки постъпки, тази е най-смелата. Искрено съм убеден в това.
	— Но се провали.
	— Така е. И част от мен никога няма да прости на Садеас за този провал. Знам, че нямам разумно основание, ала той _трябваше_ да е там с Гавилар. Точно както и аз трябваше да съм там. Ние двамата предадохме нашия крал и не можем да си простим взаимно. Но двамата все още сме единни за едно. В онзи ден ние се заклехме. Ще браним сина на Гавилар. На всяка цена и независимо от другите неща, които стоят помежду ни, _ние ще защитаваме Елокар_.
	И затова аз съм тук, в Пустите равнини. Не заради славата или богатството. Не се вълнувам от тях, вече не. Дойдох заради моя брат, когото обичах, и заради моя племенник, когото обичам. А по някакъв начин това ни разделя със Садеас също толкова, колкото и ни обединява. Садеас мисли, че най-добрата защита за Елокар е избиването на паршендите. Той свирепо тласка самия себе си и хората си в сраженията. Вярвам, че донякъде е убеден, че аз нарушавам клетвата си, като не постъпвам по същия начин.
	Ала не така можем да защитим Елокар. Той има нужда от стабилност на престола, от съюзници, които го подкрепят, а не от върховни принцове, които се карат. Изграждането на силен Алеткар ще е по-добра защита за него от изтребването на нашите врагове. Това беше делото на живота на Гавилар — обединяването на върховните принцове…
	Той млъкна. Адолин чакаше още обяснения, но не получи.
	— Садеас — продума Адолин накрая. — Аз съм… изненадан да чуя, че го наричаш храбър.
	— Той _е_ храбър. И хитър. Понякога допускам грешката да го подценявам заради неговото екстравагантно облекло и маниерничене. Но вътре в себе си той е добър човек, синко. Не ни е враг. Може понякога да се караме, аз и той. Обаче Садеас работи за защитата на Елокар, затова те моля да го уважаваш.
	Как да отговори човек на това? _Мразиш го, обаче ме молиш аз да не го мразя?_
	— Добре — отговори Адолин. — Ще се въздържам в негово присъствие. Но, татко, аз все още не му вярвам. Моля те. Поне обмисли възможността той да не е толкова всеотдаен като тебе, да те разиграва.
	— Отлично. Ще помисля за това.
	Адолин кимна. И това беше нещо.
	— Ами това, което каза накрая? Нещо за писане?
	Далинар се поколеба.
	— Това е наша обща тайна. Освен мен и Садеас, само Ясна и Елокар знаят. Обмислях кога да ти кажа, понеже ти ще заемеш моето място, когато падна. Казах ти последните думи на брат ми към мен.
	— Помолил те е да следваш Кодекса.
	— Да. Но има и друго. Още думи от него за мен. Обаче тях той… написа.
	— Гавилар е можел да _пише_?
	— Когато Садеас намерил тялото на краля, открил и нещо, написано със собствената му кръв на парче от някаква дъска. То гласи „Братко, трябва да намериш най-важните думи, които човек може да каже.“ Садеас укрил фрагмента. После накарахме Ясна да ни го прочете. Ако е истина, че е можел да пише — а други възможности няма — значи е криел някаква срамна тайна. Както казах, към края на живота му неговите действия ставаха все по-странни.
	— И какво означава това? Тези думи?
	— Това е цитат — отговори Далинар. — От древна книга, наречена _Пътят на кралете_. Към свършека на живота си Гавилар обичаше да му я четат — често ми говореше за нея. Доскоро не знаех, че думите са оттам; Ясна ми го посочи. Вече няколко пъти ми я прочетоха цялата, но засега не намирам обяснение защо е написал това. — Замълча за малко. — Книгата е служела на Сияйните рицари като напътствие, като книга със съвети за живота.
	Сияйните рицари? _Отче на Бурите!_, рече си Адолин. Виденията на баща му… сякаш често имаха нещо общо със Сияйните. Това допълнително потвърждаваше, че бяха свързани с вината, изпитвана от Далинар заради смъртта на брат му.
	Ала как можеше Адолин да помогне?
	Върху скалата зад тях изскърцаха метални стъпки. Адолин се обърна и кимна почтително на краля, който ги приближаваше в златната си Броня със свален шлем. Беше с няколко години по-голям от Адолин, със самоуверено изражение и характерен нос. Говореха, че имал кралски вид и царствени маниери, а жени, на които можеше да се вярва, бяха споделили, че намират краля твърде привлекателен.
	Не колкото Адолин, разбира се. Но все пак привлекателен.
	Кралят обаче бе женен; жена му, кралицата, уреждаше работите му в Алеткар.
	— Чичо — рече кралят. — Не можем ли да си вървим? Убеден съм, че като Мечоносци можем да прескочим пропастта. Двамата можем скоро да се върнем в лагерите.
	— Няма да оставя хората си, Ваше Величество — отговори Далинар. — А и не вярвам, че искате да тичате през платата цели часове сам, уязвим, без добра охрана.
	— Вероятно — продължи кралят. — Както и да е, искам да ти благодаря за днешната ти храброст. Излиза, че за пореден път ти дължа живота си.
	— Да Ви опазвам жив е още нещо, което много сериозно опитвам да направя свой навик, Ваше Величество.
	— Радвам се, че е така. Погледна ли това, за което те помолих? — Елокар кимна към подпръга и Адолин осъзна, че все още го държи в облечената си в метал ръка.
	— Да — каза Далинар.
	— И?
	— Не можахме да решим, Ваше Величество — отвърна Далинар, взе ремъка и го подаде на краля. — _Може_ и да е било прерязано. От едната страна разкъсаното е гладко. Сякаш е било претъркано, за да се скъса.
	— Знаех си аз! — Елокар повдигна ремъка и го заразглежда.
	— Ние не сме кожари, Ваше Величество — рече Далинар. — Трябва да дадем и двете парчета от ремъка на опитни майстори и да попитаме тях. Наредил съм на Адолин да проучи нещата.
	— _Било_ е срязано — каза Елокар. — Ясно виждам. Ето тук. Казвам ти, чичо. Някой опитва да ме убие. Искат живота ми, както искаха живота и на баща ми.
	— Сигурно не смяташ, че това е дело на _паршендите_ — отвърна удивеният Далинар.
	— Не знам _кой_. Може би някой по време на днешния лов.
	Адолин помръкна. Какво намекваше Елокар? Повечето хора на днешния лов бяха от армията на Далинар.
	— Ваше Величество — открито рече Далинар, — ние _ще_ проверим това. Но трябва да сте подготвен да приемете, че може да е било просто случайност.
	— Не ми вярваш — убедено отговори Елокар. — _Никога_ не си ми вярвал.
	Далинар пое дълбоко дъх и Адолин забеляза, че едва се сдържа да не избухне.
	— _Не_ казвам това. Дори самата вероятност за покушение срещу Вашия живот ме тревожи много. Но _настойчиво_ предлагам да не правите прибързани заключения. Адолин изтъкна, че това би бил доста нескопосен опит за убийство. Падането от коня не застрашава сериозно един Броненосец.
	— Да, обаче по време на лов? — настоя Елокар. — Вероятно са искали чудовището от пропастта да ме убие.
	— Не се очакваше при този лов да попаднем в опасно положение — възрази Далинар. — _Всъщност_ очакваше се да обстрелваме звяра от разстояние, после да приближим на коне и да го довършим.
	Елокар присви очи и изгледа първо Далинар, после Адолин. Едва ли не подозираше _тях_ в нещо. Погледът трая само миг. Да не би Адолин само да си го въобрази? _Отче на Бурята_, каза си той.
	Някъде зад тях се чу гласът на Вама, който викаше краля. Елокар го погледна и кимна.
	— Не е приключило, чичо — каза той на Далинар. — Проучи този ремък.
	— Така и ще направя.
	Кралят върна подпръга и се оттегли; Бронята му потракваше.
	— Татко — тутакси се обади Адолин, — ти видя ли…
	— Ще поприказвам с него за това — отговори Далинар. — Някой път, когато не е толкова превъзбуден.
	— Но…
	— Ще говоря с него, Адолин. Ти пък провери ремъка. И върви да събереш хората си. — Далинар посочи някъде далече на запад. — Мисля, че подвижният мост се задава.
	_Най-сетне_, рече си Адолин, щом проследи погледа му. Група дребни фигурки пресичаха далечната част на платото, развели флага на Далинар и следвани от отряд с един от подвижните мостове на Садеас. Бяха пратили за такъв мост, понеже беше по-бърз от далинаровите големи и теглени от чули съоръжения.
	Адолин забърза да даде заповеди на хората, макар че се разсейваше от думите на баща си, от предсмъртното послание на Гавилар и от недоверчивия поглед на краля преди малко. Явно разполагаше с доста въпроси, които да занимават ума му по дългия обратен път към лагерите.

	* * *

	Далинар наблюдаваше сина си, който се завтече да изпълни нареждането му. Нагръдната броня на младежа още имаше пукнатини, но вече беше престанала да изпуска Светлина. С времето щеше да се поправи сама. Можеше да се възстанови, дори и ако е напълно разбита.
	Момчето обичаше да се оплаква, но беше най-добрият син, какъвто човек можеше да си пожелае. Пламенно верен, предприемчив и с добър командирски усет. Войниците го харесваха. Може би се държеше малко по-приятелски с тях, но това беше простимо. Даже и невъздържаността му можеше да се прости, стига да се научеше да я направлява.
	Далинар остави младежа да си гледа работата и отиде да провери как е Храбрец. Намери ришадиеца при конярите, които бяха направили конюшня в южната част на платото. Бяха превързали драскотините на жребеца и той вече не пазеше крака си.
	Далинар потупа грамадното животно по врата и погледна право в дълбоките му черни очи.
	— Не си виновен, че ме хвърли, Храбрец. — Обърна се към застаналия наблизо коняр. — Довечера му дайте допълнително храна и два гладки пъпеша.
	— Слушам, господарю. Но той няма да яде допълнителната храна. Опитаме ли да му дадем, не я яде.
	— Довечера ще приеме — отговори Далинар и отново потупа врата на ришадиеца. — Приема храна само щом усеща, че я е заслужил, синко.
	Момъкът изглеждаше объркан. Като повечето хора, и той смяташе, че ришадийските коне са просто още една порода. Човек не можеше да разбере тези коне, докато един от тях не го приеме за ездач. Беше като да носиш Вълшебна броня — неподлежащо на описание чувство.
	— Ще изядеш и двата пъпеша — каза Далинар на коня. — Заслужаваш ги.
	Храбрец шумно изпръхтя.
	— _Заслужаваш_ ги — настоя Далинар. Конят изцвили и вече изглеждаше доволен. Далинар провери крака му, после кимна на коняря. — Грижи се добре за него, синко. Ще взема друг кон на връщане.
	— Да, Сиятелни господарю.
	Доведоха му друго животно — яка кобила с пепеляв цвят. Далинар беше особено внимателен, когато се метна на седлото. Обикновените коне винаги му изглеждаха толкова крехки.
	Кралят яздеше след първата група войници, до него беше шутът. Далинар забеляза, че Садеас е поизостанал, за да е по-далеч от закачките на последния.
	Мостовите чакаха мълчаливо и отпочиваха, докато кралят и цялата процесия преминат по моста. Като повечето от мостовите отряди на Садеас, и този беше съставен от всякакви представители на утайката на човешкия род. Чужденци, дезертьори, крадци, убийци, роби. Мнозина вероятно заслужаваха наказанието си, ала страховитият начин, по който Садеас ги използваше, вбесяваше Далинар. Колко време оставаше до момента, когато той повече няма да може да попълва отрядите си с хора, които беше удобно да пожертва? Нима човек, дори и убиец, заслужаваше подобна участ?
	Един разказ от _Пътят на кралете_ се появи неканен в ума на Далинар. Даваше да му четат части от книгата по-често, отколкото призна на Адолин.
	_Видях веднъж някакъв слабоват човек, който мъкнеше на гръб камък, по-голям от главата му_, гласеше началото на епизода. _Той се препъваше под неговото тегло, нямаше дреха, която да го пази от слънцето, а само набедрена препаска. Вървеше по една натоварена улица. Хората му правеха път. Не защото му съчувстваха — бояха се от стремителността на стъпките му. Човек не смее да се пречка на такива._
	_Владетелят е като този мъж, препъва се сам по пътя, теглото на цялото кралство лежи върху плещите му. Мнозина отстъпват пред него, ала са малко онези, които са готови да пристъпят напред и да му помогнат да носи камъка. Не искат да се залавят с тази работа, да не би сами да се осъдят на живот, изпълнен с допълнителни тегоби._
	_Тогава аз слязох от каретата, взех камъка и го понесох вместо онзи мъж. Сигурен съм, че стражите ми се смутиха. Можеш да не обърнеш внимание на някакъв си беден голтак, който върши такава работа, но не и на краля, който споделя бремето му. Може би трябва по-често да си разменяме местата. Може би, ако хората виждат как кралят поема тегобите на най-бедните, ще се намерят и такива, които са готови да му помогнат с неговата тежест — невидима, ала тъй заплашителна._
	Далинар се изуми от това, че помни историята дума по дума. А може би не трябваше да се изумява. През последните месеци той караше да му четат от книгата почти всеки ден и търсеше смисъла на предсмъртното послание на Гавилар.
	С разочарование установи, че цитатът, който брат му беше оставил, нямаше ясно значение. Но продължи да слуша, ако и да внимаваше интересът му да не става прекалено явен. Тази книга не се ползваше с добро име, и то не само защото се свързваше с Изгубените Сияйни. Разказите за крале, които се залавят с робски труд, бяха сред най-малко смущаващите места в _Пътят на кралете_. Другаде ясно се заявяваше, че светлооките са _по-долни_ от тъмнооките. Това противоречеше на воринското учение.
	Да, най-добре да си мълчи. Беше искрен, когато каза на Адолин, че не се вълнува от хорските приказки. Ала щом слуховете пречеха на способността му да пази Елокар, те можеха да станат опасни. Трябваше да внимава.
	Обърна кобилата и копитата й зачаткаха по моста, после кимна на мостовите в знак на благодарност. Те бяха най-долните в цялата армия, ала носеха бремето на крале.


>>
	{img:pytjat_na_kralete_t1_kodeks.jpg|#Военният кодекс на алетите}


>>	16
>>	Пашкули
>>	{img:pytjat_na_kralete_t1_4.png}

#	Седем години и половина по-рано
	— Иска да ме прати в Карбрант — рече Кал, кацнал на върха на скалата. — Да се изуча за лекар.
	— Какво, _наистина_? — попита Ларал, която вървеше по ръба на камъка точно пред него. Имаше златни кичури в черната коса. Беше дълга, и се носеше зад гърба й от порива на вятъра, докато тя се стараеше да запази равновесие с разперени настрани ръце.
	Косата й се открояваше. Но очите й се открояваха още повече, разбира се. Ярки, светлозелени. Толкова различни от кафевите и черните очи на хората от града. _Имаше_ нещо различно в това да си светлоок.
	— Да, наистина — отговори Кал и изпъшка. — Говори за това вече от няколко години.
	— И ти не си ми казал?
	Кал сви рамене. Двамата с Ларал се намираха на един рид източно от Огнекамък. Тиен, братчето на Кал, се провираше сред скалите в основата на рида. Вдясно от Кал, в западна посока се нижеха заоблени ниски хълмове. Бяха осеяни с лависови полипи — насажденията се намираха приблизително по средата на узряването си.
	Той се чувстваше необяснимо тъжен, когато гледаше хълмовете, пълни с работници. Тъмнокафевите полипи щяха да израснат до големината на пъпеши и да се изпълнят със зърно. След като то бъде изсушено, това зърно щеше да послужи за прехрана на целия град и на войските на тукашния върховен принц. Минаващите през града арденти старателно обясняваха, че Призванието на земеделеца е благородно и е по-долу само от Призванието на воина. Бащата на Кал шепнеше под мустак, че вижда много повече чест в това да изхранваш кралството, отколкото в това да се сражаваш и да умираш в безсмислени войни.
	— Кал? — рече настоятелно Ларал. — Защо не ми _каза_?
	— Извинявай. Не бях сигурен дали татко говори сериозно или не. Затова не казах нищо.
	Това беше лъжа. И по-рано той знаеше, че баща му говори сериозно. Кал просто не искаше да споменава пред никого, че ще замине, за да стане лекар, особено пред Ларал.
	Тя сложи ръце на кръста си.
	— Мислех, че ще станеш войник.
	Кал сви рамене.
	Тя завъртя очи и скочи на един камък по-близо до него.
	— Не искаш ли да станеш светлоок? Да спечелиш Меч?
	— Татко казва, че това не се случва много често.
	Тя приклекна пред него.
	— Сигурна съм, че _ти_ можеш да го направиш.
	Очите й бяха толкова ясни и будни, бляскаха в зелено, цвета на самия живот.
	Кал все повече осъзнаваше, че му харесва да гледа Ларал. Той, логично, знаеше какво се случва с него. С медицинска точност баща му му беше обяснил процеса на съзряването. Но в него имаше толкова много _чувства_, които стерилното описание не обясняваше. Някои от тези чувства бяха свързани с Ларал и останалите момичета от града. Други — с особената меланхолия, която го обгръщаше най-неочаквано.
	— Аз… — продума той.
	— Гледай — каза Ларал, пак се изправи и се покатери на върха на нейната скала. Тънката й жълта рокля се развяваше на вятъра. След една година щеше да започне да носи ръкавица на лявата ръка — белег, че момичето е пораснало и е станало девойка. — Качи се. Хайде. Погледни.
	Кал се изтегли нагоре, изправи се на крака и погледна на изток. Шубраци от храсти оплетници растяха нагъсто под яките маркелови дървета.
	— Какво виждаш? — попита Ларал.
	— Кафеви храсти оплетници. Ако съдя по вида им, може би са мъртви.
	— Натам е Първоизточникът — отговори тя и посочи. — Тук са земите на бурите. Татко казва, че сме тук, за да браним от вятъра по-изнежените западни земи. — Обърна се към Кал. — Ние имаме благородно наследство, Кал, и тъмнооките, и светлооките. Затова най-добрите войници винаги са от Алеткар. Върховният принц Садеас, генерал Амарам… Самият крал Гавилар.
	— Предполагам.
	Тя пресилено въздъхна.
	— Знаеш, че _мразя_ да разговарям с теб, когато си такъв.
	— Какъв?
	— Какъвто си сега. Знаеш. Унил си. Въздишаш.
	— Ларал, сега _ти_ въздъхна.
	— Знаеш какво имам предвид.
	Тя слезе от скалата и отиде някъде да се муси. Правеше така от време на време. Кал остана на място, загледан на изток. Не беше сигурен в чувствата си. Баща му искрено желаеше той да стане лекар, ала самият Кал се колебаеше. Не просто заради вълнението и чудесата в историите. Усещаше, че като стане войник, ще може да промени нещата. Наистина да ги промени. Част от него мечтаеше да воюва, да брани Алеткар, да се сражава рамо до рамо със светлооките герои. Да прави добро някъде другаде, а не в този градец, където никога не идваше никой важен човек.
	Приседна на скалата. Понякога мечтаеше така. Друг път откриваше, че му е трудно да се загрижи за каквото и да е. Мрачните чувства лежаха вътре в него като навита на кълбо черна змиорка. Храстите оплетници оцеляваха в бурите, като растяха заедно нагъсто в основите на могъщите маркелови дървета. Кората на тези дървета беше покрита с камък, клоните им бяха дебели колкото крака на човек. Ала сега оплетниците бяха мъртви. Не бяха оцелели. Скупчването се беше оказало недостатъчно.
	— Каладин? — обади се някой зад него.
	Той се обърна и видя Тиен. Тиен беше на десет, с две години по-малък от Кал, но изглеждаше много по-малък. Другите деца му викаха недорасляк, обаче Лирин обясняваше, че Тиен просто още не е достигнал височина. Е, с кръглите румени бузки и слабичкото телце Тиен _наистина_ изглеждаше като момченце на половината от неговата възраст.
	— Каладин? — попита той с широко отворени очи и долепени длани. — Какво гледаш?
	— Мъртви бурени.
	— О. Добре де, _трябва_ да видиш ето това.
	— Какво е?
	Тиен разтвори длани и показа малко камъче — огладено от всички страни, но неравно отцепено отдолу. Кал го взе и го огледа. Не можа да открие нищо особено. Всъщност, беше съвсем обикновено камъче.
	— Това е просто камък.
	— Не е _просто_ камък — отвърна Тиен и извади манерката си. Навлажни палец и потърка плоската страна на камъчето. То потъмня от влагата и разкри бяла шарка.
	— Видя ли? — попита Тиен и отново подаде камъчето на Кал.
	Слоевете на камъчето бяха бели, кафеви и черни. Шарката беше особена. Разбира се, то си оставаше _просто_ камък. Но Кал откри, че по някаква причина се усмихва.
	— Хубаво е, Тиен — рече той и посегна да му го върне.
	Тиен поклати глава.
	— Намерих го за теб. За да ти стане по-добре.
	— Аз…
	Това беше само едно глупаво камъче. Ала, необяснимо, Кал се _почувства_ по-добре.
	— Благодаря ти. Ей, знаеш ли какво? Хващам се на бас, че някъде из тези скали се крият едно-две скокливчета. Искаш ли да проверим дали не можем да намерим някое?
	— Да, да, да! — откликна Тиен. Той се разсмя и заслиза надолу по скалите. Кал се накани да го последва, но си припомни нещо казано от баща им, и спря.
	Сипа малко вода от манерката на ръката си и я поръси върху покафенелите оплетници. Където падаха капчици, храстът ставаше ярко зелен, като че момчето го пръскаше с боя. Кал наблюдаваше как зелените петна бавно потъмняват с попиването на водата.
	— Каладин! — провикна се Тиен. Той често ползваше пълното име на Кал, макар че той го беше молил да не прави това. — Това скокливче ли е?
	Кал се спусна между скалите и пъхна в джоба си подареното от Тиен камъче. На слизане подмина Ларал. Тя гледаше на запад, към господарската къща на нейното семейство. Баща й беше градоначалник на Огнекамък. Кал установи, че погледът му пак се спира върху нея. Косата й беше красива в двата контрастни цвята.
	Тя се обърна към Кал и се свъси.
	— Ще ловим скокливчета — обясни той с усмивка и посочи Тиен. — Ела.
	— Ти изведнъж се ободри.
	— Не знам. Чувствам се по-добре.
	— Как прави това? Чудя се.
	— Кой и какво прави?
	— Брат ти — отговори Ларал, гледайки Тиен. — Той те променя.
	Главицата на Тиен се подаде иззад някакви камъни и той заръкомаха енергично. От вълнение подскачаше нагоре-надолу.
	— Просто е трудно да си мрачен, когато той е наблизо — каза Кал. — Хайде. Искаш ли да видиш скокливчето или не искаш?
	— Май да — отвърна Ларал с въздишка. Протегна ръка към него.
	— Това пък защо? — попита Кал, вторачен в ръката й.
	— Да ми помогнеш да сляза.
	— Ларал, ти се катериш по-добре от мен _или_ Тиен. Не ти трябва помощ.
	— Така е учтиво, глупчо — каза тя и протегна ръка по-настойчиво. Кал изпъшка и я взе, после тя заслиза със скокове, без да се обляга на него или изобщо да й трябва помощта му. _Тя се държи много странно напоследък_, помисли Кал.
	Двамата отидоха при Тиен, който скокна в някакъв процеп между скалите. Момченцето енергично взе да сочи нещо. В цепнатина в скалата се белееше едно прилично на коприна петно. Представляваше изтъкана от преплетени тънки нишки топчица с големината на детски юмрук.
	— Прав съм, нали? — попита Тиен. — Това нали е скокливче?
	Кал вдигна манерката и сипа вода по камъка и бялата топка. Нишките се разплетоха от импровизирания дъжд и пашкулът се стопи. Появи се малко същество с хлъзгава кафяво-зелена кожа. Скокливчето имаше шест крачета, с които се залавяше за камъните, а очите му бяха разположени по средата на гърба. Скочи от камъка и почна да търси насекоми. Тиен се разсмя, докато гледаше как животинчето скача и се лепи по скалите. Подире му оставаха слузести следи.
	Кал се облегна на скалата, загледа братчето си и си спомни как до неотдавна намираше преследването на скокливчетата за много вълнуващо.
	— Е? — Ларал скръсти ръце. — Какво ще правиш? Ако баща ти опита да те изпрати в Карбрант?
	— Не знам — отвърна Кал. — Лекарите не приемат младежи преди шестнадесетия им Дъждовен сезон, така че имам време за мислене. — Най-добрите лекари и лечители учеха в Карбрант. Това всеки го знаеше. Говореше се, че в града болниците са повече от кръчмите.
	— Като че ли баща ти те принуждава да направиш каквото той иска, а не каквото ти искаш — продължи Ларал.
	— Всички така правят — отговори Кал и се попочеса по главата. — Другите момчета нямат нищо против да станат земеделци, защото бащите им са земеделци. А пък Рал току-що стана новият градски дърводелец. И той не възразява да работи същото като татко си. Защо да не искам да стана лекар?
	— Аз само… — Ларал изглеждаше ядосана. — Кал, ако идеш на война и намериш Вълшебна броня, тогава ще станеш светлоок… Искам да кажа… Ох, няма смисъл. — Тя отново скръсти ръце, даже по-здраво от преди.
	Кал отново се почеса по главата. Тя _наистина_ се държеше странно.
	— Нямам нищо против да ида на война, да спечеля почести и всичко останало. Най-много ми се ще да пътувам. Да видя други земи. — Чувал беше разкази за странни животни като огромните ракообразни и пеещите змиорки. За Рал Елорим, Града на Сенките, или за Курт, Града на Мълнията.
	През последните няколко години Кал прекара много време в учене. Майка му казваше, че трябва да му позволят да изживее детството си, вместо да се съсредоточават толкова върху бъдещето му. Лирин отвръщаше, че приемните изпити на карбрантските лекари са изключително трудни. Ако Кал иска да има шанса да се справи с тях, трябва да започне учението отрано.
	И все пак, да стане войник… Другите момчета мечтаеха да постъпят в армията, да воюват за крал Гавилар. Говореше се за война срещу Я Кевед — веднъж и завинаги. Какво ли е най-сетне да видиш някой от героите от разните истории? Да се сражаваш заедно с върховния принц Садеас или с Далинар Тоягата?
	В края на краищата, скокливчето разбра, че е изиграно. Приседна на един камък и пак почна да плете пашкула си. Кал грабна малък очукан камък от земята и положи ръка на рамото на Тиен, за да не му позволи да дразни повече умореното земноводно. Кал се приведе и побутна с два пръста скокливчето, което скочи върху камъка в ръката му. Подаде го на Тиен, който с широко отворени очи гледаше как скокливчето плете пашкула си — изпуща влажните копринени нишки и ги оформя със своите дребни крайници. Пашкулите ставаха непромокаеми отвътре, запечатани с втвърдена слуз, обаче дъждовната вода отвън можеше да ги разтвори.
	Кал се усмихна, надигна манерката и отпи. Водата беше хладна и чиста, кремът в нея се беше утаил. От крема — лигавото кафеникаво вещество в дъждовната вода — човек можеше да се разболее. Всеки знаеше това, не само лекарите. Хората винаги оставяха дъждовната вода да престои един ден, после отливаха бистрата, а от отложения на дъното крем правеха съдове.
	Скокливчето довърши пашкула си. Тиен веднага се пресегна за манерката.
	Кал я вдигна нависоко.
	— Уморено е, Тиен. Повече няма да подскача.
	— Ох.
	Кал свали манерката и потупа брат си по рамото.
	— Сложих го на този камък, за да можеш да си го носиш. По-късно можеш да го изкараш от пашкула. — Усмихна се. — Или пък да го пуснеш през прозореца във водата за къпане на татко.
	Последното накара Тиен да се ухили. Кал разроши тъмната му коса.
	— Върви да видиш дали няма да намериш друг пашкул. Ако хванем две скокливчета, ще имаш едно за игра _и_ едно за пускане в банята.
	Тиен предпазливо остави камъка с пашкула настрани и после хукна по скалите. Хълмът тук беше напукан от бурята преди няколко месеца. Все едно беше разбит от някакво грамадно същество. Хората казваха, че вместо хълма можеше да пострада нечий дом. Изгаряха благодарствени молитви към Всемогъщия и същевременно шепнеха за страховитите неща, които бродят в тъмнината при буря. Дали Пустоносните бяха причинили разрушението, или пък сенките на Изгубените Сияйни?
	Ларал пак гледаше към дома си. Притеснено приглади роклята си — напоследък внимаваше много да не си изпоцапа дрехите, не както преди.
	— Още ли мислиш за войната? — попита Кал.
	— Хмм. Да. Мисля.
	— Логично е — каза той. Само преди няколко седмици бяха дошли да набират войници за армията и взеха няколко от по-големите момчета, разбира се, с позволението на градоначалника Уистиоу. — Какво според теб е натрошило скалите тук по време на бурята?
	— Не мога да кажа.
	Кал се взря на изток. Какво пращаше бурите? Баща му казваше, че не се е завърнал нито един кораб, отплавал към Първоизточника на Бурите. Всъщност малко кораби изобщо тръгваха. Да те застигне буря в открито море означава неизбежна смърт, така разправяха.
	Пийна още малко от манерката, после я затвори и запази остатъка, за да имат вода, ако Тиен открие още някое скокливче. В далечината хората работеха по нивите, облечени в гащеризони, кафеви ризи и яки ботуши. Беше време да се чистят червеи. Само един червей можеше да опропасти зърното в цял полип. Можеше да се развива вътре и бавно да се охранва, докато зърното зрее. Когато наесен най-сетне отвориш полипа, намираш вътре само тлъст плужек с дължина две човешки педи. Затова пролетно време хората проверяваха всяко растение поотделно. Щом намереха дупка от червей, пъхваха в нея натопена в захар тръстика, в която червеят пропълзяваше. Измъкваха тръстиката и я смачкваха с пета, а дупката замазваха с кремска глина.
	За доброто проверяване на насажденията можеше да отидат седмици и земеделците обикновено излизаха по своите хълмове по три или четири пъти и докато чистеха, наторяваха нивите. Кал беше чувал стотици пъти как се прави. Човек не може да живее в градче като Огнекамък, без да чуе как стопаните се оплакват от червеите.
	Странно. Забеляза група от по-големите момчета да се събира в подножието на един хълм. Позна всичките, разбира се. Братята Йост и Йест. Морд, Тифт, Нагет, Хав и другите. Всички имаха хубави алетски имена за тъмнооки. Не като неговото. То беше различно.
	— Защо не проверяват за червеи? — попита той.
	— Не знам — отговори Ларал и насочи вниманието си към момчетата. Погледът й беше особен. — Хайде да идем и да видим. — Тя заслиза по хълма, без да даде на Кал възможност да възрази.
	Той се почеса по главата и погледна Тиен.
	— Слизаме ей там.
	Иззад камъка изскочи главата на Тиен. Той кимна енергично и се върна към търсенето на следващото скокливче. Кал се плъзна от камъка и тръгна по склона след Ларал. Тя слезе при момчетата и те я изгледаха с неудобство. Тя никога не прекарваше с тях толкова време, колкото с Кал и Тиен. Бащите им бяха доста добри приятели, доколкото единият беше светлоок, а другият — тъмноок.
	Ларал кацна на една скала наблизо и зачака мълчаливо. Кал приближи. Защо тя поиска да слязат, след като не смяташе да разговаря с момчетата?
	— Здрасти, Йост — рече Кал. Йост беше най-голям сред четиринадесетгодишните — почти мъж, пък и изглеждаше като мъж. Гърдите му бяха широки за възрастта, краката му мощни и набити, като на баща му. Държеше отсечена фиданка, оформена грубо като тояга. — Защо не чистите червеи?
	Кал веднага разбра, че е сбъркал с този въпрос. Лицата на някои от момчетата помръкнаха. За тях беше дразнещо, че Кал никога не трябва да ходи да работи на хълмовете. Не даваха ухо на възраженията му, че вместо това прекарва дълги часове в заучаване на мускули, кости и лекарства. Виждаха само едно момче, на което е разрешено да си прекарва дните на сянка, докато те се бъхтеха под палещите слънчеви лъчи.
	— Старият Тарн се натъкна на сума ти полипи, дето не растат както трябва — най-сетне отговори Йост и метна един поглед на Ларал. — Пусна ни да си ходим, докато обсъждат дали да сеят наново или да чакат какво ще излезе от тия.
	Кал кимна и се почувства неловко пред деветте момчета. Бяха потни, коленете на панталоните им бяха зацапани с крем и изкърпени, където се бяха протрили от камъните. А Кал беше чистичък, имаше хубави панталони, купени от майка му само преди няколко седмици. Баща му го беше пуснал навън с Тиен, защото в този ден имаше някаква работа в дома на градоначалника. Кал щеше да плати почивката с учене до късно през нощта на светлината на заредените сфери. Но каква полза да обясняваш това на момчетата?
	— Да, хмм, а вие за какво си приказвахте?
	Вместо да отговори, светлокосият Нагет, най-високият в групичката, рече:
	— Кал, ти знаеш разни работи. Нали така? За света и прочие?
	— Аха. От време на време.
	— А да си чувал тъмноок да е станал светлоок? — попита Нагет.
	— Разбира се — отвърна Кал. — Татко казва, че може. Богати тъмнооки търговци се женят за някой от по-нископоставените светлооки и влизат в техния род. После може да им се родят светлооки деца. Такива работи.
	— Не, бе — намеси се Хав. Той имаше ниско разположени вежди и все изглеждаше начумерен. — Нали разбираш. Истински тъмноок. Като нас.
	_Не такъв като тебе_, загатваше тонът му. Семейството на Кал беше единственото от втори нан в града. Всички други бяха от четвърти или пети и момчетата се чувстваха неудобно с Кал заради положението му. Странната професия на баща му също не допринасяше много.
	Всичко това караше Кал да се усеща определено не на място.
	— Знаеш как може да стане това — каза той. — Питай Ларал. Тъкмо за това говореше. Ако човек спечели Вълшебен меч на бойното поле, очите му стават светли.
	— Вярно — обади се Ларал. — Всеки знае. Даже и _роб_ може да стане светлоок, ако спечели Вълшебен меч.
	Момчетата закимаха; всички имаха кафеви, черни или някакви други тъмни очи. Спечелването на Меч беше една от главните причини обикновените хора да постъпват в армията. Във воринските кралства всеки имаше възможност да се издигне. Както би се изразил бащата на Кал, това беше основен принцип в тяхното общество.
	— Да — продължи нетърпеливо Нагет. — Ама да си _чувал_ това да стане? Не в разните истории, искам да кажа. Става ли наистина?
	— Сигурно — отвърна Кал. — Трябва. Иначе защо толкова много хора ще ходят на война?
	— Защото — заобяснява Йест — ние трябва да подготвим бойци за Селенията на Покоя. Да пратим войници на Вестителите. Ардентите все това разправят.
	— Да, и то докато ни обясняват, че е хубаво също и да си фермер — вметна Хав. — Все едно земеделието е някакво самотно второ място, нещо такова.
	— Ей — каза Тифт. — Тате е фермер и то много добър. Това е благородно Призвание! Всичките ви татковци са фермери.
	— Добре де, добре — отвърна Йост. — Не приказваме за това сега. Приказваме за Броненосци. Отиваш на война, можеш да спечелиш Вълшебен меч и ставаш светлоок. Тате, разбираш ли, _щял_ да вземе Вълшебния меч. Ама оня, дето бил с него, му го измъкнал, докато тате бил в несвяст. Рекъл на офицера, че _той_ убил Броненосеца, та взел Острието, а тате…
	Звънливият смях на Ларал го прекъсна. Кал се смръщи. Този смях беше различен от смеха, който той беше навикнал да чува, по-прикрит, някак дразнещ.
	— Йост, да не би да твърдиш, че баща ти е спечелил _Вълшебен меч_? — попита тя.
	— Не. Отнет му бил — отговори по-голямото момче.
	— Нали баща ти участваше в мижавите битки горе, на север? — каза Ларал. — Кажи му, Каладин.
	— Права е, Йост. Там нямаше Броненосци — само тези от островите Реши опитаха да нападнат и да се възползват от това, че имаме нов крал. Те никога не са притежавали Вълшебни мечове. Татко ти сигурно не помни добре, щом казва, че е видял.
	— Не помни добре ли? — сепна се Йост.
	— Еее, може би — бързо додаде Кал. — Не казвам, че лъже, Йост. Може само да има някакви халюцинации заради раняването или нещо подобно.
	Момчетата мълчаливо гледаха Кал. Едното взе да се почесва по главата.
	Йост плюна настрани. Като че с крайчеца на окото си наблюдаваше Ларал. Тя подчертано гледаше право в Кал и му се усмихваше.
	— Все гледаш да накараш човек да се чувства глупаво, а, Кал? — рече Йост.
	— Какво? Не, не, аз…
	— Искаш да изкараш тате глупак — продължи Йост с пламнало лице. — И искаш да изкараш и мене тъп. Ами така си е — някои от нас нямаме късмета да си лежим по цял ден и да джвакаме плодове. Трябва да бачкаме.
	— Аз не…
	Йост хвърли тоягата си на Кал. Той я улови непохватно. После Йост взе другата тояга от брат си.
	— Обиди тате, на ти сега бой. Това е чест. Имаш ли чест, лордче?
	— Не съм лордче — просъска Кал. — В името на Всемогъщия, Йост, аз имам само някой и друг нан повече от тебе.
	При споменаването на нанове очите на Йост станаха още по-гневни. Вдигна тоягата.
	— Ще се биеш ли с мен или не? — около краката на Йост почнаха да излизат езерца, пълни с яркочервени духчета на гнева.
	Кал знаеше какво прави Йост. Не беше необичайно момчетата да търсят как да покажат, че са по-добри от него. Баща му казваше, че е така, понеже се чувстват несигурни. Сега би накарал Кал просто да остави тоягата и да си тръгне.
	Ала Ларал седеше тук и му се усмихваше. Пък и нито един не е станал герой, като просто си е тръгнал.
	— Добре. Разбира се — Кал вдигна тоягата.
	Йост веднага замахна — по-бързо, отколкото Кал очакваше. Останалите момчета наблюдаваха със смесица от веселие, изумление и очакване. Кал едва успя да вдигне сопата. Двете оръжия се удариха и болка прониза ръцете на Кал.
	Той загуби равновесие. Йост се движеше бързо, пристъпи встрани, замахна с тоягата надолу и удари стъпалото на Кал. Кал извика, когато острата болка пробяга като мълния нагоре по крака му. Задържа сопата с една ръка, а другата протегна надолу.
	Йост завъртя своето оръжие отново и уцели тялото на Кал отстрани. Кал изстена, остави тоягата да изтрополи по камъните и падна на колене, притиснал ръка върху удареното място. Издиша със свистене и се напрегна да преодолее болката. От земята около него наизлизаха духчета на болката — светлооранжеви, във формата на ръце, разтягащи се като сухожилия или мускули.
	Кал се отпусна на земята върху едната си ръка, докато с другата продължаваше да притиска удареното. _Гледай само да не си ми строшил някое ребро, кремлинг такъв_, помисли той.
	Ларал стискаше устни. Изведнъж срам, по-силен от всичко останало, заля Кал.
	Йост свали тоягата си и го погледна смутено.
	— Е, сам виждаш, че тате ме е обучил както трябва. Може би това ще ти покаже. Нещата, които той казва, са верни, и…
	Кал изръмжа от гняв и болка, грабна тоягата си от земята и скочи към Йост. По-голямото момче изруга, залитна назад и вдигна оръжието си. Кал с рев замахна с тоягата.
	В този миг нещо се промени. Докато държеше сопата, Кал усети прилив на сила, на вълнение, което изтри болката. Завъртя се и я стовари върху ръката на Йост.
	Йост с вик отпусна ударената ръка. Кал отново завъртя оръжието и халоса момчето отстрани. Никога преди не беше хващал оръжие, никога не беше участвал в някакво сбиване, по-опасно от боричканията с Тиен. Но тази тояга _прилягаше_ в пръстите му. Той се удиви от прекрасното усещане.
	Йост изпъшка и пак се препъна. Кал изнесе оръжието назад и се подготви да удари противника си в лицето. Вдигна тоягата и застина. Ръката на Йост кървеше. Съвсем мъничко, но все пак кървеше.
	Беше наранил човек.
	Йост с ръмжене се надигна. Преди Кал да възрази, по-голямото момче удари краката му и го запрати на земята. Кал остана без дъх. Страната му пламна отново, а от земята наскачаха духчета; домогваха се до удареното място и приличаха на оранжев пояс, докато се хранеха от болката му.
	Йост отстъпи. Кал лежеше по гръб и дишаше. Не знаеше какво да изпитва. Чувството, когато държеше тоягата, беше прекрасно. Невероятно. В същия миг съзря Ларал. Вместо да коленичи и да му помогне, тя стана, обърна се и тръгна към дома си.
	Очите на Кал се изпълниха със сълзи. С вик той се претъркули и пак грабна сопата. _Няма_ да се предаде!
	— Без такива вече — чу се гласът на Йост зад него. Кал усети нещо твърдо в гърба си. Ботушът на по-голямото момче го събори на земята. Йест измъкна тоягата от пръстите му.
	_Провалих се… Загубих._ Ненавиждаше това чувство, мразеше го повече и от болката.
	— Добре се справи — неохотно призна Йост. — Стига толкова. Не ща да те наранявам истински.
	Кал сведе глава и опря чело на затопления от слънцето камък. Йост свали обутия си в ботуш крак от гърба му. Момчетата се отдалечиха, чуваше се бъбренето им, скърцането на ботушите им по камъните. Кал с труд се изправи на ръце и колене, после стана.
	Йост се обърна притеснено, стиснал тоягата в ръка.
	— Научи ме — примоли се Кал и доближи. — Ще проверявам полипите за червеи вместо теб, Йост. Татко ми дава два часа почивка всеки следобед. През това време ще работя за теб, ако вечер ме учиш на това, което баща ти те тренира да правиш с тоягата.
	_Трябваше_ да знае. Трябваше отново да почувства оръжието в ръцете си. Трябваше да провери дали онова усещане не е било случайност. Йост поразсъди и поклати глава.
	— Не мога. Татко ти ще ме убие. Лекарските ти ръце да се покрият с мазоли? Няма да е хубаво. Ти бъди какъвто си, Кал. Аз ще съм си аз.
	Кал дълго стоя и гледа подире им. После седна на камъните. Фигурката на Ларал се отдалечаваше. Някакви слуги се спускаха по хълма да я пресрещнат. Трябваше ли да я догони? Ударената страна го болеше, пък и по начало беше ядосан, задето го подлъга да слязат при момчетата. А най-вече, _още_ беше смутен.
	— Каладин?
	Той се обърна, засрамен от сълзите си, и видя Тиен, който седеше на земята зад него.
	— Откога си тук? — сопна се Кал.
	Тиен се усмихна и остави камъче на земята. Стана и забързано се отдалечи. Не спря, когато Кал го повика. С пъшкане той стана на крака и отиде да вземе камъчето.
	Беше поредното безинтересно и най-обикновено камъче. Тиен имаше навика да открива такива камъчета и да си наумява, че са невероятно ценни. У дома имаше цяла сбирка. Знаеше къде е намерил всяко едно и можеше да каже по нещо особено за него.
	Кал с въздишка тръгна към града.
	_Ти бъди какъвто си. Аз ще съм си аз._
	Ударената страна смъдеше. Защо не удари Йост, когато имаше сгода? Можеше ли да се приучи да не застива така в битка? Можеше да се научи да наранява, нали?
	Искаше ли?
	_Бъди, какъвто си._
	А какво да направи човек, който не _знае_ какъв е? Или дори какъв иска да бъде?
	Най-накрая стигна в Огнекамък. Стотината сгради бяха построени в редици, оформени като защитни валове с ниските страни по посока на бурята. Покривите бяха от дебели летви, намазани с катран, за да не пропущат дъждовната вода. Северните и южните страни на постройките почти нямаха прозорци, докато фасадите, които гледаха към подветрената страна, бяха целите в прозорци. Също като при растенията, начинът на живот на хората се определяше от бурите.
	Домът на Кал се намираше в покрайнините на града. Къщата беше по-голяма от повечето други — построена беше по-просторна, за да помести лекарската стая, към която водеше и отделен вход. Вратата беше открехната и Кал надзърна вътре. Очакваше да завари майка си да чисти, ала видя, че баща му вече се е върнал от дома на Сиятелния господар Уистиоу. Лирин седеше на ръба на операционната маса с ръце в скута. Плешивата му глава беше приведена. В ръка държеше очилата си и изглеждаше изтощен.
	— Татко? Защо седиш на тъмно?
	Лирин вдигна поглед. Лицето му беше мрачно и отчуждено.
	— Татко? — повтори угрижено Кал.
	— Господарят Уистиоу беше отнесен от враговете.
	— Той е _мъртъв_? — Кал така се изуми, че забрави болката в страната. Уистиоу _винаги_ си беше тук. Не може да си е отишъл. Какво ще стане с Ларал? — Миналата седмица си беше напълно здрав!
	— Винаги е бил с крехко здраве, Кал — отговори Лирин. — В крайна сметка Всемогъщият призовава всички човеци в Царството на Духа.
	— Ти нищо ли не направи? — избъбра Кал и начаса съжали за думите си.
	— Направих всичко по силите си — отвърна баща му и стана. — Може би някой по-добре обучен от мен… Е, от съжаленията няма полза.
	Лирин пристъпи и свали черната покривка от купата, пълна с диамантени сфери. Те веднага осветиха стаята, Сияйни като малко слънце.
	— Значи нямаме градоначалник — каза Кал и вдигна ръка към главата си. — Той нямаше син…
	— От Колинар ще ни назначат нов градоначалник — отвърна Лирин. — Дано Всемогъщият им даде мъдрост при избора.
	Погледна лампата. Тези сфери бяха на градоначалника. Малко богатство.
	Бащата на Кал отново покри лампата, все едно не беше снел плата току-що. Стаята отново потъна в мрак и Кал примигна, за да свикне.
	— Остави ни тези сфери — рече Лирин.
	Кал се сепна.
	— _Какво?_
	— Ще заминеш за Карбрант, когато навършиш шестнадесет. С тези пари ще платим пътуването — Сиятелният господар Уистиоу нареди така. Това беше последното му дело в полза на гражданите. Ти ще заминеш и ще станеш истински магистър лекар, сетне ще се завърнеш в Огнекамък.
	В този миг Кал разбра, че съдбата му е определена. Щом господарят Уистиоу беше пожелал, то той щеше да замине за Карбрант. Обърна се, излезе от стаята в слънчевата светлина и не каза нищо повече на баща си.
	Приседна на стъпалата. Какво _всъщност_ искаше? Не знаеше. Тъкмо в това беше проблемът. Славата, честта, нещата, които Ларал каза… нито едно от тях всъщност нямаше значение за него. Но когато държеше тоягата, изпита _нещо_. Сега обаче внезапно му бе отнета възможността да решава.
	Камъните, които Тиен му подари, още бяха в джоба му. Извади ги, откачи манерката от колана си и ги изми с вода. Първият показа бели спирали и слоеве. Оказа се, че и вторият има скрити шарки.
	Белите късчета приличаха на личице, което му се усмихваше. И Кал се усмихна неусетно, макар шарката скоро да изчезна. Един камък нямаше да реши проблемите му.
	Седя и мисли доста дълго, но за нещастие като че нямаше решение за неговите проблеми. Не беше сигурен, че иска да стане лекар и сега изведнъж се почувства ограничен от това, което животът го принуждаваше да направи.
	А онзи миг с тоягата беше като мелодия в ума му. Един миг на яснота в иначе объркващия свят.


>>	17
>>	Кървавочервен залез
>>	{img:pytjat_na_kralete_t1_2.png}

E>
	„Мога ли да съм напълно откровен? По-рано ме попита защо съм толкова угрижен. По следната причина…“
E$

	— Той е _стар_ — рече с удивление Сил, докато пърхаше около аптекаря. — Наистина е стар. Не подозирах, че хората могат да остареят толкова. Убеден ли си, че това не е духче на разложението в човешка кожа?
	Каладин се подсмихна, когато аптекарят се потътри към него с помощта на бастуна. Той не знаеше за невидимото вятърно духче. Лицето му беше набраздено като самите Пусти равнини. Бръчки се простираха като мрежа от ъгълчетата на дълбоко разположените му очи. На върха на носа му бяха кацнали очила с дебели стъкла. Одеждите му бяха тъмни.
	Бащата на Каладин му беше разказвал за аптекарите — хората на границата между билкарите и лекарите. Суеверното простолюдие позволяваше на аптекарите лесно да се обвият в загадъчност. Тук дървените стени бяха покрити с тъкани с шифровани глифогадания, а по рафтовете зад тезгяха бяха подредени стъкленици. В далечния ъгъл висеше цял човешки скелет; костите бяха прикрепени с телове. Помещението нямаше прозорци и се осветяваше от окачените в ъглите гранатови сфери.
	Въпреки всичко, мястото беше чисто и подредено. Носеше се познатият дъх на антисептик, който Каладин свързваше с лекарската стая в бащиния си дом.
	— Ах, един млад мостови. — Нисичкият аптекар понамести очилата си. Пристъпи напред и прокара пръсти през рехавата си бяла брадица. — Идеш може би за талисман срещу опасности? Или пък някоя перачка в лагера ти е хванала окото? Намира ми се тук една отвара. Ако я сипеш в питието й, ще получиш нейната благосклонност.
	Каладин вдигна вежда.
	Сил обаче изненадано отвори уста.
	— Можеш да дадеш от това на Газ, Каладин. Добре ще е, ако той те харесва повече.
	_Съмнявам се, че е предназначено за това_, помисли Каладин с усмивка.
	— Е, младежо? — запита аптекарят. — Талисман срещу зло ли е това, което желаеш?
	Бащата на Каладин му беше обяснявал тези неща. Мнозина аптекари набавяха мними любовни талисмани или цярове за всякакви болести. Те съдържаха само малко захар и няколко щипки от обикновени билки, които ободряват или унасят, в зависимост от предполагаемото въздействие. Всичко това беше глупост, макар че майката на Каладин _наистина_ много вярваше в глифогаданията. Съпругът й винаги изразяваше разочарование от упоритото й придържане към „суеверията“.
	— Трябват ми превръзки — рече Каладин. — И една стъкленица с масло от ралица или сок от кратункова билка. Освен това, игла и конец от черво, ако имате.
	Аптекарят се ококори от изненада.
	— Лекарски син съм — призна Каладин. — Обучен от неговата ръка. Баща ми е чиракувал при човек, който се е учил във Великата Зала в Карбрант.
	— Ах. Добре.
	Аптекарят се изправи, остави бастуна и приглади робата си.
	— Превръзки, казваш? И антисептик? Нека проверя… — върна се зад тезгяха.
	Каладин примигна. Възрастта на човека не се беше променила, но той вече съвсем не изглеждаше толкова крехък. Пристъпваше по-твърдо и от гласа му изчезна дрезгавият шепот. Търсеше из бутилките и си мърмореше нещо, докато четеше надписите.
	— Можеше просто да идеш в залата на военните лекари. Щяха да вземат далеч по-малко пари.
	— Не и от мостови — отвърна намръщено Каладин. Военните лекари го бяха отпратили. Материалите им бяха само за истинските войници.
	— Разбирам — рече аптекарят и остави на тезгяха една стъкленица, после се наведе и затършува из чекмеджетата.
	Сил долетя до Каладин.
	— Всеки път, щом се наведе, мисля, че ще се прекърши като тръстика. — Сил все повече _разбираше_ абстрактните мисли, при това с удивителна бързина.
	_Знам какво е смъртта…_ Той още не знаеше дали да я съжалява или не.
	Каладин вдигна бутилчицата, отпуши я и помириса съдържанието.
	— Слуз от ларма? — свъси се от противната смрад. — Изобщо не е толкова ефикасно, колкото двете, които Ви поисках.
	— Обаче е много по-евтино — каза старецът и се изправи с голяма кутия в ръце. Отвори капака и показа стерилни бели превръзки. — А ти, както беше отбелязано, си мостови.
	— Тогава колко струва слузта от ларма? — Каладин се притесняваше от цената; баща му никога не беше споменавал колко струват материалите.
	— Две кървави марки бутилката.
	— И смятате това за _евтино_?
	— Маслото от ралица е две сапфирени марки.
	— А сокът от кратунка? Видях, че билката расте току до лагера! Не ще да е _толкова_ рядка.
	— Знаеш ли обаче колко сок излиза от едно растение? — попита с вдигнат показалец аптекарят.
	Каладин се позамисли. Не беше същински сок, а млечка, която се изстискваше от стъблата. Поне така казваше баща му.
	— Не — призна той.
	— Една-единствена капка — рече аптекарят. — Ако имаш късмет. По-евтино е от маслото от ралица, да, но е много по-скъпо от слузта. Макар и слузта _наистина_ да вони като задницата на самата Нощна пазителка.
	— Нямам толкова — каза Каладин. Една гранатова марка възлизаше на пет диамантени. Десетдневна заплата за едно бурканче противовъзпалително мазило. Отче на Бурята!
	Аптекарят изсумтя.
	— Иглата и конецът ще струват две прозрачни марки. Можеш ли да си позволиш поне това?
	— Пряко сили. По колко давате превръзките? Два изумрудени броама?
	— Това са просто стари парцали, които избелих и изварих. По два прозрачни чипа за лакът.
	— Давам една марка за кутията.
	— Отлично.
	Каладин порови в джоба си за парите, а старият аптекар продължи:
	— Всичките лекари сте еднакви. Никак не си правите труда да помислите откъде идват материалите ви. Ползвате ги, сякаш нямат свършване.
	— Не можете да определяте цена на човешкия живот — рече Каладин. Една от любимите поговорки на баща му. Това беше и главната причина Лирин никога да не взима пари за работата си.
	Каладин извади своите четири марки. Когато ги погледна обаче, се поколеба. Едната все още излъчваше мека кристална светлина. Останалите бяха тъмни и парченцата диамант в стъклото едва се виждаха.
	— Ето ти сега — възкликна аптекарят и го погледна накриво. — Опитваш да ми пробуташ тъмни сфери? — Грабна една, преди Каладин да успее да възрази, после взе да ровичка под тезгяха. Извади бижутерска лупа, свали очилата си и вдигна сферата срещу светлината. — А, не, това си е истински скъпоценен камък. Трябва да дадеш да ти заредят сферите, младежо. Не всички са тъй доверчиви като мен.
	— Светеха си днес сутринта — възнегодува Каладин. — Газ трябва да ми е платил с изразходвани сфери.
	Аптекарят махна лупата и отново сложи очилата. Подбра си три марки, включително заредената.
	— Може ли да запазя тази? — помоли Каладин.
	Старецът се начумери.
	— Винаги дръж в джоба си заредена сфера — обясни Каладин. — За късмет.
	— Сигурен ли си, че не искаш любовно биле?
	— Ако ме пипнат през нощта, ще имам светлина — тросна се младежът. — Пък и, както сам казахте, не всички са доверчиви като Вас.
	Аптекарят неохотно замени заредената сфера с тъмната, обаче за по-сигурно я провери с лупата. Тъмната сфера струваше точно колкото заредената; трябваше само да я оставиш навън по време на буря и после ще свети около седмица.
	Каладин си прибра сферата и взе покупките. Кимна за довиждане на аптекаря, а когато излезе на улицата, Сил долетя при него.
	Прекарал беше част от следобеда в столовата, където слушаше разговорите на войниците и така узна някои неща за лагерите. Можеше да ги научи още преди седмици, ала тогава беше прекомерно унил, та да се интересува. Сега разбра повече за какавидите на платата, за скритите в тях скъпоценни ядра и за съперничеството между върховните принцове. Разбра защо Садеас изисква толкова усилия от хората си. Започна да му се изяснява причината, по която принцът се отказваше и връщаше войската си в лагера, ако стигнеха на платото по-късно от някой от съюзниците. Това не беше твърде обичайно. Най-често Садеас пристигаше пръв и другите алетски армии трябваше да се връщат.
	Военните лагери бяха огромни. Общо всички алетски войски бяха над сто хиляди души, много пъти повече от населението на Огнекамък. И това — без да се броят цивилните. Един подвижен лагер привличаше голямо разнообразие от цивилни; постоянните лагери като тези на Пустите равнини — още повече.
	Всеки от десетте лагера заемаше по един кратер. Кратерите бяха пълни с хаотично смесени сгради, направени от Превръщателите, бараки и палатки. Някои търговци, подобно на аптекаря, разполагаха с пари за издигането на дървени постройки. Обитателите на палатките ги прибираха при буря и се подслоняваха другаде срещу заплащане. Дори и вътре в кратерите ветровете бяха силни, особено на местата, където външните стени бяха ниски или разрушени. Някои места — като дърводелския двор — бяха напълно открити за бурите.
	По улицата се тълпеше обичайното множество. Жени в поли и блузи — съпругите, сестрите или дъщерите на войниците, търговците и занаятчиите. Работници в панталони или гащеризони. Безчет войници в кожени дрехи, понесли копия и щитове. Всички бяха хора на Садеас. Войниците от различните лагери не се смесваха. Човек трябваше да страни от кратерите на другите Сиятелни господари, ако там няма работа за вършене.
	Каладин удивено поклати глава.
	— Какво? — попита Сил и кацна на рамото му.
	— Не очаквах такова неразбирателство между лагерите тук. Мислех, че всичко това е кралската армия, обединена.
	— Самите хора са неразбирателство.
	— Какво значи това?
	— Всички действате различно и мислите различно. Няма други такива — животните действат по един и същ начин, духчетата в известен смисъл са еднакви индивиди. В това има хармония. Но не и при вас. Изглежда, няма двама души, които могат да се съгласят за каквото и да е. Целият свят действа както се очаква от него, само хората — не. Може би затова толкова често имате желание да се убивате едни други.
	— Но не _всички_ вятърни духчета са еднакви — отговори Каладин, докато вадеше превръзките от кутията и ги пъхаше в джоба, който беше пришил от вътрешната страна на кожения си елек. — Ти си доказателството за това.
	— Зная — кротко отговори тя. — Може би вече ще проумееш защо това толкова ме измъчва.
	Каладин не знаеше какво да отвърне. Най-накрая достигна дърводелския двор. Неколцина от хората от Мост Четири се излежаваха в сянката на източната страна на казармата им. Щеше да е интересно да се види как правят някоя от тези постройки — камъкът им бе изваян направо от въздуха. За съжаление Превръщателството ставаше нощем, под строга охрана, та свещеният ритуал да не бъде видян от никой освен ардентите или много високопоставени светлооки.
	Първата следобедна камбана прозвуча тъкмо щом Каладин достигна постройката, та получи ядосан поглед от Газ затова, че почти е закъснял за смяната. Повечето от „смяната“ щеше да премине в седене и чакане на сигнала на роговете. Е, Каладин не смяташе да губи време. Не можеше да рискува да се измори с носене на дъската, не и когато вероятно предстоеше пробег с моста, но може би няколко упражнения за разтягане…
	Във въздуха се понесе тръбен призив, чист и ясен. Беше като митичната тръба, която, казваха, призовавала душите на храбрите към небесното бойно поле. Каладин застина. Както винаги, чакаше втория сигнал, една ирационална част от него искаше да чуе потвърждение. То не закъсня — тръбата изсвири обозначение за мястото на чудовището, което беше излязло да прави какавида.
	Към сборния пункт до дърводелския двор се застичаха войници; други се втурнаха към лагера да си вземат оръжията. Каладин хукна към мостовите и завика:
	— Строй се! Бурята да ви отнесе дано! Всички да се строяват!
	Не му обърнаха внимание. Някои от отряда бяха без елеци и се заблъскаха през вратата на казармата в опит да влязат едновременно. Другите дотичаха при моста. Каладин ядосано ги последва. Веднъж добрали се до моста, хората се сбраха по внимателно организиран начин. Всеки имаше възможността да тича на най-доброто място: отпред до пропастта, а после, в края на пробега — на относително безопасна позиция отзад.
	Ротацията беше строга и нито се правеха, нито се търпяха грешки. Мостовите отряди имаха жестока система на самоуправление — ако някой опиташе да мами, другарите му го принуждаваха да бяга в челото на моста при последния щурм. Предполагаше се, че това е забранено, но Газ се правеше, че не забелязва измамниците. Освен това той отказваше да вземе подкуп, за да разреши на хората да си сменят местата. Може би знаеше, че едничкото стабилно нещо — единствената надежда — за мостовите е ротацията. Животът не беше справедлив, да си мостови не беше справедливо, но поне ако човек тичаше в редицата на смъртта и оцелееше, при следващия пробег щеше да е отзад.
	Имаше едно изключение. Като водач, Каладин трябваше да бяга отпред през повечето време, а за щурма да се премести в задната част на моста. Неговото място беше най-безопасното в целия отряд, макар че никой мостови никога не се намираше в пълна безопасност. Каладин беше като някаква мухлясала коричка, предложена на умиращ от глад — човекът нямаше да бърза да я нахапе, но все някога щеше да я изяде.
	Зае позиция. Йейк, Дуни и Малоп бяха последни от изоставащите. Щом хората застанаха по местата си, Каладин нареди да вдигат. Той донякъде се изненада, че му се подчиниха, ала мостът почти винаги имаше водач, който издаваше команди по време на пробег. Гласовете се сменяха, но не и те. Вдигай, тичай, сваляй.
	Двадесет моста излязоха от двора и се понесоха към Пустите равнини. Каладин забеляза хора от Мост Седем, които ги наблюдаваха с облекчение. Смяната им беше до първата следобедна камбана — отървали се бяха от пробега само за миг.
	Мостовите работеха усилно. Не толкова заради заплахата с побой — бягаха така бързо, защото искаха да се доберат до набелязаното плато преди паршендите. Успееха ли, нямаше стрели, нямаше смърт. И тъй, пробегът с моста беше единственото нещо, което вършеха, без да пестят сили или да мързелуват. Мнозина мостови ненавиждаха живота си, ала го стискаха с все сили, трескаво, с побелели от усърдие кокалчета на пръстите.
	С тропот прекосиха първия от постоянните мостове. Мускулите на Каладин стенеха от така скорошното претоварване, но той се помъчи да не мисли за умората. Заради дъждовете от снощната буря повечето растения бяха още отворени — скалните пъпки простираха ластари, разцъфналите бранзи протягаха щипкоподобните си клони от черупките към небето. Тук-там имаше и бодливци — онези иглолистни храсти с каменни клони, които Каладин беше забелязал за пръв път при идването си тук. В безбройните цепнатинки и падинки по неравното плато имаше локви.
	Виковете на Газ указаха по кой път да поемат мостовете. Много от близките плата разполагаха с по три-четири постоянни моста, които представляваха разклонена пътна мрежа из Равнините. Бягането стана привично. Беше изтощително, ала познато. На Каладин му беше приятно да е отпред — можеше да вижда къде отива. Започна монотонно да брои крачките, както го беше посъветвал безименният мостови, чиито сандали все още носеше.
	Най-сетне стигнаха последния постоянен мост. Прекосиха малко плато и подминаха димящите останки на един друг, разрушен през нощта от паршендите. Как ли бяха успели да го направят по време на буря? По-рано, докато слушаше разговорите на войниците, Каладин научи, че те се отнасят към паршендите с гняв, омраза и немалко страхопочитание. Тези паршенди не бяха като тромавите, почти безсловесни парши, които работеха из цял Рошар. Тези тук бяха воини със значителни умения. Каладин виждаше в това някакво противоречие. Парши? Воюват? Беше просто толкова странно.
	Мост Четири и останалите отряди свалиха съоръженията и прехвърлиха пропастта в най-тесния участък. Хората на Каладин рухнаха по земята наоколо, за да отпочинат, докато армията премине. Той едва не се присъедини към тях — всъщност, коленете му почти се сгънаха сами в очакване.
	_Не_, рече си Каладин и се задържа прав. _Не. Ще стоя._
	Глупав жест. Останалите мостови едва го погледнаха. Моаш даже го наруга. Но веднъж взел решението, Каладин упорито държеше на него. Сключи ръце зад гърба си, зае поза свободно и загледа преминаващата войска.
	— Здрасти, малкия! — провикна се един от войниците, които още чакаха реда си за моста. — Любопитен си на какво приличат _истинските_ войници, а?
	Каладин се обърна и го огледа — як мъжага с мощни ръчища като бутове. Беше взводен командир, както личеше от възлите на раменете на кожения му елек. Някога и Каладин носеше такива.
	— Как се грижиш за своите копие и щит, старши? — извика Каладин в отговор.
	Мъжът се свъси, но Каладин знаеше за какво мисли. Оръжието на войника беше самият му живот; той се грижеше за него както би се грижил за родното си дете, често се заемаше с поддръжката му, преди да се нахрани или да си отдъхне.
	Каладин кимна по посока на моста.
	— Това е _моят_ мост — високо рече той. — Моето оръжие, единственото, което ми е разрешено. Дръжте се добре с него.
	— Или какво? — провикна се един войник и предизвика смеха на другарите си. Взводният командир не каза нищо. Изглеждаше угрижен.
	Думите на Каладин си бяха чисто самохвалство. Истината беше, че той мрази моста. Въпреки това, остана на крака.
	Съвсем скоро самият върховен принц Садеас прекоси моста на Каладин. Сиятелният господар Амарам изглеждаше винаги героичен, величав. Пълководец и благородник. Този Садеас беше съвсем друга работа — кръглолик, къдрав и с надменно изражение. Яздеше като на парад, с една ръка леко придържаше юздите на коня, под мишницата на другата стискаше шлема си. Бронята му беше боядисана в червено, а по шлема висяха фриволни пискюли. Цялата безцелна помпозност почти засенчваше чудото на древната броня.
	Каладин забрави изтощението и сви ръце в юмруци. Ето един светлоок, когото той можеше да мрази дори повече от другите, мъж толкова безсърдечен, че всеки месец похабяваше живота на стотици мостови. Изрично беше забранил на отрядите на неговите мостове да разполагат с щитове по причини, които Каладин все още не разбираше.
	Садеас и почетната му гвардия бързо отминаха и Каладин си даде сметка, че вероятно би трябвало да се поклони. Садеас не забеляза, ала ако беше го видял, вероятно щеше да създаде грижи. Каладин тръсна глава и вдигна отряда, макар че бяха нужни особени усилия да размърда Скалата — едрия рогоядец. Щом прекосиха моста, хората го вдигнаха и затичаха към следваща пропаст.
	Процесът се повтори толкова пъти, че Каладин им загуби броя. При всяко преминаване той отказваше да легне. Стоеше с ръце зад гърба и наблюдаваше войската. Повечето войници го забелязваха и му подхвърляха подигравки. Каладин не обръщаше внимание и след петото или шестото минаване те престанаха. Следващия път, когато видя Сиятелния господар Садеас, той се поклони, макар стомахът му да се преобърна при това. Не служеше на този човек. Не беше полагал клетва за вярност пред него. Но _служеше_ на хората си в Мост Четири. Щеше да ги спаси, а това значеше да се пази от наказания за непочтителност.
	— Смени местата! — викна Газ. — Премини и смени местата!
	Каладин рязко се извърна. Щурмът щеше да е при следващото прехвърляне. Той погледна косо в далечината и едва успя да забележи как на следващото плато се събира редица тъмни фигури. Паршендите бяха пристигнали и се строяваха. Зад тях една група вече разбиваше какавидата.
	Тревога прониза Каладин. Скоростта им се беше оказала недостатъчна. И, макар да бяха уморени, Садеас искаше да нападне бързо, преди паршендите да са успели да извадят скъпоценното ядро от черупката му.
	Мостовите наставаха в мълчание, обзети от мрачни мисли. Знаеха какво предстои. Прекосиха пропастта, изтеглиха моста и смениха местата си. Войниците се строиха. Бяха тихи, като хора, които се готвят да отнесат ковчег към кладата.
	Мостовите оставиха за Каладин място отзад, закриляно и защитено. Сил кацна на моста и го огледа. Каладин приближи. Беше толкова изморен, умствено и телесно. Беше се напрегнал прекалено много сутринта, а и по-късно, когато вместо да почива, стоеше прав. Какво го прихвана, та постъпи така? Едва ходеше.
	Огледа мостовите. Хората му бяха примирени, безразлични, ужасени. Ако откажеха да тичат, щяха да ги екзекутират. Ако тичаха, щяха да посрещнат противниковите стрели. Не поглеждаха в далечината към паршендските стрелци с лъкове. Гледаха надолу.
	_Това са твоите хора_, каза си Каладин. _Имат нужда да ги поведеш, дори ако не го знаят._
	_Как можеш да водиш от задната част на моста?_
	Излезе от реда и заобиколи моста; двама от отряда — Дрей и Тефт — го изгледаха изумени, когато ги подмина. Точката на смъртта, мястото в самия център на първия ред, беше заето от Скалата, якия светлокож рогоядец. Каладин го потупа по рамото.
	— Заел си ми мястото, Скала.
	Мъжът изненадано го погледна.
	— Ама…
	— Заминавай отзад.
	Скалата се смръщи. Никой не искаше да излезе _напред_ в реда.
	— Празноглав равнинец — обади се той с грубото си произношение. — Приискало ти се е да умреш? Защо просто не скочиш в пропастта? По-лесно е.
	— Аз съм водач на моста. Да тичам начело е моя привилегия. Върви.
	Скалата сви рамене, но се подчини и зае мястото на Каладин в задната част на моста. Никой не каза и дума. Ако Каладин иска да го убият, кои са те, та да негодуват?
	Каладин ги огледа.
	— Колкото повече време ни отнеме да свалим моста, толкова повече те могат да стрелят по нас. Твърдост, решителност и _бързина_. Вдигай моста!
	Вдигнаха, мъжете от вътрешните места се настаниха, по петима в редица. Каладин отиде в най-предната редица. Вляво от него беше високият и здрав Лейтен, вдясно — слабоватият Мурк. Адис и Корл бяха в двата края. Петима мъже в челото на моста. Редицата на смъртта.
	Когато всички отряди вдигнаха мостовете, Газ изкомандва.
	— Напред!
	Затичаха, бързо преминаха строените в очакване войници, стиснали копията и щитовете си. Някои ги наблюдаваха с любопитство, като че ли се забавляваха при вида на низшите мостови, които се носеха с голяма бързина към смъртта си. Други отвръщаха поглед, може би засрамени от цената на преминаването си оттатък пропастта в човешки живот.
	Каладин гледаше право напред и потискаше недоверчивия глас, който крещеше в ума му, че извършва нещо много глупаво. Втурна се към пропастта, съсредоточен върху строените паршенди. Черно-червени фигури с лъкове.
	Сил допърха по-близо до главата на Каладин. Вече не беше в човешки облик, а се стрелкаше като лента от светлина. Полетя пред него.
	Появиха се стрелите. Каладин не беше заемал място в точката на смъртта при толкова опасна атака след първия си ден в отряда. При смяната на местата в точката на смъртта винаги отиваха новите. Така, ако загинеха, нямаше грижи по обучението им.
	Паршендите се прицелиха в пет или шест от отрядите на мостовете. Мост Четири явно беше в обсег.
	Стрелите полетяха.
	— Тиен! — извика Каладин. Беше почти обезумял от умора и гняв. Изрева името, без да знае защо, и порой стрели заваляха към него. Усети внезапен прилив на енергия, неочаквана и необяснима сила.
	Стрелите удариха.
	Мурк падна без звук, поразен от четири или пет стрели. Кръвта му плисна по камъните. И Лейтен падна. Заедно с него — Адис и Корл. Стрелите се забиваха в земята в краката на Каладин и трептяха. Поне шест попаднаха в моста около главата и ръцете му.
	Не знаеше дали е ранен. Беше обзет от сила и тревога. Продължи да вика и да тича, понесъл моста на раменете си. По някаква причина група паршендски стрелци свалиха лъковете си. Видя мраморната шарка на кожата им, особените червеникави или оранжеви шлемове и простите кафеви дрехи. Изглеждаха объркани.
	Каквото и да бе причинило затишието, даде на Мост Четири няколко ценни мига. Докато паршендите отново вдигнат лъковете, отрядът на Каладин беше стигнал до пропастта. Заеха позиции заедно с другите мостове — сега бяха само петнадесет. Пет бяха паднали. С идването си до пропастта, мостовите отряди попълваха празните места в линията.
	Под дъжд от стрели Каладин нареди на хората си да пускат моста. Една стрела сряза кожата му близо до ребрата и рикошира от костта. Усети удара, ала не изпита болка. Заобиколи моста и помогна за избутването му. Отрядът с трясък стовари съоръжението на мястото му, докато алетските стрелци отклоняваха паршендите.
	Кавалерията препусна по мостовете. Мостовите скоро бяха забравени. Каладин падна на колене до моста, а хората от отряда му, окървавени и ранени, с мъка се отдалечиха. Ролята им в битката беше изпълнена.
	Каладин опипа ранената си страна и почувства кръвта. _Чист разрез, само около два пръста дълъг, ширината му е малка и не представлява опасност._
	Това беше гласът на баща му.
	Каладин се задъхваше. Трябваше да иде на безопасно място. Над главата му свистяха стрели, този път алетски.
	_Някои хора отнемат живот. Други спасяват живот._
	Работата на Каладин още не беше завършена. Изправи се с усилие и се запрепъва към моста, където лежеше някой. Оказа се мостови на име Хобер; кракът му беше пронизан от стрела. Мъжът пъшкаше и се държеше за бедрото.
	Каладин го улови под мишниците и го повлече по-далеч от моста. Мъжът ругаеше от болка и беше замаян. Каладин го примъкна зад един камък, където се бяха подслонили Скалата и още неколцина от отряда.
	След като остави Хобер — стрелата не беше засегнала важни артерии и засега човекът щеше да е добре — Каладин се обърна и опита да се върне на самото бойно поле. Ала се подхлъзна и от умора падна. Удари се тежко в земята и изстена.
	_Някои отнемат живот. Други спасяват живот._
	Напъна се да стане, от челото му капеше пот, запрепъва се обратно към моста, а в ушите му звучеше гласът на неговия баща. Следващият от отряда, когото откри — Коорм — беше мъртъв. Остави тялото му.
	Гадол имаше дълбока рана. Стрелата беше пронизала торса му изцяло. Лицето му беше покрито с кръв от рана в слепоочието. Успял беше малко да се отдалечи от моста с пълзене. Погледна Каладин с обезумелите си черни очи. Около него се виеха оранжеви духчета на болката. Каладин го грабна и го повлече настрани точно в мига, когато нападащата кавалерия с тропот прегази мястото, където досега беше лежал раненият.
	Отнесе Гадол в падинката и пътем забеляза още двама убити. Пресметна набързо. С мъртвите излизаха двадесет и девет от отряда. Петима липсваха. Каладин отново се запрепъва към бойното поле.
	Войниците се бяха групирали зад моста. Отстрани бяха строени стрелците с лък. Обстрелваха паршендите, докато тежката конница начело със самия върховен принц Садеас, недосегаем в своята Броня, опитваше да изтласка противника.
	Каладин се олюля, замаян и зашеметен при вида на толкова много тичащи, викащи и стрелящи хора. Петима мостови, вероятно убити, загубени в цялата тази…
	Забеляза една фигура, свита до самия ръб на пропастта, под свистящите и в двете посоки стрели. Това беше Дабид. Беше свит на кълбо, ръката му беше огъната под неестествен ъгъл.
	Каладин се втурна към него. Хвърли се на земята и запълзя под стрелите с надеждата, че паршендите няма да обърнат внимание на двама невъоръжени мостови. Когато стигна, Дабид дори не го забеляза. Беше в шок, устните му мърдаха беззвучно, очите му бяха замаяни. Каладин го подхвана несръчно. Боеше се да не го улучи някоя стрела, ако се изправи.
	Неумело, почти пълзейки, завлече младежа далеч от ръба на пропастта. Продължаваше да се подхлъзва върху кръвта, падаше, драскаше ръцете си в скалите, удряше лицето си в камъните. Не спираше. Мъкнеше Дабид изпод валящите стрели. Най-сетне се отдалечи достатъчно и се осмели да се изправи. Опита да вдигне Дабид. Ала мускулите му бяха толкова отслабнали. Напъна се, подхлъзна се, падна изтощен на камъните.
	Легна, задиша тежко, болката най-сетне го заля. _Толкова уморен…_
	Изправи се разтреперан и отново опита да вдигне Дабид. Примигна, за да отпъди ядните сълзи. Беше толкова слаб, че не можа дори да издърпа младежа.
	— Празноглав равнинец — изръмжа някой.
	Каладин се обърна и видя, че идва Скалата. Здравият рогоядец грабна Дабид под мишниците и го издърпа.
	— Смахнат — рече той на Каладин, ала с лекота вдигна ранения и го отнесе при другите в падинката.
	Каладин го последва. Щом стигнаха, се свлече в падинката, с гръб към скалата. Останалите мостови се скупчиха около него с уплашени погледи. Скалата положи Дабид да легне.
	— Още четирима — продума Каладин на пресекулки. — Трябва да ги намерим…
	— Мурк и Лейтен — рече Тефт. При този пробег старият мостови се беше оказал в задните редици и не беше ранен. — И Адис и Корл. Бяха в първата редица.
	_Точно така_, уморено си рече Каладин. _Как можах да забравя…_
	— Мурк е мъртъв — съобщи Каладин. — Останалите може и да са оцелели.
	Опита да стане.
	— Глупак — обади се Скалата. — Стой тук. Добре. Аз ще направя това. — Позамисли се. — Май и аз съм глупак.
	Намръщи се, ала се върна на бойното поле. След малко Тефт го догони.
	Каладин вдиша и издиша, придържайки ранената страна. Не можа да прецени дали самият удар от стрелата не причинява повече болка от разреза.
	_Спасяват живот…_
	Пропълзя до тримата ранени. Хобер със стрелата в бедрото можеше да почака, а Дабид имаше само счупена ръка. Гадол беше най-зле с раната в тялото. Каладин се втренчи в раната. Не разполагаше с операционна маса; нямаше даже антисептик. Как мислеше, че може да направи нещо?
	Отърси се от отчаянието.
	— Някой от вас да ми донесе нож — каза той на мостовите. — Вземете от някой убит войник. Друг да запали огън!
	Мостовите се спогледаха.
	— Дуни, върви за нож — рече Каладин, притиснал с ръка раната на Гадол в опит да спре кървенето. — Нарм, можеш ли да накладеш огън?
	— С какво? — попита онзи.
	Каладин смъкна елека и ризата си и подаде ризата на Нарм.
	— За запалване. За дърва ползвай стрелите наоколо. Някой да има кремък и огниво?
	За щастие, Моаш имаше. По време на пробег човек носеше всичко ценно със себе си, та да не го откраднат другите мостови.
	— Бързайте! Някой друг да отвори една скална пъпка и да донесе водата от нея.
	Хората постояха няколко мига. После, слава на Вестителите, изпълниха каквото им поиска. Може би бяха твърде слисани да възразят. Каладин съдра ризата на Гадол и разкри раната. Лоша рана, ужасно лоша. Бяха прерязани червата или някой друг орган…
	Нареди на един от отряда да притиска превръзка към челото на Гадол, за да спре слабото кръвотечение там — всичко можеше да помогне — и се зае бързо да прегледа раната, както баща му го беше учил. Дуни бързо се върна с ножа. Нарм обаче имаше трудности с огъня. Изруга и продължи да се бори с огнивото.
	Гадол се сгърчи. Каладин притисна раната с чувство на безсилие. На такава рана нямаше къде да се направи турникет. Не можеше да направи нищо, освен…
	Гадол се закашля и изплю кръв.
	— Разбиват самата земя! — прошепна той с див поглед. — Искат я, но бесът им ще я разруши. Както свидливият изгаря богатствата си, за да не попаднат у враговете му! Те идват!
	Пое дъх. И застина неподвижен. Мъртвите му очи гледаха нагоре, кървава слюнка се стичаше по лицето му. Последните му мрачни слова тегнеха над другарите му. Недалеч от тях войниците се сражаваха и викаха, ала мостовите мълчаха.
	Каладин се отпусна назад, както винаги замаян от болката от загубата. Баща му все казваше, че времето ще притъпи неговата чувствителност.
	Лирин грешеше за това.
	Чувстваше се така уморен. Скалата и Тефт бързаха към падинката, понесли заедно някого.
	_Нямаше да го донесат, ако не беше жив_, рече си Каладин. _Мисли за онези, на които можеш да помогнеш._
	— Поддържай огъня! — каза той на Нарм. — Не позволявай да угасне! Някой да нагрее ножа.
	Нарм подскочи, сякаш за пръв път забеляза, че наистина е успял да запали малкия пламък. Каладин се извърна от мъртвия Гадол и направи място на Скалата и Тефт. Двамата оставиха на земята потъналия в кръв Лейтен. Дишаше плитко, от рамото и срещуположната ръка стърчаха стрели. Трета беше закачила корема му и от пренасянето срезът се беше разширил. Явно левият му крак беше стъпкан от кон; беше счупен и имаше грамадна рана при сцепването на кожата.
	— Другите трима са мъртви — каза Тефт. — И този е на път. Едва ли има какво повече да направим. Но ти каза да го донесем, така че…
	Каладин веднага коленичи и се зае за работа — внимателно, умело и бързо. Притисна бандаж отстрани на тялото на ранения, закрепи го на място с коляно. После бързо превърза крака и нареди на един от мостовите да държи здраво и да повдигне крайника.
	— Къде е ножът! — викна Каладин, докато бързо слагаше хлабав турникет на ръката на ранения. Трябваше веднага да спре кръвта; по-късно щеше да се тревожи за спасяването на ръката.
	Младият Дуни се завтече към него с нажежения нож. Каладин повдигна бандажа от тялото на Лейтен и бързо обгори раната. Лейтен беше в безсъзнание и дишането му ставаше все по-плитко.
	— Ти _няма_ да умреш — промълви Каладин. — Няма да умреш!
	Умът му беше вцепенен, ала пръстите му знаеха какво да правят. За миг се върна в лекарската стая в бащиния дом, вслушан във внимателните напътствия. Отряза стрелата от ръката на Лейтен. Другата в рамото остави и даде отново да нагорещят ножа.
	Пеет най-сетне се върна с воднистата част на скалната пъпка. Каладин я грабна и почисти с нея раната на крака — тя беше най-лоша, понеже беше причинена от стъпкване. Когато върнаха ножа, Каладин измъкна стрелата от рамото на Лейтен и обгори раната там възможно най-добре, после използва една от бързо изчезващите превръзки.
	Шинира крака със стрели — единственото, с което разполагаха. Свъсено обгори и раната на бедрото. Мразеше да оставя толкова много белези, но не можеше да допусне повече кръвозагуба. Щеше да му трябва антисептик. Кога щеше да се сдобие с онзи сок?
	— Не _смей_ да умираш! — рече Каладин, почти без да си дава сметка, че говори. Бързо превърза раната на крака, после с игла и конец заши раната на ръката. Превърза и нея и отхлаби по-голямата част от турникета.
	Най-сетне, напълно изцеден, се облегна и загледа Лейтен. Той още дишаше. Докога? Шансът не беше на негова страна.
	Мостовите стояха или седяха около Каладин, непривично почтителни. Той уморено отиде при Хобер и огледа раната на крака му. Нямаше нужда от обгаряне. Каладин я проми, почисти разни трески и заши. Хобер беше заобиколен от духчета на болката, дребни оранжеви ръце се протягаха от земята към него.
	Каладин отряза най-чистото парче от бандажа на Гадол и превърза с него раната на Хобер. Мразеше нечистотията, но нямаше друг избор. Накара другите от отряда да донесат стрели, с които шинира ръката на Дабид; закрепи шините с ризата на младежа. Най-накрая се облегна на камъка и въздъхна дълбоко и уморено.
	Някъде зад него се носеха удари на метал в метал и виковете на войниците. Чувстваше се _толкова_ уморен. Прекалено уморен даже да затвори очи. Искаше само да седи и да гледа в земята.
	Тефт приседна до него. Посивелият мостови държеше воднистата част на скалната пъпка, която още имаше малко течност на дъното.
	— Пий, момко. Имаш нужда.
	— Трябва да промием раните на другите — глухо отвърна Каладин. — Одрани са… видях няколко порязвания… и трябва…
	— Пий — повтори Тефт хрипливо и настойчиво.
	Каладин се поколеба, после изпи водата. Беше силно горчива — като растението, от което беше извадена.
	— Къде се научи така да лекуваш? — попита Тефт. Неколцина от седналите наблизо мостови се обърнаха към него, щом чуха въпроса.
	— Не съм бил роб цял живот — прошепна Каладин.
	Скалата се приближи и каза:
	— Това, което направи, няма да е от значение. — Грамадният рогоядец приклекна. — Газ ни кара да оставяме ранените, които не могат да ходят. Устав.
	— Аз ще се оправя с Газ — отговори Каладин и облегна глава. — Идете да върнете ножа при трупа, от който го взехте. Не искам обвинения в кражба. Като дойде време да тръгваме, искам двама да поемат Лейтен и двама — Хобер. Ще ги привържем върху моста и ще ги носим. При пропастите трябва да действате бързо и да ги развържете преди минаването на армията, а след това да ги вържете пак. Ще ни трябва някой да води Дабид, ако още е в шок.
	— Газ няма да подкрепи тая работа — каза Скалата.
	Каладин притвори очи и отказа да спори.
	Битката трая дълго. На свечеряване паршендите най-сетне се оттеглиха — прескачаха пропастите с неестествено мощните си крака. Понесоха се виковете на алетите, които бяха победили. Каладин с мъка се изправи на крака и тръгна да търси Газ. Отварянето на какавидата отнемаше време — тя беше като камък — но Каладин трябваше да се разбере с мостовия сержант.
	Откри го на безопасно разстояние от фронтовата линия — Газ стоеше и наблюдаваше. Изгледа Каладин с единственото си око.
	— Колко от тази кръв е твоя?
	Каладин сведе очи и едва сега си даде сметка, че е покрит с тъмна съсирена кръв, която вече се напукваше — повечето беше от ранените. Не отговори на въпроса.
	— Вземаме ранените с нас.
	Газ поклати глава.
	— Щом не могат да ходят, остават. Устав. Не съм го измислил аз.
	— Вземаме ги — повтори Каладин. Гласът му не беше нито по-твърд, нито по-силен.
	— Сиятелният господар Ламарил няма да приеме.
	Ламарил беше прекият началник на Газ.
	— Ще пратиш Мост Четири последен, да върне ранените войници в лагера. Ламарил няма да е с тази част от войската; ще върви напред с основната част, за да не пропусне тържеството на Садеас в чест на победата.
	Газ зяпна.
	— Хората ми ще се движат бързо и ефикасно — изпревари го Каладин. — Няма да забавят никого. — Измъкна последната сфера от джоба си и я подаде. — Нищо няма да кажеш.
	Газ взе сферата и изсумтя.
	— Една прозрачна марка? Мислиш, че това ще ме накара да поема толкова голям риск?
	— Ако не го направиш — отговори Каладин спокойно, — ще те убия и ще се оставя да ме екзекутират.
	Газ примигна изненадано.
	— Ти не би…
	Каладин пристъпи напред. Явно беше страховита гледка, целият покрит с кръв. Газ пребледня. После изруга и вдигна сферата.
	— На всичкото отгоре сферата е тъмна.
	Каладин се свъси. Сигурен беше, че преди пробега сферата си светеше.
	— Грешката е твоя. Ти ми я даде.
	— Сферите бяха заредени снощи — отвърна Газ. — Идват направо от ковчежника на Сиятелния господар Садеас. Какво си им направил?
	Каладин поклати глава. Прекалено уморен беше да мисли. Сил кацна на рамото му, когато той тръгна да се връща при мостовите.
	— Какви са ти те? — провикна се Газ след него. — Защо те е грижа?
	— Това са моите хора.
	Остави Газ.
	— Не му вярвам — рече Сил и погледна през рамо. — Може само да каже, че си го заплашвал, и да прати да те арестуват.
	— Може и така да направи. Вероятно трябва да разчитам на желанието му да получава още подкупи от мен.
	Каладин продължи да върви, заслушан във виковете на победителите и стенанията на ранените. Платата бяха покрити с трупове. Най-много бяха по краищата на пропастта, където мостовете бяха съсредоточили битката. Паршендите, както винаги, бяха оставили своите убити. Говореше се, че дори когато побеждават, те оставят мъртвите. Хората изпращаха мостови и войници да изгорят останките на убитите си събратя и да пратят духовете им в отвъдния живот, където най-смелите воюват в армията на Вестителите.
	— Пари — каза Сил, все още загледана в Газ. — Не ми прилича на нещо, на което да разчиташ.
	— Може би. Може би не. Забелязал съм как гледа парите. Иска сферите, които му давам. Вероятно желанието ще се окаже достатъчно силно и той ще остане на линия. — Каладин поклати глава. — Права беше преди малко. На хората не може да се разчита в много отношения. Но на едно _можеш_ да разчиташ — алчността му.
	Горчива мисъл. Но и денят беше такъв. Изпълнено с надежда светло начало и кървавочервен залез.
	Ден като всеки друг.


>>
	{img:pytjat_na_kralete_t1_karta_5.jpg|#Карта на алетските военни лагери от художника Вандонас, който ги посетил и нарисувал една идеализирана картина.}


>>	18
>>	Върховен принц на войната
>>	{img:pytjat_na_kralete_t1_6.png}

E>
	„Ати някога беше човек благ и щедър и виждаш какво излезе от него. Райсе, от друга страна, беше сред най-гнусните, лукави и опасни личности, които съм срещал.“
E$

	— Аха, прерязано е — рече набитият кожар и вдигна ремъка пред очите на Адолин. — Не си ли съгласен, Йис?
	Другият кимна. Йис беше жълтоок ириалец с остра златна коса. Не руса, златна. Имаше даже металически блясък. Кожарят я поддържаше къса и носеше кепе. Явно не му се щеше да привлича внимание към косата си. Мнозина смятаха, че кичур от ириалска коса е талисман за късмет.
	Другарят му, Аваран, беше тъмноок алет с престилка върху елека. Ако се придържаха към традиционния начин на работа, значи единият правеше по-големите и по-груби предмети — седла например — докато другият майстореше дреболиите. В задната част на работилницата чираците крояха и шиеха свински кожи.
	— Срязано — каза Йис, щом взе парчетата от Аваран. — Съгласявам се.
	— Е, да ме завлекат в Преизподнята дано — промърмори Адолин. — Ще рече, Елокар всъщност е _прав_?
	— Адолин — долетя иззад него женски глас. — Каза, че отиваме на разходка.
	— Това и правим — отвърна той с усмивка. Янала стоеше със скръстени ръце. Облечена беше в гладка жълта рокля с безупречна кройка, закопчана отстрани и обхващаща шията с твърда бродирана в червено яка.
	— В моите представи разходката включва повече _ходене_.
	— Хмм. Да. Съвсем скоро ще стигнем и до това. Ще бъде прекрасно. Бързо ходене, бавно ходене и а…
	— Променада? — предложи кожарят Йис.
	— Не беше ли това някаква напитка? — поинтересува се Адолин.
	— Е, не, господарю. Съвсем сигурен съм, че това е друга дума за разходка.
	— Добре тогава. Ще има много и от това. От променадата. Винаги съм обичал хубавата променада. — Потърка брадичка и си взе ремъка. — Доколко сигурен си за този ремък?
	— Наистина няма място за съмнение, Сиятелни господарю — отговори Аваран. — Не е просто скъсване. Трябва да сте по-внимателни.
	— Внимателни?
	— Да. Проверявайте да няма хлабави катарами, които да драскат кожата или да се забиват в нея. Този ремък тука прилича на подпръг. Понякога хората оставят ремъците да висят, когато окачат седлото за през нощта, и те попадат под нещо. Бих допуснал, че нещо такова е причината за срязването.
	— О, имаш предвид, че не е прерязано нарочно?
	— Е, може и така да е. Обаче защо му е притрябвало на някой да реже ремъка?
	_Защо наистина_, помисли си Адолин. Сбогува се с двамата кожари, пъхна ремъка в джоба си и подаде ръка на Янала. Тя я пое със свободната си ръка, видимо доволна, че най-сетне излиза от кожарската работилница. Вътре се разнасяше лека миризма, макар и по-поносима, отколкото в работилницата за щавене. Адолин беше забелязал как Янала няколко пъти посяга за кърпичката си, като че иска да я поднесе пред носа си.
	Излязоха на дневна светлина. Тибон и Маркс — двама светлооки от Синята гвардия — чакаха отпред заедно с младата прислужница на Янала, Фалкси, която беше тъмноока от Ази. Тримата тръгнаха след Адолин и Янала по улицата във военния лагер, а Фалкси замърмори с азишкия си акцент, че нямало подходящ паланкин за господарката й.
	Янала явно нямаше нищо против. Дишаше дълбоко и се притискаше в ръката на Адолин. Беше много красива, макар доста да обичаше да говори за себе си. Обикновено бъбривостта беше качество на жените, което се нравеше на Адолин, ала днес той трудно успяваше да обърне внимание на най-новите дворцови клюки.
	Ремъкът беше прерязан, обаче и двамата кожари заключиха, че е станало случайно. Значи бяха виждали подобни срезове и преди. Хлабава катарама срязва кожата или става друга подобна злополука.
	Само че този път кралят беше хвърлен от седлото по време на бой. Имаше ли нещо особено тук?
	— … не си ли съгласен, Адолин? — попита Янала.
	— Несъмнено — отвърна той, като я слушаше с половин ухо.
	— И ще поговориш с него?
	— А?
	— С баща ти. Ще го помолиш ли да позволи на хората си за малко да се отърват от тази ужасно демодирана униформа?
	— Е, той е доста убеден в идеята си. Пък и униформата не е чак _толкова_ демодирана.
	Янала го изгледа твърдо.
	— Добре — призна той. — Малко е скучна.
	Като всеки друг висш светлоок офицер в армията на Амарам, Адолин носеше прости сини дрехи с военна кройка. Дълга куртка без бродерии и строги панталони във време, когато на мода бяха елеците, коприните и шаловете. Двойката глифи на дома Колин доста натрапчиво красеше гърдите и гърба на куртката, а предницата се закопчаваше от двете страни със сребърни копчета. Просто, лесно за разпознаване, но ужасно скромно.
	— Войниците на баща ти го обичат, Адолин — каза Янала. — Но изискванията му _наистина_ стават досадни.
	— Знам това. Повярвай ми. Но не мисля, че мога да променя мнението му. — Как да го обясни? Въпреки че войната продължаваше шест години, Далинар бе все така решен да се придържа към Кодекса. Даже ставаше все по-отдаден.
	Сега поне Адолин беше разбрал нещо. Любимият брат на Далинар беше отправил една последна молба — следвай Кодекса. Вярно, молбата се отнасяше до определено събитие, ала всеки знаеше, че Далинар отвежда нещата до крайност.
	На Адолин просто му се щеше Далинар да няма същите изисквания към всички останали. За отделния човек Кодексът пораждаше само дребни неудобства — винаги да носи униформа на публично място, никога да не се напива, да избягва дуелите. Когато обаче се отнасяше до всички, ставаше обременителен.
	Щом понечи да продължи отговора, беше прекъснат от понеслия се над лагера тръбен призив. Адолин вдигна глава, завъртя се, погледна на изток към Пустите равнини. Отброи следващия сигнал. Какавидата е забелязана на плато едно-четиридесет-седем. Та това е в техния обсег на действие!
	Затаи дъх и зачака третият сигнал да призове на битка войниците на Далинар. Това ставаше единствено по заповед на баща му.
	Част от Адолин знаеше, че третият сигнал няма да прозвучи. Плато едно-четиридесет-седем беше достатъчно близо до лагера на Садеас и той със сигурност щеше да опита да се добере до какавидата.
	_Хайде, татко_, помисли Адолин. _Можем да го изпреварим!_
	Нямаше повече тръби.
	Адолин крадешком погледна Янала. Тя беше избрала за свое Призвание музиката и почти не обръщаше внимание на войната, макар че баща й беше офицер в кавалерията на Далинар. От израза на лицето й Адолин разбра, че дори тя знае какво означава отсъствието на трети сигнал.
	Далинар Колин отново беше избрал да не се бие.
	— Да вървим — рече Адолин и тръгна в друга посока, и на практика повлече Янала за лакътя. — Трябва да проверя още нещо.

	* * *

	Далинар стоеше с ръце зад гърба, загледан към Пустите равнини. Намираше се на една от по-долните тераси на построения нависоко дворец на Елокар — кралят не живееше в някой от военните лагери, а в малък комплекс на склона на близкия хълм. Далинар тъкмо се бе отправил нататък, когато зазвучаха тръбите.
	Застоя се достатъчно дълго, та да види как армията на Садеас се събира в неговия лагер. Далинар би могъл да прати някой войник да подготви хората му. Платото беше достатъчно близо.
	— Господарю? — обади се някой. — Желаете ли да продължите?
	_Защитавай го по твоя начин, Садеас_, помисли Далинар. _Аз ще го защитавам по моя._
	— Да, Тешав — отвърна той и продължи по стръмния лъкатушен път.
	Тешав го последва. В черната й алетска коса, която тя носеше в сложна прическа, имаше руси кичури. Очите й бяха виолетови, а слабото й лице изглеждаше напрегнато. Това беше обичайно; тя сякаш винаги имаше нужда от нещо, за което да се тревожи.
	Тешав и помощницата й, също писар, бяха съпруги на двама от офицерите на Далинар. Той имаше доверие в тях. Почти напълно. Трудно беше да се довериш някому изцяло. _Престани_, каза си. _Започваш да звучиш параноично като краля._
	Както и да е, завръщането на Ясна би го зарадвало много. Ако решеше все някога да се върне. Някои от висшите офицери в армията му намекваха, че би трябвало да се ожени повторно, ако не за друго, то поне да има жена, която да му служи като главен писар. Смятаха, че отхвърля предложението от любов към първата си съпруга. Не знаеха, че тя си е отишла, изчезнала е от ума му и е оставила в паметта му смътно и празно място. За едно обаче офицерите му бяха прави. Той не бързаше да се жени повторно, защото ненавиждаше самата мисъл да замени покойната си съпруга. Всичко нейно му беше отнето. Останала беше само празнотата и да я запълни, за да се сдобие с писар, му се струваше безсърдечно.
	Далинар продължи да върви. Освен двете жени, с него бяха Ренарин и трима членове на Синята гвардия. Носеха тъмносини филцови шапки и наметала над сребристите гръдни брони и също така тъмносините панталони. Бяха светлооки с нисък ранг и имаха право да носят мечове за близък бой.
	— Добре, Сиятелни господарю — подхвана Тешав. — Господарят Адолин ме помоли да докладвам за хода на разследването за седлото. Точно сега той разговаря с кожарите, но до момента има малко за казване. Никой не е видян да пипа седлото на коня на Негово величество. Шпионите ни докладват, че в другите лагери никой не се е хвалил, а в нашия лагер — доколкото установихме — няма хора, внезапно сдобили се с големи суми пари.
	— Конярите?
	— Казват, че са проверили седлото, но — попритиснати — признават, че не помнят _специално_ да са проверявали подпръга. — Тешав поклати глава. — Броненосците са много тежки и за конете, и за седлата. Само ако имаше някакъв начин да опитомим повече ришадийци…
	— Сиятелна, по-скоро можем да опитомим бурите. Е, да речем, че това са добри новини. За всички ни ще е по-добре, ако нищо не излезе от тази история с подпръга. Сега, има още нещо, което искам да проверите.
	— За мен е удоволствие да Ви служа, господарю.
	— Върховният принц Аладар започна да говори, че иска да прекара кратка ваканция у дома, в Алеткар. Държа да знам дали намеренията му са сериозни.
	— Да, господарю — кимна Тешав. — Това ще създаде ли неприятности?
	— Да си призная, не съм сигурен. — Далинар не вярваше на върховните принцове, но поне докато всички бяха тук, можеше да ги държи под око. Ако някой се върнеше в Алеткар, можеше да заговорничи необезпокояван. Разбира се, дори и кратките посещения можеха да помогнат за стабилизирането на страната.
	Кое беше по-важно? Стабилността или възможността да наглежда останалите? _В името на кръвта на праотците ми_, рече си Далинар, _не съм създаден за политика и заговори. А за да размахвам меча и да прегазвам враговете._
	Както и да е, щеше да направи каквото е нужно.
	— Сигурен съм, споменахте, че разполагате със сведения за сметките на Краля, нали, Тешав?
	— Така е — отвърна тя, докато продължаваха кратката разходка. — Имахте основания да ми наредите да проверя в сметководните книжа, защото излиза, че трима от върховните принцове — Танадал, Хатам и Вама — доста изостават — с плащанията. Освен Вас, всъщност единствено върховният принц Садеас е платил дължимото според принципите на войната.
	Далинар кимна.
	— Колкото по-дълго трае тази война, толкова по-удобно става за принцовете. Започват да се питат. Защо да плащат високите военновременни цени за ползването на Превръщателите? Защо да не заселят тук земеделци и да започнат да произвеждат свои храни?
	— Извинете ме, Сиятелни господарю — отговори Тешав, когато свърнаха по пътя. Помощницата й ги следваше с няколко закрепени на дъски тефтера в чантата. — Но дали ние наистина не искаме да насърчаваме това? Вторият източник на провизии може да е полезен резерв.
	— Търговците вече го правят. И това е една от причините да не ги прогоня. Не бих имал нищо против допълнителен източник на провизии, обаче Превръщателите са единственият начин да държим върховните принцове. Дължаха вярност на Гавилар, но не изпитват много такава към сина му. — Далинар присви очи. — Това е жизнено важно, Тешав. Прочетохте ли историите, които Ви препоръчах?
	— Да, господарю.
	— Значи знаете. Най-нестабилният период в съществуването на кралството е по времето на наследника на основателя. При управлението наличност като Гавилар хората са верни от уважение към него. Следващите поколения започват да гледат на себе си като на част от едно кралство, единна сила, която се държи цяла заради традицията.
	Но управлението на сина… това е опасното време. Няма го Гавилар да държи всички заедно, обаче Алеткар все още няма традиция като кралство. Ние _трябва_ да удържим достатъчно дълго, та върховните принцове да започнат да се възприемат като част от по-голямо цяло.
	— Да, господарю.
	Тя не задаваше въпроси. Тешав му беше дълбоко предана, както и повечето от офицерите. Те не се питаха защо за него е толкова важно десетте княжества да се приемат като една държава. Може би смятаха, че това е заради Гавилар. И наистина, гавиларовата мечта за единен Алеткар имаше значение. Ала имаше още.
	_Иде Вечната Буря. Истинското Опустошение. Нощта на Скърбите._
	Далинар се удържа да не потрепери. От неговите видения със сигурност ставаше ясно, че няма много време за подготовка.
	— Съставете от името на краля съобщение — нареди Далинар — за намаляване на цените за ползване на Превръщателите за онези принцове, които са се издължили своевременно. Това ще посъбуди останалите. Дайте го на писарите на Елокар и ги накарайте да му го разяснят. Да се надяваме, че ще се съгласи с тази необходимост.
	— Да, господарю. Ако позволите да отбележа, бях доста изненадана, когато ми предложихте да прочета тези исторически съчинения. По-рано подобни неща не са Ви интересували особено.
	— Правя много неща, които нито ме интересуват, нито са ми според способностите — отговори намръщен Далинар. — Липсата на способности обаче не променя нуждите на кралството. Събрахте ли сведения за разбойничеството в района?
	— Да, господарю — Тешав позамълча. — Размерите са много тревожни.
	— Предайте на Вашия съпруг, че му поверявам командването на Четвърти батальон. Искам двамата да изработите по-добър модел за патрулиране в Ничиите хълмове. Докато алетската монархия присъства тук, _не_ желая да се шири беззаконие.
	— Да, господарю — произнесе неохотно Тешав. — Вие си давате сметка, че по този начин отделяте за патрулиране два пълни батальона?
	— Да — отговори Далинар. Беше потърсил помощ от другите върховни принцове. Отговорите им бяха от учудване до насмешка. Никой не му предостави и един войник.
	— И това е в добавка към батальона, който определихте за поддържане на мира в територията между военните лагери и външните пазари — продължи Тешав. — Общо е над една четвърт от войските Ви тук, Сиятелни господарю.
	— Това не променя заповедите ми. Погрижете се да бъдат изпълнени. Но преди това трябва да обсъдя с вас още нещо по сметководните книги. Вървете в канцеларията и ни почакайте там.
	Тешав кимна почтително.
	— Разбира се, господарю.
	Оттегли се заедно с помощницата си.
	Ренарин пристъпи към Далинар.
	— Тя не е доволна, татко.
	— Иска нейният съпруг да участва в сражения — отговори Далинар. — Всички се надяват аз да спечеля нов Вълшебен меч и да им го дам. — Паршендите имаха мечове. Не бяха много, ала дори и един беше изненада за алетите. Никой не можеше да обясни откъде ги имат. През първата година от войната Далинар беше спечелил Меч и Броня. Беше ги дал на Елокар — награда за воина, който според него щеше да е най-полезен за Алеткар и за хода на военните действия.
	Далинар се обърна и влезе в самия палат. Стражите на входа отдадоха чест на него и на Ренарин. Младежът гледаше право напред в празното пространство. Някои го смятаха за безчувствен, ала Далинар знаеше, че е просто умислен.
	— Смятах да разговарям с теб, синко. За лова миналата седмица.
	Ренарин засрамено сведе очи и ъгълчетата на устата му се изопнаха. Да, той _имаше_ чувства. Просто не ги проявяваше така често като другите хора.
	— Разбираш, че не трябваше да се втурваш така в битката — строго каза Далинар. — Чудовището можеше да те убие.
	— Татко, ако аз бях в опасност, ти какво щеше да направиш?
	— Не обвинявам смелостта, а разума ти. А ако беше получил някой от твоите пристъпи?
	— Тогава може би чудовището щеше да ме помете от платото — отвърна горчиво Ренарин, — та повече да не се налага всички да си губят времето с такъв непотребен човек като мен.
	— Не говори така! Дори и на шега.
	— Шега ли беше? Татко, аз не мога да се бия.
	— Това не е единственото ценно нещо, което мъжете могат да правят.
	Ардентите бяха много прецизни по въпроса. Да, най-висшето Призвание за хората беше в отвъдния живот да влязат в битката за отвоюването на Селенията на Покоя, ала Всемогъщият приемаше майсторството на всеки мъж или жена, независимо какво вършеха.
	Просто даваш най-доброто от себе си, като избираш професия и едно от качествата на Всемогъщия, на които да подражаваш. Наричат се Призвание и Слава. Работиш упорито и цял живот се стараеш да следваш един идеал. Всемогъщият приема това, особено ако си светлоок — колкото по-благороден произход имаш, толкова повече е и вътрешната ти Слава.
	Призванието на Далинар беше да е водач, а за Слава беше избрал решителността. Избора беше направил още като младеж и сега разглеждаше и двете по доста по-различен начин.
	— Прав си, разбира се, татко. Аз не съм първият син на герой, който се ражда без талант на воин. Другите все някак са се справили. Значи и аз ще се справя. Вероятно ще стана градоначалник на някой малък градец. Ако не се забутам в светилищата. — Момчето погледна напред.
	_Още мисля за него като за „момче“_, каза си Далинар. _А той вече кара двадесетата си година._ Шутът имаше право. Далинар подценяваше Ренарин. _Как ли щях да реагирам, ако ми беше забранено да се бия? Ако ме държаха назад с жените и търговците?_
	Далинар би се изпълнил с горчивина, особено към Адолин. Всъщност като момче той самият често завиждаше на Гавилар. Ренарин пък подкрепяше своя по-голям брат с цялото си сърце. Той почти обожаваше Адолин. При това беше и достатъчно храбър да нахлуе без да се замисля на бойното поле, където кошмарното чудовище газеше войниците и разхвърляше Броненосците на всички страни.
	Далинар се прокашля.
	— Може би е време отново да опитаме да тренираш с меча.
	— Моето малокръвие…
	— Няма да има никакво значение, ако те облечем в Броня и ти дадем в ръката Меч — прекъсна го Далинар. — С такова оръжие всеки е силен, пък и Бронята е лека като въздух.
	— Татко — открито рече Ренарин, — аз никога няма да стана Броненосец. Ти самият каза, че Мечовете и Броните, които завоюваме от паршендите, ще отидат у най-умелите войници.
	— Нито един от останалите върховни принцове не дава трофеите си на краля. И кой би ме упрекнал, ако аз поне веднъж направя подарък на сина си?
	Ренарин се спря във фоайето, необичайно развълнуван, с широко отворени очи и нетърпеливо изражение на лицето.
	— Наистина ли?
	— Давам ти думата си, синко. Ако мога да спечеля пак Острие и Броня, те ще бъдат за теб. — Далинар се усмихна. — Бих направил това дори само заради удоволствието да видя физиономията на Садеас, когато станеш пълен Броненосец. Освен това, ако силата ти стане като на другите, очаквам, че природната ти сръчност ще те направи блестящ.
	Ренарин се усмихна. Бронята нямаше да реши всичко, ала поне той щеше да получи своя шанс. Далинар щеше да се погрижи за това. _Знам какво е да си втори син_, помисли той, докато вървяха към кралските покои, _знам какво е да си в сянката на по-големия си брат, когото обичаш, ала му завиждаш в същото време. Отче на Бурята, много добре знам._
	_И все още се чувствам по същия начин._

	* * *

	— А, добри ми господарю Адолин — възкликна ардентът и тръгна към младежа с разтворени ръце. Кадаш беше висок застаряващ мъж с обръсната глава и четвъртита брада, типични за неговото Призвание. Имаше и крив белег отгоре на главата, спомен от миналото му като офицер.
	Не беше обичайно да се намери сред ардентите мъж като него — светлоок бивш войник. Всъщност беше необичайно човек да смени Призванието си. Но не беше забранено и Кадаш се беше издигнал доста в ардентията предвид късното му постъпване тук. Далинар казваше, че това е белег или за вяра, или за постоянство. Вероятно и за двете.
	Храмът във военния лагер в началото беше само голям купол, направен с Превръщател. По-късно Далинар дари пари и каменоделци, за да се преобрази куполът в по-подходящ божи дом. Сега по вътрешните стени бяха изсечени изображения на Вестителите, а на широките прозорци на подветрената страна се поставиха стъкла, за да влиза светлина. От високия таван висяха гроздове диамантени сфери. Имаше места за преподаване, упражняване и изпитване на различните изкуства.
	В храма сега имаше множество жени, които получаваха напътствия от ардентите. Мъжете бяха по-малобройни. По време на война беше лесно мъжките изкуства да се практикуват на бойното поле.
	Скръстила ръце, Янала стоеше до Адолин и оглеждаше храма с явно неудоволствие.
	— Първо смрадлива кожарска работилница, а сега храмът? Смятах, че ще идем на някое поне _малко_ романтично място.
	— Религията е романтична — отговори Адолин и се почеса по главата. — Вечна любов и прочие, нали?
	Янала го изгледа.
	— Ще изчакам отвън. — Тя се врътна и излезе заедно с прислужницата си. — И някой да ми докара проклетия паланкин.
	Адолин с помръкнало лице гледаше как тя си тръгва.
	— Подозирам, че ще се наложи да й купя нещо доста скъпо, за да компенсирам това.
	— Не виждам какъв е проблемът — каза Кадаш. — _Аз_ мисля, че религията е романтична.
	— Ти си ардент — отсече Адолин. — Пък и с този белег си твърде грозноват за моя вкус. — Той, въздъхна. — Не толкова храмът я накара да си тръгне, колкото липсата на внимание от моя страна. Днес не бях добра компания.
	— Имате наум неотложни дела, така ли, Сиятелни? — попита Кадаш. — За Вашето Призвание ли се отнася? Нямате голям напредък в последно време.
	Адолин се смръщи. За свое Призвание беше избрал дуелите. Чрез работа с ардентите той трябваше да си поставя лични цели и да ги постига, за да се докаже пред Всемогъщия. За съжаление по време на война, Кодексът изискваше Адолин да ограничи дуелите, доколкото в безразборните дуели можеха да пострадат нужни на бойното поле офицери.
	Ала бащата на Адолин все по-често избягваше битките. Така че — какъв смисъл имаше да не се дуелира?
	— Свети отче, трябва да поговорим някъде, където не могат да ни подслушат.
	Кадаш вдигна вежда и поведе Адолин около могилата в центъра. Воринските храмове винаги бяха кръгли и в средата имаха плавно издигаща се могила с височина десет стъпки според обичая. Сградата беше посветена на Всемогъщия и поддържана от Далинар и собствените му арденти. Всички светилища можеха да ползват постройката, макар че повечето имаха собствени помещения за събиране в един от военните лагери.
	— За какво искате да разговаряме, Сиятелни? — попита ардентът, когато стигнаха в по-усамотена част в големия храм. Кадаш се държеше почтително, макар че беше обучавал Адолин като момче.
	— Полудява ли баща ми? — попита Адолин. — Или наистина има видения, пратени от Всемогъщия, както според мен вярва?
	— Доста откровен въпрос.
	— Познаваш го от по-дълго време от повечето хора, Кадаш, а и знам, че си му верен. Също така знам, че си държиш ушите отворени и забелязваш неща, така че със сигурност си чул слуховете. — Адолин сви рамене. — Ако има време за откровеност, то е сега.
	— Значи, приемам, че слуховете не са неоснователни.
	— За съжаление, не са. Това се случва при всяка буря. Бълнува и нанася удари наоколо, а после твърди, че е видял разни неща.
	— Какви неща?
	— Не знам с точност — свъси се Адолин. — За Сияйните. И може би… за бъдещето.
	Кадаш изглеждаше обезпокоен.
	— Това е опасен терен, Сиятелни. Вашият въпрос заплашва да ме изкуши да наруша клетвите си. Аз съм собственост на баща Ви и съм му верен.
	— Но той не ти е висшестоящ в религията.
	— Не. Но _е_ покровител на този народ в името на Всемогъщия. Трябва да ме наглежда и да има грижата да се съобразявам с положението си. — Кадаш сви устни. — Вървим по деликатна граница, Сиятелни. Знаете ли нещо за Йерокрацията, Войната на Загубата?
	— Църквата опитала да наложи властта си — отговори Адолин и сви рамене. — Свещениците искали да завладеят света — за собственото му добро, твърдели те.
	— Това е само част от нещата. За нея говорим най-често. Но проблемът се корени много по-дълбоко. По онова време църквата е държала знанието за себе си. Хората не управлявали собствените си пътища в религията; свещениците контролирали доктрината и на малцина членове на църквата било позволено да познават богословието. Те били научени да следват свещениците. Не Всемогъщия или Вестителите, а свещениците.
	Кадаш отново тръгна и поведе Адолин към задната страна на параклиса в храма. Минаха край статуите на Вестителите — десетима мъже и десет жени. Всъщност Адолин знаеше доста малко от нещата, за които разказваше Кадаш. Нямаше нагласа за история, която не се отнася пряко до командването на войските.
	— Проблемът, Сиятелни — продължи Кадаш, — бил в мистицизма. Свещениците твърдели, че обикновените хора не могат да разберат религията или Всемогъщия. Там, където трябвало да има откритост, имало дим и шепот. Свещениците започнали да твърдят, че имат видения, и да пророкуват, въпреки че това се заклеймява от самите Вестители. Повеляването на стихиите е тъмно и зло, а сърцевината му е старанието да се предсказва бъдещето.
	Адолин застина.
	— Чакай малко, казваш, че…
	— Не избързвайте, Сиятелни, моля Ви — успокои го Кадаш и отново се обърна към него. — Когато свещениците от времето на Йерокрацията били свалени, Слънцетворящият решил, че има смисъл свещениците да бъдат разпитани и кореспонденцията им — прегледана. Разкрило се, че _няма_ пророчества. Няма мистични обещания от Всемогъщия. Всичко било измислено от свещениците, за да приласкаят и да контролират хората.
	Адолин помръкна.
	— Къде отиваш, Кадаш?
	— Толкова близо до истината, Сиятелни, колкото се осмелявам — отвърна ардентът. — Понеже не мога да съм толкова откровен като Вас.
	— Значи мислиш, че виденията на баща ми са измислица.
	— Никога не бих обвинил моя върховен принц в лъжа. Или даже в слабост. Но в същото време не мога да намеря извинение за никаква форма на мистицизъм или пророчество. Това ще значи да отрека воринизма. Дните на свещениците са отминали. Дните, когато е било възможно хората да бъдат лъгани и държани в неведение, са отминали. Днес всеки човек избира своя път, а ардентите му помагат чрез него да се приближи до Всемогъщия. Вместо мъглявите пророчества и силите, за които малцина претендирали, сега имаме цяло население, което разбира своята вяра и връзката си със своя Бог.
	Кадаш пристъпи по-близо и заговори много тихо.
	— Баща Ви не бива да търпи подигравки и омаловажаване. Ако виденията му са истински, това е нещо между него и Всемогъщия. Мога да кажа само това — знам какво е да те преследват смъртта и разрушението, причинени от войната. В очите на баща Ви аз виждам много от собствените си чувства, но по-силни. Личното ми мнение е, че нещата, които той вижда, по-вероятно са отражение на собственото му минало, а не някакво мистично преживяване.
	— Значи той полудява — прошепна Адолин.
	— Не казах това.
	— Намекна, че Всемогъщият сигурно не би изпращал такива видения.
	— Така е.
	— И че виденията са плод на собствения му ум.
	— _Вероятно_ е така — отвърна ардентът и вдигна пръст. — Деликатна граница, както виждате. Особено ми е трудно да я спазвам, когато разговарям с родния син на моя върховен принц. — Кадаш се пресегна и хвана ръката на Адолин. — Ако някой може да му помогне, това сте Вие. Няма място за друг, дори и за мен.
	Адолин бавно кимна.
	— Благодаря.
	— Може би сега трябва да отидете при младата дама.
	— Да — отговори Адолин с въздишка. — Боя се, че дори и с правилния подарък, при нас с нея вече няма място за ухажване. Ренарин пак ще ми се подиграва.
	Кадаш се усмихна.
	— По-добре да не се предавате така лесно, Ваше Сиятелство. Сега вървете. Но се върнете по някое време да поговорим за Вашите цели във връзка с Призванието. Твърде отдавна не сте Подобрявали.
	Адолин кимна и забързано излезе от параклиса.

	* * *

	След като прекараха няколко часа над сметководните книги заедно с Тешав, Далинар и Ренарин се озоваха в коридора пред покоите на краля. Вървяха мълчаливо, токовете на ботушите им чаткаха по мраморния под и звукът отекваше между каменните стени.
	Коридорите на военновременния кралски дворец ставаха все по-разкошни с всяка изминала седмица. В началото този коридор беше просто каменен тунел, направен с Превръщател. Щом се настани, Елокар нареди някои подобрения. На подветрената страна бяха изрязани прозорци. На пода настлаха мраморни плочи. По стените изработиха релефи с мозаечни первази по ъглите. Далинар и Ренарин минаха край група каменоделци, които внимателно изсичаха сцена с Налан’ Елин, който излъчва слънчева светлина и държи високо над главата си меча на възмездието.
	Стигнаха преддверието — просторно, открито помещение, охранявано от десет кралски гвардейци в синьо и златно. Далинар познаваше всяко лице; той лично беше организирал гвардията, подбирайки членовете й.
	Върховният принц Рутар чакаше за среща с краля. Стоеше, скръстил яките си ръце. Носеше къса черна брада около устата. Късата му дреха от червена коприна не се закопчаваше; приличаше повече на елек с ръкави и съвсем далечно напомняше традиционната алетска униформа. Бялата му риза беше с плисета, а сините панталони бяха свободни и с широки подгъви.
	Рутар погледна към Далинар и му кимна — незначителна проява на уважение. После се обърна и подхвана разговор с един от адютантите си. Прекъсна обаче, когато гвардейците отстъпиха встрани и пуснаха Далинар да влезе. Рутар изсумтя. Лесният достъп на Далинар до краля дразнеше останалите върховни принцове.
	Кралят не беше в помещението, но широките врати към балкона бяха отворени. Гвардейците на Далинар останаха вътре, когато той излезе. Ренарин неохотно го последва. Навън светлината чезнеше с приближаването на залеза. Разполагането на военновременния дворец на такава височина беше разумно от тактическа гледна точка, но означаваше, че постройката е безмилостно брулена от бурите. Това беше отколешна военна главоблъсканица. Дали да се избере най-добрата позиция за преживяване на бурите или да се вземе височината?
	Повечето биха избрали първата позиция; нямаше вероятност военните им лагери да бъдат нападнати и така разположението на височина нямаше важни предимства. Но кралете бяха склонни да отдават предпочитание на височината. В случая Далинар беше насърчил Елокар при избора му, просто за всеки случай.
	Самият балкон представляваше дебела каменна плоча, отсечена на върха на малкото възвишение, с железни парапети. Кралските покои бяха в направен с Превръщател купол на върха на природното образувание с покрити рампи и стълбища, водещи към етажи по-ниско на хълма. Там се помещаваха хората от кралската свита — гвардейци, бурегадатели, арденти и далечни роднини. Далинар имаше собствен бункер в своя лагер. Отказваше да го нарече дворец.
	Кралят се облегна на парапета. Двама гвардейци го наблюдаваха от далеч. Далинар махна на Ренарин да отиде при гвардейците, за да може да разговаря с Елокар насаме.
	Въздухът беше прохладен — за известно време щеше да е пролет — и сладък от ароматите на вечерта: цъфтящи скални пъпки и влажни камъни. В ниското военните лагери започнаха да просветват — десет проблясващи кръга, пълни с наблюдателни огньове, готварски огньове, лампи и нетрепващата светлина на заредени скъпоценни камъни. Елокар гледаше над лагерите, по посока на Пустите равнини. Те бяха съвсем тъмни, само тук-там блещукаше някой наблюдателен пост.
	— Дали ни гледат оттам? — попита Елокар, когато Далинар застана до него.
	— Знаем, че нападателните им отряди се придвижват нощем, Ваше Величество — отвърна Далинар и опря ръка на парапета. — Не мога да не мисля, че ни наблюдават.
	Униформата на краля се състоеше от традиционната дълга куртка с копчета отстрани, но беше широка и свободна, а от яката и маншетите се подаваше коприна. Панталоните му бяха сини и широки като на Рутар. Далинар намираше тази мода твърде неофициална. В последно време начело на войниците стоеше група облечени в коприна мързеливци, които прекарваха вечерите си в угощения.
	_Гавилар предвиждаше това_, помисли Далинар. _Затова така настояваше да следваме Кодекса._
	— Умислен ми се виждаш, чичо — каза Елокар.
	— Просто разсъждавах за миналото, Ваше Величество.
	— Миналото не е важно. Аз гледам само напред.
	Далинар не беше сигурен дали приема някое от двете твърдения.
	— Понякога мисля, че мога да видя паршендите. Имам чувството, че ако гледам достатъчно дълго време, ще мога да ги открия, да ги накарам да се покажат и да ги предизвикам. Искам те просто да се сражават с мен, като мъже на честта.
	— Ако бяха мъже на честта, нямаше да убият баща Ви по този начин — отвърна Далинар и сключи ръце зад гърба си.
	— Предполагаш ли защо направиха това?
	Далинар поклати глава.
	— Този въпрос се върти в ума ми отново и отново, като камък, който се търкаля по склона. Да не би да ги обидихме на чест? Да не би да става дума за някаква разлика в културата?
	— Разлика в културата значи, че те _притежават_ някаква култура. Първобитни диваци. Кой може да каже защо конят рита или брадвохрътът хапе? Изобщо не бих се питал.
	Далинар не отговори. Той самият изпитваше същото презрение и същия гняв в месеците след убийството на Гавилар. Разбираше желанието на Елокар да оцени тези странни и диви парши като съвсем малко по-горни от животните.
	Но ги _видя_ в онези първи дни. Общува с тях. Да, бяха първобитни, но не бяха диваци. Не бяха глупави. _Ние тъй и не ги разбрахме_, помисли той. _Предполагам, че това е същината на проблема._
	— Елокар — тихо продума Далинар. — Може би е време да си зададем някои трудни въпроси.
	— Например?
	— Например колко дълго ще продължаваме с тази война.
	Елокар сепнато се обърна към Далинар.
	— Ние ще продължим да воюваме до изпълнението на Договора за Отмъщение, до възмездяването на смъртта на моя баща!
	— Благородни думи. Но се намираме далеч от Алеткар вече шест години. Поддържането на два отдалечени центъра на управление не е здравословно за кралството.
	— Кралете често отиват на война за дълго време, чичо.
	— Но рядко за толкова дълго. И рядко вземат всички Броненосци и върховни принцове от кралството със себе си. Ресурсите ни са напрегнати, а от дома пристигат вести, че нападенията на островитяните от Реши стават все по-дръзки. Ние още не сме единен народ, не бързаме да се доверим едни на други, а същността на тази война — без ясен път към победата и съсредоточена повече върху богатствата, отколкото върху завземането на територия — никак не ни помага.
	Елокар изсумтя презрително. Вятърът духаше срещу тях.
	— Казваш, че няма ясен път към победата? Ние побеждаваме! Нападенията на паршендите не са така чести. Не стигат толкова далеч на запад, както по-рано. Избихме в сраженията хиляди от тях.
	— Не достатъчно — отговори Далинар. — Все още са многобройни. Обсадата е също толкова тежка за нас, колкото и за тях. Даже повече.
	— Не предложи ли _ти_ на първо място тази тактика?
	— По онова време аз бях друг човек. Бях изпълнен с мъка и гняв.
	— А сега не изпитваш мъка и гняв? Чичо, не мога да повярвам, че чувам това! Ти не ми предлагаш _сериозно_ да изоставя войната, нали? Не ме караш да се промъкна у дома като сплашен брадвохрът?
	— Казах, че въпросите са сериозни, Ваше Величество — отвърна Далинар, сдържайки гнева си. Изпитанието беше тежко. — Но те _трябва_ да се обмислят.
	Елокар нервно издиша.
	— Онова, което Садеас и другите шушукат, е истина. Ти се променяш, чичо. Трябва да има някаква връзка с онези твои епизоди, нали?
	— Те не са важни, Елокар. Чуй ме! Какво сме готови да дадем, за да получим възмездие?
	— Всичко.
	— А ако това означава всичко, за което баща ти работеше? Почитаме ли паметта му, като подкопаваме неговото виждане за Алеткар, само за да отмъстим?
	Кралят се позамисли.
	— Преследваш паршендите — продължи Далинар. — Това е похвално. Ала не можеш да позволиш страстта ти за справедлива отплата да те прави сляп за потребностите на твоето кралство. Договорът за Отмъщение кара върховните принцове да действат в една посока, обаче какво става, щом победим? Ще се разбием ли? Трябва да измислим начин да ги съберем, да ги обединим. Водим тази война като десет отделни държави, едновременно, но не и _заедно_.
	Кралят не отговори веднага. Явно най-сетне думите започнаха да си проправят път в ума му. Беше добър човек и общото между него и баща му беше много повече, отколкото хората бяха склонни да признаят.
	Отвърна се от Далинар и се облегна на парапета.
	— Мислиш ме за слаб крал, нали, чичо?
	— Моля? Не, разбира се!
	— Винаги казваш какво _би трябвало_ да правя и какво ми липсва. Кажи ми истината, чичо. Когато ме погледнеш, не искаш ли да видиш лицето на баща ми вместо моето?
	— Разбира се, че искам.
	Елокар помръкна.
	Далинар положи ръка на рамото на племенника си.
	— Щях да съм лош брат, ако не исках Гавилар да е още жив. Аз го предадох — това беше най-големият и най-ужасният провал в живота ми. — Елокар се обърна към него, Далинар задържа погледа му и вдигна пръст. — Но това, че обичах баща ти, _не_ значи, че те смятам за неуспех. Нито пък, че не те обичам. Самото кралство Алеткар щеше да рухне след смъртта на Гавилар, ала _ти_ организира и изпълни нашата контраатака. Ти си отличен крал.
	Кралят бавно кимна.
	— Пак даваш да ти четат от онази книга, нали?
	— Така е.
	— Знаеш ли, че говориш като него — продължи Елокар и отново се загледа на изток. — Както говореше към края. Когато започна да действа… безотговорно.
	— Със сигурност не съм толкова зле.
	— Може би. Но той беше почти същият. Говореше за край на войните, беше като омагьосан от Загубените Сияйни, настояваше всички да спазват Кодекса…
	Далинар помнеше онези дни — и собствените си спорове с Гавилар. _Каква чест можем да намерим на бойното поле, докато хората ни гладуват?_, веднъж го попита крал Гавилар. _Чест ли е нашите светлооки да заговорничат и интригантстват като змиорки във ведро, да се плъзгат един връз друг и да се мъчат да си отхапят опашките?_
	Далинар беше отговорил зле. Също като Елокар сега. _Отче на Бурята! {s}Наистина{/s} започвам да звуча като него, нали?_
	Това беше едновременно тревожно и някак насърчително. Във всеки случай, Далинар си даде сметка за едно. Адолин имаше право. Елокар — и върховните принцове с него — никога не биха откликнали на предложението да се оттеглят. Далинар беше подходил към разговора погрешно. _Слава на Всемогъщия, че ми е пратил син, който е готов да говори, каквото мисли._
	— Може би сте прав, Ваше величество. Да прекратим войната? Да напуснем бойното поле и да го оставим в ръцете на врага? Това ще е срам за нас.
	Елокар кимна в знак на съгласие.
	— Радвам се, че виждаш смисъла.
	— Но нещо _трябва_ да се промени. Нужен ни е по-добър начин да водим войната.
	— Садеас вече има по-добър начин. Говорих ти за неговите мостове. Действат толкова добре и той е взел толкова много скъпоценни ядра.
	— Скъпоценните ядра са безсмислени. _Всичко_ това е безсмислено, ако не открием как да постигнем желаното от всички ни отмъщение. Не можеш да ми кажеш, че ти е приятно да наблюдаваш как принцовете се карат и на практика пренебрегват истинската цел на пребиваването ни тук.
	Елокар не отговори. Изглеждаше недоволен.
	_Обедини ги._ Далинар си припомни думите, отекнали в ума му. Имаше идея.
	— Елокар, помниш ли какво ти казахме двамата със Садеас, когато дойдохме да воюваме тук? За специализацията на върховните принцове?
	— Да — отвърна Елокар. В далечното минало всеки от десетте върховни принцове в Алеткар получавал определена задача в управлението на кралството. Един отговарял за търговците и неговите войски патрулирали по всички пътища в десетте княжества. Друг управлявал съдиите и магистратите.
	Гавилар беше обзет от тази мисъл. Твърдеше, че това е умно решение, което кара върховните принцове да действат заедно. Някога тази система беше принудила всеки от принцовете да се подчинява на властта на останалите. Това не беше правено от векове, от разпадането на Алеткар на десет автономни княжества.
	— Елокар, какво ще кажеш да ме назначиш за Върховен принц на войната?
	Елокар не се изсмя; това беше добър знак.
	— Мислех, че двамата със Садеас сте решили, че останалите ще се разбунтуват, ако направя нещо подобно.
	— Може да не съм бил прав и за това.
	Елокар изглежда обмисли предложението. Най-сетне поклати глава.
	— Не. Те едва приемат моето върховенство. Ако постъпя така, ще ме убият.
	— Аз ще те пазя.
	— Ами. Ти дори _сегашните_ заплахи за живота ми не приемаш сериозно.
	Далинар въздъхна.
	— Ваше Величество, _приемам_ заплахите за живота Ви сериозно. Моите писари и адютанти проверяват случая с ремъка.
	— И какво откриха?
	— Е, засега нищо окончателно. Никой не е поел отговорност за опит за убийство, дори няма и слух за това. Никой не е забелязал нищо подозрително. Но Адолин разговаря с кожарите. Може би ще донесе нещо по-съществено.
	— _Наистина_ беше срязан, чичо.
	— Ще видим.
	— Не ми вярваш — рече Елокар и лицето му се зачерви. — Би трябвало да се постараеш да откриеш какъв е бил планът на убиеца, вместо да ме тормозиш с някакво арогантно искане да те направя върховен повелител на цялата армия!
	Далинар стисна зъби.
	— Правя го заради теб, Елокар.
	Елокар срещна погледа му и в сините му очи отново, както преди седмица, проблесна подозрение.
	_В името на праотците!_, помисли Далинар. _Влошава се._
	След миг лицето на Елокар омекна и той сякаш се поотпусна. Каквото и да беше прочел в очите на Далинар, то го беше успокоило.
	— Знам, че правиш най-доброто, чичо. Но трябва да признаеш, че напоследък допускаш грешки. Реакциите ти по време на буря, обсебеността ти от последните думи на баща ми…
	— Мъча се да го разбера.
	— Към края той стана слаб. Всеки знае това. Няма да повтарям неговите грешки. Ти също трябва да ги избягваш, вместо да слушаш някаква си книга, която твърди, че светлооките трябвало да робуват на тъмнооките.
	— _Не_ твърди това. Погрешно е разбрано. Книгата е преди всичко сборник с разкази, които учат как водачът да служи на хората, които води.
	— Глупости. И е написана от Загубените Сияйни!
	— Не е написана от тях. Вдъхновена е от тях. Авторът е обикновен човек — Нохадон.
	Елокар го изгледа. _Видя ли_, сякаш говореше лицето му, _ти защитаваш книгата_.
	— Ставаш слаб, чичо. Аз няма да се възползвам от твоята слабост. Но други ще го направят.
	— Аз _не_ отслабвам — Далинар за пореден път се насили да остане спокоен. — Този разговор излезе от руслото си. Върховните принцове имат нужда от един водач, който да ги накара да действат заедно. Кълна ти се, че ако ме направиш Върховен принц на войната, _ще_ те пазя.
	— Както опази баща ми ли?
	Далинар млъкна.
	Елокар се извърна.
	— Не трябваше да казвам това. Беше неуместно.
	— Не. Не, това беше едно от най-верните неща, които си ми казвал, Елокар. Може би имаш право да не се доверяваш на моята защита.
	Елокар го изгледа с любопитство.
	— Защо реагираш така?
	— Как?
	— По-рано, ако някой ти кажеше нещо такова, ти щеше да призовеш Меча си и да поискаш дуел! А сега се съгласяваш.
	— Аз…
	— Баща ми започна да отказва дуелите към края на живота си. — Елокар потупа парапета. — Разбирам защо чувстваш, че е необходим Върховен принц на войната и може би имаш основание. Но на останалите сегашното положение им харесва твърде много.
	— Защото им е удобно. Ако смятаме да победим, ще бъде _необходимо_ да ги обезпокоим. — Далинар пристъпи напред. — Елокар, може би мина достатъчно много време. Преди шест години назначаването на Върховен принц на войната можеше да се окаже грешка. Но сега? Познаваме се по-добре, работим заедно срещу паршендите. Не е ли време да направим следващата стъпка?
	— Вероятно. Мислиш ли, че са готови? Ще ти позволя да ми докажеш това. Ако можеш да ми покажеш, че са готови да работят заедно с теб, чичо, ще обмисля назначаването ти за Върховен принц на войната. Така добре ли е?
	Беше разумен компромис.
	— Много добре.
	— Отлично — рече кралят и се изправи. — Да се разделим засега. Става късно, а имам да чуя какво иска Рутар от мен.
	Далинар кимна за сбогуване и мина през кралските покои, следван от Ренарин.
	Колкото повече разсъждаваше, толкова повече се убеждаваше, че така трябва да се постъпи. Отстъплението нямаше да се приеме от алетите, особено при сегашната им умствена нагласа. Но ако можеше да ги отърси от самодоволството, да ги принуди да прибегнат към по-нападателна стратегия…
	Продължаваше да обмисля това, докато излизаха от двореца и се спускаха към конете си. Далинар възседна Храбрец и кимна в знак на благодарност на коняря, който се беше погрижил за ришадиеца. Жребецът се беше възстановил от падането по време на лова и кракът му беше оздравял.
	Лагерът на Далинар не беше далеч и баща и син яздиха дотам в мълчание. _Към кой принц да се обърна първо?_, питаше се Далинар. _Садеас?_
	Не. Не, хората вече бяха ги виждали да действат заедно прекалено често. Ако другите върховни принцове започнеха да надушват някакъв по-мощен съюз, щяха да се съюзят срещу него. По-добре първо да се обърне към по-слабите принцове и да провери дали може някак да ги накара да работят с него. Може би заедно да щурмуват някое плато?
	В крайна сметка щеше да му се наложи да се обърне към Садеас. Мисълта за това не му се нравеше. Нещата винаги бяха много по-лесни, когато двамата действаха на безопасно разстояние един от друг. Той…
	— Татко — обади се Ренарин. Звучеше уплашено.
	Далинар се изправи и се огледа с ръка върху обикновения меч, докато се готвеше да призове Вълшебния меч. Ренарин посочи. На изток. По посока на бурята. Хоризонтът притъмняваше.
	— Очакваше ли се буря днес? — попита тревожно Далинар.
	— Етебар каза, че няма вероятност. Но той е допускал грешки преди.
	Всеки можеше да сбърка за бурите. Можеха да се предсказват, но това в никакъв случай не беше точна наука. Далинар присви очи; сърцето му запрепуска. Да, вече долавяше признаците. Надигаше се прахоляк. Миризмите се променяха. Свечеряваше се, но по това време обикновено още имаше някаква светлина. Ала сега внезапно притъмня. Самият въздух сякаш беше трескав.
	— Дали да не отидем в лагера на Аладар? — попита Ренарин и посочи нататък. Най-близо бяха до този лагер, а до границата на лагера на Далинар им оставаше може би само четвърт час езда.
	Хората на Аладар щяха да го приемат. Никой не би отказал подслон на върховен принц по време на буря. Но Далинар потръпна от ужас при самата мисъл да прекара бурята затворен на непознато място, обграден от приближените на друг върховен принц. Щяха да видят един от неговите епизоди. Слуховете щяха да се пръснат като стрели над бойно поле.
	— Продължаваме! — викна той и смуши Храбрец. Ренарин и гвардейците го последваха, шумът от копитата отекваше като гръм преди бурята. Далинар се приведе напрегнат. Сивото небе се изпълни с прах и листа, които стената на бурята тласкаше пред себе си. Въздухът надвисна влажен и изпълнен с напрегнато очакване. На хоризонта изникнаха гъсти облаци. Далинар и останалите профучаха край стражите по периметъра на аладаровия лагер. Войниците работеха трескаво. Притискаха куртките и плащовете си заради вятъра.
	— Татко? — провикна се Ренарин зад него. — Ти вече…
	— Имаме време! — отговори Далинар.
	Най-сетне стигнаха до назъбената стена над военния лагер на дома Колин. Тук останалите навън войници бяха облечени в синьо и бяло. Те отдадоха чест. Повечето вече се бяха прибрали. Трябваше да забави Храбрец, за да мине през портала. Но до жилището му оставаше още съвсем малко. Обърна Храбрец и се приготви да продължи.
	— Татко! — отново извика Ренарин и посочи на изток.
	Стената на бурята тегнеше като завеса във въздуха и се носеше все по-бързо към лагера. Мощният проливен дъжд беше сребристосив, облаците в небето бяха черни като оникс, час по час отвътре ги озаряваха светкавици. Стражите, които поздравиха Далинар, вече бързаха към близкия бункер.
	— Можем да стигнем! Ние…
	— Татко! — възкликна Ренарин, застана с коня си до него и го улови за ръката. — Съжалявам.
	Вятърът ги блъсна, Далинар скръцна със зъби и погледна сина си. Очите на Ренарин зад очилата бяха угрижени.
	Далинар отново се обърна към стената на бурята. Само след няколко мига щеше да дойде.
	_Прав е._
	Подаде юздите на Храбрец на един войник, който чакаше нетърпеливо, уловил и поводите на ренариновия кон, и двамата слязоха от седлата. Конярят забързано отведе животните в каменна конюшня. Далинар за малко не го последва — там щеше да има по-малко хора, ала вратата на една от казармите беше отворена и хората там нетърпеливо му махаха. Така щеше да е по-безопасно.
	Примирен, Далинар се завтече след Ренарин към каменната казарма. Войниците им направиха място; вътре се бяха скупчили и няколко слуги. В лагера на Далинар никой не беше принуден да посреща бурята в палатки или в паянтови дървени постройки и никой не трябваше да плаща за подслон в каменните сгради.
	Обитателите на казармата останаха изумени при вида на върховния принц и сина му на прага; неколцина пребледняха, щом вратата се затръшна. Единствената светлина идваше от няколко гранатови сфери по стените. Някой се прокашля. Отвън вятърът вдигна натрошени камъчета и ги посипа по сградата. Далинар се помъчи да не обръща внимание на неловките погледи на хората наоколо. Вятърът виеше. Може би нищо нямаше да се случи. Може би този път…
	Бурята връхлетя.
	Започна.


>>	19
>>	Падащи звезди
>>	{img:pytjat_na_kralete_t1_6.png}

E>
	„Той притежава най-страховитото и ужасното от всички Остриета. Поразсъди малко за това, ти, старо влечуго, и ми кажи дали все още твърдо настояваш да не се намесваме. Защото, мога да те уверя, Райсе не ще има същите задръжки.“
E$

	Далинар примигна. Претъпканата, мътно осветена казарма беше изчезнала. Сега той стоеше в тъмнината. Въздухът беше наситен с мириса на сушено зърно, а щом протегна лявата си ръка, докосна дъсчена стена. Намираше се в някакъв хамбар.
	Нощта беше прохладна, тиха и свежа; нямаше признаци за буря. Опипа се предпазливо. Мечът му го нямаше, нямаше я и униформата. Вместо с нея, беше облечен в домашно тъкана туника с колан и носеше сандали. Такова облекло изобразяваха на древните статуи.
	_Бурни ветрове, къде ме пратихте сега?_ Всяко видение беше различно. Това щеше да е дванадесетото. _Само дванадесет ли?_, помисли той. Струваше му се, че са много повече, ала всъщност бяха започнали едва преди няколко месеца.
	Нещо помръдна в тъмнината. Далинар се дръпна изненадано, когато нещо живо се притисна в него. За малко да го удари. Застина, когато чу хлипане. Внимателно свали ръка и попипа гърба на фигурата. Тъничък и малък — дете. Тя трепереше.
	— Татко? — продума момиченцето на пресекулки. — Татко, какво става?
	Както обикновено, Далинар беше станал човек от времето и мястото на видението. Детето го прегърна, явно беше ужасено. В хамбара беше твърде тъмно, та да се видят духчетата на страха, които — както предполагаше — се надигаха от земята.
	Далинар положи ръка на гърба й.
	— Шшт. Всичко ще се оправи. — Стори му се, че трябва да каже това.
	— Майка…
	— И тя ще е добре.
	Момиченцето го прегърна по-силно в черното помещение. Той не помръдна. Нещо не беше наред. Хамбарът проскърцваше от вятъра. Не беше здраво построен; дъската зад ръката на Далинар беше хлабава и той се изкушаваше да я отпори и да погледне навън. Ала тишината навсякъде, уплашеното дете… Носеше се особен дъх на гнило.
	По далечната стена нещо издраска съвсем тихо. Като нокът върху маса.
	Момиченцето изхлипа и драскането спря. Далинар затаи дъх. Сърцето му биеше лудо. Несъзнателно протегна ръка да призове Вълшебния си меч, ала нищо не стана. Във виденията Мечът никога не идваше.
	Стената с трясък се стовари в помещението.
	В тъмнината се разлетяха парчета разцепено дърво. Грамадна сянка връхлетя в хамбара. В бледата светлина на луната и звездите отвън се видя, че черното създание е по-едро от брадвохрът. Далинар не можеше да различи подробности, но се виждаше, че във формата на създанието има нещо противоестествено и погрешно.
	Момиченцето извика, Далинар изруга, грабна го и се търкулна на една страна, щом черното нещо скочи към тях. Едва не хвана детето, но Далинар успя да го дръпне от пътя на съществото. Детето остана без дъх от страх и спря да вика.
	Далинар се завъртя и побутна момиченцето зад гърба си. Докато опитваше да се отдалечи, се удари в камара чували, пълни със зърно. Стана тихо. В небето отвън грееше малката виолетова луна Салас, ала не можеше да освети вътрешността на хамбара, а създанието се беше скрило в сенките. Не се виждаше кой знае какво от него.
	Изглеждаше като част от сенките. Далинар се напрегна, протегна юмруци напред. Съществото изхъхри тихо. Звукът беше зловещ и слабо напомняше на ритмичен шепот.
	_Диша?_, замисли се Далинар. _Не. Души, за да ни открие._
	Съществото се стрелна напред. Далинар замахна с ръка, грабна чувал със зърно и го дръпна пред себе си. Звярът удари чувала, зъбите му се забиха в него и Далинар задърпа, скъса грубата тъкан и запрати във въздуха дъхав облак от сухо лависово зърно. После пристъпи настрани и изрита нещото с все сила.
	С крака си усети, че то е доста меко, като мях за вода. Ритникът го повали и то изсъска. Далинар подхвърли нагоре чувала с останалото в него зърно. Разпръсна още сушен лавис и прах.
	Звярът се изправи на крака и се завъртя. Гладката му кожа отразяваше лунната светлина. Като че ли беше загубил ориентация. Каквото и да представляваше, това същество следваше миризмите и прахът наоколо го обърка. Далинар грабна момиченцето, метна го на рамо, шмугна се покрай замаяното същество и се хвърли през дупката в стената.
	Озова се под виолетовата светлина. Намираше се в малък лаит — широк процеп в скалата с достатъчно добро оттичане, та да няма опасност от наводнения. Скалата беше висока и бранеше мястото от бурите — източната й част напомняше на грамадна вълна, под която се беше подслонило селце.
	Ето защо хамбарът беше толкова паянтов. Тук-там трепкаха светлинки, които показваха, че в селището има няколко дузини къщи. Далинар се намираше в покрайнините му. Вдясно от него имаше кочина, вляво и по-далеч бяха къщите, а право напред, загнездена в хълма, се забелязваше средна по големина ферма. Градежът й беше старовремски — стените бяха от тухли от крем.
	Лесно реши какво да прави. Създанието се придвижваше бързо, като хищник. Далинар нямаше да смогне да го надбяга, затова се втурна към фермерската къща. Зад него долетя шум — звярът разби стената на хамбара и излезе. Далинар стигна до къщата, но предната врата беше залостена. Далинар изруга високо и заблъска по вратата.
	Съществото се носеше подире им, крайниците му драскаха по камъка. Далинар удари вратата с рамо в мига, когато тя се отвори.
	Той залитна вътре, олюля се и пусна детето на пода. В къщата имаше една жена на средна възраст; на виолетовата лунна светлина той видя гъстата й къдрава коса и широко отворените й от ужас очи. Тя затръшна вратата и я залости.
	— Слава на Вестителите! — възкликна жената и прегърна момиченцето. — Благословен да си, Хеб, ти я намери!
	Далинар предпазливо доближи до прозореца — без стъкло — и надзърна навън. Капакът явно беше счупен и прозорецът не можеше да се залости.
	Не видя съществото. Огледа се през рамо. Подът на къщата беше от камък, нямаше втори етаж. В огнището до едната стена не гореше огън; висеше груб железен казан. Всичко беше толкова първобитно. Коя година беше сега?
	_Това е само видение_, каза си Далинар. _Сън наяве._
	Защо тогава го усещаше толкова истински?
	Пак надникна през прозореца. Навън беше тихо. В дясната страна на двора растяха два реда скални пъпки — може би някакви репи или друг зеленчук. Лунната светлина се отразяваше от гладката земя. Къде се дяна съществото? Дали…
	Нещо черно с лъскава кожа скочи отдолу и се стовари в прозореца. Разби рамката и падна върху Далинар, който се строполи с ругатни. Нещо остро одра лицето му, сряза бузата му, плисна кръв.
	Момиченцето пак завика.
	— Светлина! — ревна Далинар. — Донеси светлина!
	Удари с юмрук прекалено меката глава на звяра, а с другата ръка отблъсна ноктестата лапа. Лицето му пламна от болка. Нещо го одра отстрани, разкъса туниката и сряза кожата му.
	Далинар със замах отхвърли съществото. То се удари в стената. Далинар се претърколи и, запъхтян, стана на крака. Докато звярът се ориентираше в тъмната стая, Далинар се отдалечи от него. Старите инстинкти се пробудиха, болката се изпари, заля го Вълнението от битката. Имаше нужда от оръжие! Столче или крак от маса. Стаята беше толкова…
	Жената отхлупи запалена глинена лампа и светлината й потрепна. Примитивната лампа светеше с масло, а не със Светлина на Бурята, ала и така разкри уплашеното лице на жената и притиснатото до полите й момиченце. В стаята имаше ниска маса и две столчета, но погледът на Далинар беше привлечен от малкото огнище.
	Там като някой от Мечовете на честта от старите приказки проблесна прост железен ръжен. Облегнат беше до огнището, краят му белееше от пепелта. Далинар светкавично го грабна и го развъртя в ръка, за да усети баланса му. Беше обучен в класическата Вятърна позиция, но сега зае Димната позиция, която беше по-добра за такова грубо оръжие. Единият крак напред, другият назад, мечът — ръженът в този случай — изнесен с острието към сърцето на противника.
	Само дългогодишният опит му помогна да остане в правилната позиция, когато съзря врага си. Гладката, черна като нощта кожа на съществото отразяваше светлината като катран. Не се забелязваха очи. Черни зъби стърчаха като ножове, главата се крепеше на крива шия без кости. Шестте крака бяха тънки и закривени, изглеждаха прекалено слаби за тежестта на безформеното мастилено тяло.
	_Това не е видение_, рече си Далинар. _Това е кошмар._
	Съществото вдигна глава, тракна със зъби и изсъска. Душеше из въздуха.
	— О, сладка премъдрост на Батар — продума жената и притисна детето си по-силно. С треперещи ръце вдигна лампата пред себе си като оръжие.
	Отвън се чу дращене. Още шест мършави крака се прехвърлиха през счупения прозорец. Звярът влезе в стаята при другия, който клечеше и нетърпеливо душеше по посока на Далинар. Изглеждаше смутен, сякаш беше способен да разбере, че напада въоръжен — или поне решителен — противник.
	Далинар сам се наруга заради глупостта си и се пресегна да попие кръвта. Той знаеше, че всъщност се намира в казармата с Ренарин. Всичко това се случваше в ума му; не беше нужно да се бие със съществата.
	Но инстинктите и честта му го накараха да пристъпи встрани и да застане между жената и зверовете. Видение, спомен или халюцинация, той _не_ можеше да стои безучастно.
	— Хеб — нервно рече жената. Кой беше той за нея? Съпругът й? Някой ратай? — Не ставай глупав! Ти не знаеш как да…
	Съществата атакуваха. Далинар скочи напред — непрестанното движение беше в основата на Димната позиция. Озова се между двата звяра и почна да замахва с ръжена. Удари единия отляво и сряза гладката му кожа.
	От раната блъвна дим.
	Далинар се премести зад създанията и отново замахна — ниско, към краката на здравото същество, за да го извади от равновесие. Със същия замах стовари страната на ръжена в муцуната на ранения преди малко звяр, който се беше обърнал и се готвеше да го захапе.
	Познатото Вълнение, усещането за битката, погълна Далинар. То не го разгневяваше, като се случваше с други хора, а го караше да вижда нещата по-ясно, по-чисто. Мускулите му се движеха с лекота; задиша по-дълбоко. Почувства се _жив_.
	Отстъпи със скок, когато съществата го притиснаха. С ритник преобърна масата и я бутна към единия звяр. Заби ръжена в раззиналата паст на другия. Както се надяваше, вътрешността на устата се оказа чувствителна. Нещото изсъска от болка и отстъпи.
	Далинар отиде до масата и откърши единия й крак. Грабна го и зае формата меч-и-нож от Димната позиция. С дървения крак отбиваше нападенията на единия звяр, а ръжена заби три пъти в муцуната на другия. Откъсна част от бузата му и от раната със съскане излезе дим.
	Далеч навън се носеха викове. _О, кръв на прадедите_, рече си Далинар. _Зверовете не са само два._ Трябваше да ги довърши, при това бързо. Ако борбата се проточеше, те щяха да го изтощят по-бързо, отколкото той — тях. А и откъде да знае дали такива твари изобщо се изтощават?
	Далинар скочи напред с рев. От челото му се лееше пот. Стаята сякаш леко притъмня. Не, съсредоточи се. Само той и зверовете. Единственото движение на въздуха идеше от въртенето на оръжията му, единственият звук — от стъпките му, единственото трепване — от ударите на сърцето му.
	Вихрушката от удари стъписа зверовете. Далинар удари единия с крака на масата, отблъсна го и се хвърли срещу другия — сдоби се с одиране с нокти по ръката, докато забиваше ръжена в гърдите му. В началото кожата на звяра не поддаваше, но най-сетне се разкъса и ръженът влезе лесно.
	Около ръката на Далинар се обви мощна струя дим. Той дръпна ръката си, съществото отстъпи, олюля се и краката му изтъняха, а тялото му се съсухри като пробит винен мях.
	Знаеше, че при това нападение е уязвим. Можа само рязко да вдигне ръка, когато вторият звяр скочи върху него, издра челото и ръката му, ухапа го по рамото. Далинар извика и почна да налага съществото по главата с крака от масата. Опита се да го отхвърли, обаче то беше страшно силно.
	Затова Далинар се плъзна на земята, ритна нагоре и прехвърли звяра през главата си. Зъбите отпуснаха рамото му сред пръски кръв. Звярът се просна на земята, черните му крака се преплетоха.
	Далинар беше замаян. С труд се изправи и отново зае позиция. _Винаги поддържай позицията._ Почти едновременно с него се изправи и съществото. Далинар спря да обръща внимание на болката, спря да обръща внимание на кръвта, остави се Вълнението от битката да завладее цялото му внимание. Насочи ръжена хоризонтално. Кракът на масата се беше изплъзнал от окървавените му пръсти.
	Звярът приклекна и нападна. Далинар усещаше как плавната същност на Димната позиция го води. Пристъпи встрани и удари с ръжена краката на създанието. То се препъна. Далинар вдигна ръжена с две ръце и го _стовари_ направо върху гърба му.
	Мощният удар раздра кожата, премина през тялото и спря в каменния под. Съществото се запрепъва, краката не го слушаха, от раните в гърба и стомаха със съскане заструи дим. Далинар отстъпи по-далеч, отри кръвта от челото си и остави забитото в звяра оръжие да падне на земята.
	— _В името на Тримата богове_, Хеб — прошепна жената.
	Той се обърна и видя как тя напълно потресена се взира в свиващите се трупове.
	— Трябваше да ти помогна — каза тя, — да взема нещо и да ги удрям. Но ти беше толкова бърз. Стана… стана само за няколко мига. Къде… Как… — Вгледа се в него. — Никога не съм виждала подобно нещо, Хеб. Ти се би като… като самите Сияйни рицари. Къде научи това?
	Далинар не отговори. Придърпа дрехата си и се смръщи, когато болката от раните се завърна. Само рамото представляваше непосредствена опасност, раната беше лоша, лявата му ръка започваше да изтръпва. Скъса ризата на две, с едната половина превърза изподраната си дясна предмишница, а другата половина нагъна и я притисна на рамото. Отиде и измъкна ръжена от сбръчканото тяло на съществото — сега то приличаше на торба от черна коприна. После се приближи до прозореца. Другите къщи също показваха признаци за нападение — горяха огньове, по вятъра долитаха слаби викове.
	— Трябва да идем на безопасно място — каза Далинар. — Има ли изба наблизо?
	— Какво да има?
	— Пещера в скалите, изкуствена или естествена.
	— Няма пещери — отговори жената и застана до него на прозореца. — Как могат хората да направят дупка в _скалата_?
	С Вълшебен меч или с Превръщател, или просто да я изкопаят — макар че ще е трудно, понеже кремът ще запуши дупките и ще има много голяма опасност от наводнение при буря. Далинар отново погледна през прозореца. В лунната светлина видя как се придвижват тъмни фигури. Някои идваха към тях.
	Той се олюля, беше замаян. Загуба на кръв. Стиснал зъби, Далинар се облегна на рамката на прозореца. Колко още щеше да продължи това видение?
	— Трябва ни река. Нещо, което да отмие следите от миризмата ни. Има ли тук някъде река?
	Жената кимна и пребледня, когато забеляза тъмните сенки в нощта.
	— Вземи момиченцето, жено.
	— „Момиченцето“ ли? Това е Сеели, нашата _дъщеря_. И откога започна да ме наричаш „жено“? Толкова ли е трудно да кажеш Тафа? Бурните ветрове да го вземат, Хеб, какво те прихваща?
	Той поклати глава, отиде до вратата и рязко я отвори. Още държеше ръжена.
	— Донеси лампата. Светлината няма да ни издаде. Не мисля, че те могат да виждат.
	Жената се подчини и забърза да вземе Сеели — детето изглеждаше на шест-седем години. Последва Далинар навън. Пламъчето на глинената лампа потрепваше в нощта. Малко приличаше на чехълче.
	— Реката? — попита Далинар.
	— Знаеш къде…
	— Ударих си главата, Тафа. Замаян съм. Трудно ми е да мисля.
	Жената явно се притесни от това, но прие отговора. Посочи някъде извън селото.
	— Да вървим — каза Далинар и тръгна в тъмнината. — Тези зверове често ли нападат?
	— По време на Опустошенията, вероятно, но не и откакто се помня! В името на Бурята, Хеб, трябва да те заведем на…
	— Не. Продължаваме.
	Пътят водеше към задната страна на скалната „вълна“. Далинар все така поглеждаше към селото. Колко хора бяха убити там от тези зверове от Преизподнята? Къде бяха войниците на местния господар?
	Може би това село беше прекалено откъснато, прекалено далеч от пряката закрила на някой градоначалник. Или пък в тази епоха и на това място нещата вървяха другояче. _Ще се погрижа жената и детето да се доберат до реката, после ще се върна да организирам съпротива. Ако са останали хора._
	Самата мисъл беше смехотворна. Налагаше се да се подпира на ръжена, за да остане прав. Как би могъл точно _той_ да организира съпротива?
	Подхлъзна се на един стръмен участък от пътя и Тафа притеснена остави лампата, за да го улови за ръката и да му помогне. Земята беше осеяна с камъни и скални пъпки, чиито ластари и листа бяха извадени в хладната влажна нощ. Те шумоляха на вятъра. Далинар се изправи, кимна на жената с благодарност и й махна да продължава.
	Дочу се слабо дращене в нощта; Далинар напрегнато се обърна.
	— Хеб? — боязливо се обади жената.
	— Вдигни лампата.
	Треперлива жълта светлина заля склона. Поне десетина черни петна с лъскава кожа пълзяха през скалните пъпки и камъните. Даже зъбите и ноктите им бяха черни.
	Сеели изхлипа и се притисна по-силно до майка си.
	— Бягайте — тихо рече Далинар и вдигна ръжена.
	— Хеб, те са…
	— Бягайте! — извика той.
	— Те са и пред нас.
	Далинар се обърна и успя да различи тъмните фигури отпред. Изруга и се озърна.
	— Ето там — каза той и посочи една скала наблизо. Беше висока и плоска. Побутна Тафа напред, а тя дръпна Сеели. Простите им сини рокли се гънеха на вятъра.
	Двете тичаха по-бързо от Далинар в сегашното му състояние и Тафа първа стигна до скалата. Тя вдигна поглед, като че щеше да се качи горе. Беше прекалено стръмно; Далинар искаше само нещо здраво зад гърба си. Изправи се на едно открито равно място пред скалата и вдигна оръжието си. Черните зверове внимателно пълзяха по камъните. Дали можеше някак да ги разсее, за да могат Тафа и Сеели да избягат? Чувстваше се толкова замаян.
	_Какво ли не бих дал за моята Броня…_
	Сеели изхлипа. Майка й се опита да я успокои, ала гласът й звучеше притеснено. Тя знаеше. Знаеше, че тези торби чернота, жива нощ ще ги разкъсат. Каква дума употреби тя? Опустошение. Споменаваше се в книгата. Опустошенията бяха ставали в полумитичните дни на сянката, преди началото на истинската история. Преди човешкият род да разгроми Пустоносните и да пренесе войната в небесата.
	Пустоносните. Такива ли бяха тези същества? Митове. Митове, които оживяваха, за да го убият.
	Няколко от съществата се втурнаха напред и Далинар усети как отново го изпълва Вълнението, как силите му укрепват, докато замахва към тях. Съществата отскочиха назад, станаха предпазливи, търсеха слабото му място. Други пристъпваха и душеха във въздуха. Искаха да се доберат до жената и детето.
	Далинар скочи към тях и ги принуди да отстъпят. Не разбираше откъде намира сили за това. Едно от съществата се приближи към него и той замахна, заел най-познатата си Вятърна позиция — с нейните помитащи удари и изящество.
	Удари звяра отстрани, но други два скочиха към него. Ноктите им деряха гърба му и той падна на скалата под тежестта им. Изруга, търкулна се, удари едно същество и го отхвърли. Друго захапа китката му и пронизващата болка го накара да изпусне ръжена. Той изрева, стовари юмрука си в челюстта на съществото и то несъзнателно отвори пастта си и пусна ръката му.
	Чудовищата напредваха. Далинар някак успя да стане и да се добере до скалата. Жената хвърли лампата по едно същество, което се беше приближило твърде много. Маслото се пръсна по камъните и пламна. Огънят явно не вредеше на съществата.
	При хвърлянето на лампата Тафа загуби равновесие и разкри Сеели. Едно от чудовищата повали жената, а другите се спуснаха към детето, ала Далинар скочи към него, обгърна го с ръце и обърна гръб на зверовете. Един скочи върху него. Ноктите издраха кожата му.
	Сеели изплака от ужас. Тафа крещеше, смазана от чудовищата.
	— Защо ми показваш това! — изкрещя Далинар в нощта. — Защо трябва да преживявам _това_ видение? Проклет да си!
	Ноктите деряха гърба му; той притискаше Сеели до себе си; раните го боляха. Вдигна поглед към небето.
	И видя как отгоре пада ослепителна синя светлина.
	Приличаше на метеор и се носеше с невероятна скорост. Далинар извика в мига, когато светлината падна недалеч на земята, натроши скалата и пръсна камъчета из въздуха. Земята се разтресе. Зверовете застинаха.
	Той тромаво се извърна и загледа удивен как светлината се изправя и разгъва крайниците си. Съвсем не беше звезда. Беше човек — човек в бляскава синя Вълшебна броня, с Вълшебен меч. От тялото му излизаха лъчи Светлина на Бурята.
	Създанията засъскаха свирепо и внезапно се нахвърлиха към тази фигура, изоставяйки Далинар, жената и детето. Броненосецът вдигна Меча си и умело отвърна на нападението.
	Далинар лежеше вцепенен. Този Броненосец не приличаше на нищо видяно от него. Бронята му сияеше с равномерна синя светлина, по нея бяха гравирани глифи — някои познати, други не. От тях струеше синкав дим.
	Мъжът се движеше плавно, Бронята му потракваше, той сечеше зверовете. Без усилие разполови един от тях и хвърли във въздуха изпускащите черен дим части.
	Далинар се примъкна до Тафа. Тя беше жива, макар че страната й беше разкъсана и със свлечена кожа. Сеели плачеше и я прегръщаше. _Трябва да… направя нещо…_, рече си притъпеният ум на Далинар.
	— Останете с мир — каза някой.
	Далинар с олюляване се обърна и видя една жена с фина Броня, коленичила до него. Тя държеше нещо бляскаво. Топаз и хелиодор в изящна метална рамка. Всеки от камъните беше с размерите на човешка длан. Жената имаше светли жълтеникави очи, които сякаш светеха в нощта. Не носеше шлем. Косата й беше пристегната в кок. Тя вдигна ръка и докосна челото му.
	Почувства как в него се разлива студ. Болката му изведнъж изчезна.
	Жената се пресегна и докосна Тафа. Само за миг плътта на страната й се образува отново; разкъсаният мускул остана на мястото си, но на другите поразени места плътта просто _порасна_. Кожата се затвори отгоре без следа и жената Броненосец изтри с бяла кърпа кръвта и издраната плът.
	Тафа я погледна със страхопочитание.
	— Дойдохте — прошепна тя. — Слава на Всемогъщия.
	Жената Броненосец се изправи; Бронята й сияеше с равномерна кехлибарена светлина. Усмихна се и се обърна настрани. В ръката й от мъглата се оформи Вълшебен меч и тя се втурна да помогне на синия Броненосец.
	_Жена Броненосец._ Далинар се удиви. Никога не беше виждал нищо такова.
	Колебливо се изправи. Чувстваше се силен и здрав, като че току-що се е пробудил от спокоен сън. Огледа ръката си и свали импровизираната превръзка. Наложи се да отстрани кръвта и късчета плът, но отдолу кожата беше напълно заздравяла. Няколко пъти пое дълбоко дъх. Вдигна рамене, взе ръжена и влезе в бой.
	— Хеб? — провикна се Тафа подире му. — Да не си полудял?
	Той не отговори. Не можеше просто така да си седи, докато двама непознати се бият, за да го опазят. Черните същества бяха десетки. Пред погледа на Далинар едно удари синия Броненосец, ноктите му одраха Бронята, забиха се в нея и я напукаха. Опасността за Броненосците беше истинска.
	Жената Броненосец се обърна към Далинар. Сега беше с шлем. Кога го беше сложила? Изглеждаше изумена, когато Далинар се спусна към едно от черните създания и го удари с ръжена. Зае Димна позиция и предотврати ответния му удар. Жената Броненосец се обърна към другаря си, двамата заеха позиция и оформиха триъгълник заедно с Далинар, който остана най-близо до скалата.
	С двамата Броненосци боят вървеше забележително добре, не като по-рано в къщата. Успя да убие само един звяр — бяха бързи и силни, а и той действаше отбранително, стараеше се да ги разсее и да облекчи натиска им върху Броненосците. Създанията не отстъпваха. Продължаваха да нападат, чак докато жената рицар сряза на две последното от тях.
	Далинар спря задъхан, и свали ръжена. От небето близо до селото бяха паднали — и сега продължаваха да падат — още светлини. Сигурно там се приземяваха други от странните Броненосци.
	— Е, добре — чу се силен глас, — трябва да кажа, че никога не съм имал удоволствието да се сражавам заедно с другар с толкова… необикновено оръжие.
	Далинар се обърна и установи, че синият Броненосец го наблюдава. Къде отиде шлемът му? Рицарят беше опрял Меча си на рамо и проучваше Далинар — очите му бяха много светло сини, почти бели. Да не би наистина да _светеха_ със Светлина на Бурята? Кожата му беше тъмнокафява като на макабаките, а черната му къдрава коса беше къса. Бронята му вече не светеше. Само един голям символ на гръдната броня изпускаше бледо синкаво сияние.
	Далинар разпозна символа — стилизираното двойно око, осем сфери, свързани с две в центъра. Това беше символът на Загубените Сияйни от времето, когато са се наричали Сияйните Рицари.
	Жената Броненосец гледаше към селото.
	— Кой те е обучил така с меча? — попита синият рицар.
	Далинар отвърна на погледа му. Не знаеше какво да каже.
	Тафа се завтече към него, повела дъщеря си за ръка.
	— Това е съпругът ми Хеб, добри рицарю. Доколкото зная, той през живота си не е виждал меч.
	— Позициите, в които се би, не са ми познати. Но бяха отработени и точни. Такова равнище на умението се постига само с дългогодишни тренировки. Рядко съм срещал човек — рицар или войник — който да се бие добре като тебе.
	Далинар продължи да мълчи.
	— Нищо няма да ми кажеш, разбирам — рече рицарят. — Отлично. Ала поискаш ли да намериш приложение на тези твои тайнствени умения, ела в Уритиру.
	— Уритиру ли? — продума Далинар. Някъде беше чувал това име.
	— Да — отговори рицарят. — Не мога да ти обещая място в някой от рицарските ордени, защото не аз вземам тези решения. Но ако уменията ти с меча са като тези с домакинските инструменти, вярвам, че ще намериш място сред нас. — Обърна се на изток, към селото. — Разпространете новината. Подобни признаци не са без значение. Идва Опустошение.
	— Аз ще тръгвам — каза той на жената рицар. — Пази тези тримата и ги отведи в селото. Не бива да ги оставяме сами в такава опасна нощ.
	Тя кимна. Бронята на синия рицар започна да свети и той скочи във въздуха — като че падаше нагоре. Далинар изумен отстъпи и загледа как синята фигура се издига, а после се снишава към селото.
	— Елате — рече жената рицар и гласът й прозвъня в шлема. Бързо се заспуска по хълма.
	— Почакайте — обади се Далинар и припряно я последва. Тафа, прегърнала дъщеря си, вървеше подире му. Зад тях маслото от лампата догаряше.
	Жената рицар забави крачка, за да могат Далинар и Тафа да вървят редом с нея.
	— Трябва да знам — поде Далинар и се почувства глупаво. — Коя година е сега?
	Жената се обърна към него. Шлемът й беше изчезнал. Далинар примигна; кога ли беше станало това? За разлика от синия рицар, жената беше със светла кожа — не бледа като на човек от Шиновар, а светложълтеникава като на алетите.
	— Сега е Осмата епоха, триста тридесет и седма година.
	_Осмата епоха ли?_, удиви се Далинар. _Това пък какво означава?_ Сегашното видение се различаваше от предишните. Ако не друго, те бяха по-кратки. А и гласът, който му говореше във виденията. Къде беше сега?
	— Къде съм? — продължи да пита Далинар. — В кое кралство?
	Жената рицар се намръщи.
	— Не си ли излекуван напълно?
	— Добре съм. Просто… трябва да знам. В кое кралство се намирам?
	— Натанатан.
	— И вие се биете за краля на Натанатан?
	Жената се засмя.
	— Сияйните рицари не се бият за нито един крал и същевременно се бият за всички.
	— Тогава къде живеете?
	— Уритиру е центърът на нашите ордени, но живеем навсякъде из Алетела.
	Далинар застина. Алетела. Това беше историческото название на мястото, което щеше да стане Алеткар.
	— И преминавате границите между кралствата, за да се биете?
	— Хеб — обади се Тафа. Изглеждаше много угрижена. — Нали тъкмо ти ми обеща, че Сияйните Рицари ще дойдат да ни защитят? Точно преди да излезеш да търсиш Сеели. Да не би умът ти още да е замъглен? Рицарке, можете ли пак да го излекувате?
	— Трябва да пазя останалия Лек. Може да има и други ранени — отговори жената и погледна към селото. Като че ли сражението стихваше.
	— Добре съм — каза Далинар. — Алетк… Алетела. Там ли живеете?
	— Наш дълг и наша привилегия е да бдим за Опустошението. Едно кралство изучава военните изкуства, за да могат останалите да живеят в мир. Ние умираме, за да живеете вие. Това е нашата работа открай време.
	Далинар замълча и се помъчи да разбере това.
	— Нужни са всички, които са способни да се бият — продължи жената рицар. — И всички, които имат _желание_ да се бият, трябва да бъдат призовани в Алетела. Сражението, дори това срещу Десетте Смърти, променя човек. Можем да те обучим така, че това да не те погуби. Ела при нас.
	Далинар откри, че кима в знак на съгласие.
	— Всяко пасище се нуждае от три неща — заговори жената с променен глас, като че цитираше по памет. — Стада, които да бъдат отглеждани, пастири, които да ги отглеждат, и пазачи по границите. Ние от Алетела сме тези пазачи — воини, които пазят и воюват. Поддържаме ужасните изкуства на убиването, после ги предаваме на други, когато дойде Опустошението.
	— Опустошението — повтори Далинар. — Значи Пустоносните, нали? С тях ли се бихме тази нощ?
	Жената рицар изсумтя презрително.
	— Пустоносни ли? Тези създания? Не, това беше Среднощна същност, ала все още е загадка кой я е пуснал. — Тя отправи поглед настрани, по лицето й пролича, че се е пренесла другаде. — Аркайлаин казва, че Опустошението приближава. А той не греши често. Той…
	В нощта внезапно се разнесе вик. Рицарката изруга и тръгна нататък.
	— Чакайте тук. Викайте, ако Среднощната се върне. Ще ви чуя. — Тя се стрелна в мрака.
	Далинар вдигна ръка. Разкъсваше се между желанието да я последва и това да остане и да наглежда Тафа и дъщеря й. _Отче на Бурята!_, възкликна той. Даде си сметка, че сега тримата са останали на тъмно — нямаше го сиянието от бронята на рицарката.
	Върна се при Тафа. Тя стоеше на пътеката зад него и очите й бяха някак странно отнесени.
	— Тафа?
	— Липсват ми тези времена — отговори тя.
	Далинар подскочи. Това не беше нейният глас. Беше мъжки, дълбок и мощен. Говорил му беше при всяко от виденията.
	— Кой си ти? — попита Далинар.
	— Някога те бяха едно — отвърна Тафа или по-точно гласът. — Ордените. Хората. Разбира се, не бяха без проблеми или вражди. Но бяха съсредоточени.
	Хлад пролази по Далинар. Нещо в този глас винаги му звучеше смътно познато. Така беше даже и при първото видение.
	— Моля те. Трябва да ми кажеш какво е това, защо ми показваш тези неща. Кой си ти? Слуга на Всемогъщия?
	— Иска ми се да бях в състояние да ти помогна — каза Тафа. Гледаше Далинар, но не обръщаше внимание на въпросите му. — Трябва да ги обединиш.
	— И преди каза така! Но аз имам нужда от помощ. Онези неща, които жената рицар каза за Алеткар. Верни ли са? Наистина ли можем отново да сме такива?
	— Забранено е да се говори за това какви могат да са нещата — рече гласът. — А да се говори за това какви са били, зависи от гледната точка. Но ще опитам да помогна.
	— Тогава ми дай нещо повече от тези мъгляви отговори!
	Тафа го изгледа печално. Някак успя да види кафевите й очи на светлината на звездите. Зад тях се криеше нещо дълбоко и мрачно.
	— Поне едно ми кажи — Далинар затърси по-определен въпрос. — Вярвам на върховния принц Садеас, ала синът ми Адолин смята, че това е глупаво. Трябва ли да продължавам да вярвам на Садеас?
	— Да — отвърна съществото. — Важно е. Не се оставяй борбата да те погълне. Бъди силен. Действай с чест и честта ще ти помогне.
	_Най-сетне_, помисли Далинар. _Нещо определено._
	Чу гласове. Тъмният пейзаж наоколо стана неясен.
	— Не! — протегна се към жената. — Не ме връщай още. Какво трябва да направя за Елокар и за войната?
	— Ще ти дам каквото мога — гласът ставаше неясен. — Съжалявам, че сега не ти давам повече.
	— Що за отговор е това? — кресна Далинар. Затрепери, започна да се бори. Някакви ръце го държаха. Откъде ли се бяха появили? Той изруга, отблъсна ги, заусуква се в опит да се освободи.
	После престана. Намираше се в казармата в Пустите равнини, по покрива барабанеше кротък дъжд. Най-свирепата част на бурята беше преминала. Група войници удържаха Далинар, а Ренарин го наблюдаваше загрижено.
	— Умът ми вече е бистър — рече Далинар. — Всичко е наред. Можете да ме пуснете.
	Ренарин кимна на хората и те неохотно пуснаха баща му. Младежът се опита да даде някакви несръчни извинения, да каже на войниците, че Далинар просто гори от желание за битка. Не прозвуча много убедително.
	Далинар се оттегли в дъното на помещението, седна между два навити спални чувала и просто вдишваше, издишваше и мислеше. Вярваше на виденията, ала напоследък животът във военните лагери беше станал достатъчно труден и без мълвата сред хората, че той е полудял.
	_Действай с чест и честта ще ти помогне._
	Видението му каза да вярва на Садеас. Ала той никога не би успял да обясни това на Адолин, който не само ненавиждаше Садеас, а и смяташе виденията за халюцинации, породени от собствения му ум. Можеше само да продължи, както досега.
	И някак да намери начин да накара върховните принцове да работят заедно.


>>	20
>>	Алена
>>	{img:pytjat_na_kralete_t1_4.png}

#	Седем години по-рано
	— Мога да я спася — каза Кал и измъкна ризата си.
	Момиченцето беше само на пет години. Паднала беше от високо.
	— Мога да я спася.
	Шепнеше. Наоколо се беше струпала тълпа. Изминали бяха два месеца от смъртта на Сиятелния господар Уистиоу; все още нямаше нов градоначалник. През цялото това време Кал почти не беше виждал Ларал.
	Той беше едва на тринадесет години, ала беше добре обучен. Първата опасност беше кръвозагубата. Кракът на детето беше счупен; освен фрактурата имаше и рана. На мястото, където костта беше пробила кожата, бликаше кръв. Кал откри, че ръцете му треперят, когато притисна раната с пръсти. Даже и нащърбеният край на костта беше хлъзгав от кръвта. Кои артерии бяха разкъсани?
	— Какво правиш на дъщеря ми? — Широкоплещестият Арл си проправяше път сред зяпачите. — Ти, кремлинг такъв, домъкнат от бурите боклук! Не докосвай Миасал! Не…
	Арл млъкна, когато неколцина от мъжете го дръпнаха назад. Те знаеха, че Кал, който случайно минаваше оттам, е най-голямата надежда на момиченцето. Вече бяха пратили Алим да доведе Лирин.
	— Мога да я спася — потрети Кал. Личицето на Миасал беше бледо и тя не помръдваше. Раната на главата, може би тя…
	_Не мисли за това._ Една от артериите на крака беше прерязана. От ризата си Кал направи турникет, за да спре кръвта, ала той все се плъзгаше. Притиснал раната с пръсти, Кал извика:
	— Огън! Трябва ми огън! Бързо! И някой да ми даде ризата си!
	Някои от мъжете набързо си тръгнаха, когато Кал вдигна ранения крак на детето. Друг припряно подаде ризата си. Кал знаеше къде да притисне, за да прекъсне артерията; турникетът се плъзгаше, но не и пръстите му. Държеше артерията прекъсната и притискаше ризата върху останалата част от раната, докато Валама се върна със запалена свещ.
	Вече бяха започнали да нажежават един нож. Добре. Кал взе ножа и прогори раната. Надигна се силна и остра миризма на горяла плът. Повей на хладен ветрец я отнесе.
	Ръцете на Кал спряха да треперят. _Знаеше_ какво да прави. Работеше със сръчност, от която сам се изненада — обучението му надделя и той обгори раната отлично. Все още трябваше да прекъсне артерията — само обгарянето можеше и да не свърши работа при толкова голям кръвоносен съд — но двете взети заедно щяха да свършат работа.
	Когато приключи, кървенето беше спряло. Седна и се усмихна. И тогава забеляза, че раната на главата на детето също не кърви. Гърдите й не се движеха.
	— Не! — Арл падна на колене. — Не! Направи нещо!
	— Аз… — промълви Кал. Спря кървенето. Той…
	Той я изпусна.
	Не знаеше какво да каже, как да отговори. Призля му, заля го нещо ужасно и мрачно. Арл го помете с вой и той падна назад. Докато Арл прегръщаше телцето на дъщеря си, Кал отново затрепери.
	Хората около тях мълчаха.

	* * *

	Около час по-късно плачещият Кал седеше на стъпалата пред лекарската стая у дома. Страданието му беше тихо. Леко потрепване. Няколко упорити сълзи, които се стичаха по страните му.
	Седеше със свити колене, обгърнал краката си с ръце, опитваше се да измисли как да спре болката. Имаше ли мехлем, който да я премахне? Превръзка, която да спре пороя от очите му? Трябваше да успее да _спаси_ момиченцето.
	Приближиха стъпки, над него падна сянка. Лирин коленичи до сина си.
	— Проверих работата ти, синко. Справил си се добре. Гордея се с тебе.
	— Провалих се — прошепна Кал. Дрехите му бяха тъмно червени. Преди да отмие кръвта от ръцете си, тя беше алена. Но когато пропи в дрехите, стана мътно червеникавокафява.
	— Познавам хора, които са се упражнявали безброй часове, обаче се вцепеняват при вида на ранен човек. По-трудно е, когато си изненадан. _Ти_ не се вцепени, отиде при нея, помогна. И се справи добре.
	— Не искам да съм лекар — отвърна Кал. — Ужасен съм като лекар.
	Лирин въздъхна, заобиколи стъпалата и приседна до сина си.
	— Кал, случват се такива неща. За съжаление, не би могъл да направиш нищо повече. Малкото й телце е губело кръв прекалено бързо.
	Кал не отговори.
	— Трябва да се научиш кога да те е грижа, синко — тихо рече Лирин. — И кога да оставиш нещата каквито са. Ще разбереш. На младини и аз имах същия проблем. Ще закоравееш.
	_И да не би това да е добре?_, помисли Кал и по лицето му се търкулна още една сълза. _Трябва да се научиш кога да те е грижа… и кога да оставиш нещата…_
	Някъде в далечината все още се разнасяше воят на Арл.


>>	21
>>	Защо хората лъжат
>>	{img:pytjat_na_kralete_t1_2.png}

E>
	„Човек трябва само да види последиците от неговото кратко посещение при Сел, за да получи доказателство за правотата на моите думи.“
E$

	Каладин не искаше да отвори очи. Отвореше ли ги, щеше да се събуди. А събудеше ли се, болката — която изгаряше страната му, пронизваше краката му, тъпо пулсираше в ръцете и раменете му — вече нямаше да е само кошмар. Щеше да е истинска. И негова.
	Потисна едно изохкване, когато се обърна. Болката беше навсякъде. Във всеки мускул, по цялата кожа. Главата му кънтеше. Като че ли самите _кости_ боляха. Искаше да лежи неподвижен и да трепери, докато Газ не се принудеше да дойде и да го извлече навън за глезените. Така щеше да му е лесно. Мигар не заслужаваше поне веднъж да му е лесно?
	Но не можеше. Да спре да се движи, да се предаде — все едно да умре. А той не можеше да допусне това да се случи. Вече беше взел решение. Щеше да помогне на мостовите.
	_Проклет да си, Хав_, помисли той. _Можеш да ме изриташ от постелята дори и сега._ Каладин отметна одеялото и се насили да стане. Вратата на казармата беше открехната, за да влиза чист въздух.
	Когато стана, Каладин се почувства по-зле, ала животът на мостови нямаше да го чака да се възстановява. Или поддържаш крачката, или рухваш. Каладин се облегна на неестествено гладката каменна стена на изработената с Превръщател казарма. После пое дълбоко дъх и прекоси помещението. Странно — доста от хората бяха будни и седяха в постелите си. Те мълчаливо го наблюдаваха.
	_Чакали са_, осъзна Каладин. _Искали са да видят дали ще стана._
	Откри тримата ранени пред казармата, където ги беше оставил. Със затаен дъх прегледа Лейтен. За негово изумление, човекът беше още жив. Все още дишаше плитко, пулсът му беше слаб, а раните — опасни, ала беше жив.
	При това положение нямаше да оцелее дълго без антисептик. Още нито една от раните му не изглеждаше възпалена, не се виждаха духчетата на загниването, но в мръсотията наоколо това беше само въпрос на време. Имаше нужда от някой от балсамите на аптекаря. Ала как?
	Провери и другите двама ранени. Хобер открито се усмихваше. Беше кръглолик и жилав, с къса черна коса и раздалечени зъби.
	— Благодаря — рече той. — Благодаря ти, че ме спаси.
	Каладин изръмжа в отговор и прегледа крака му.
	— Ще се оправиш, обаче още няколко седмици няма да можеш да ходиш. Ще ти нося храна от столовата.
	— Благодаря ти — прошепна Хобер, взе ръката на Каладин и я стисна. Наистина изглеждаше, че се разкъсва.
	Усмивката му разкъса мрака, накара болките и паренето да избледнеят. Бащата на Каладин му беше описвал тези усмивки. Не заради тях Лирин беше станал лекар, ала заради тях _остана_ такъв.
	— Почивай си — каза Каладин — и пази раната чиста. Не искаме да привличаме духчетата на загниването, нали? Кажи ми, ако ги забележиш. Те са дребни и червени, като някакви насекоми.
	Хобер кимна енергично и Каладин отиде при Дабид. Младежът изглеждаше досущ като предния ден, гледаше пред себе си с помътнели очи.
	— Така си седеше и когато заспах, сър — рече Хобер. — Изглежда не е помръднал цяла нощ. Направо изтръпвам, като го гледам.
	Каладин щракна с пръсти пред очите на Дабид. Той подскочи от шума и се съсредоточи върху пръстите, проследи ги с поглед, докато Каладин местеше ръката си.
	— Май е ранен в главата — обади се Хобер.
	— Не. Това е шок от битката. Ще отмине. — _Надявам се._
	— Щом така казваш, сър — отвърна Хобер и се почеса отстрани по главата.
	Каладин стана и отвори вратата изцяло. Помещението се освети. Денят беше ясен, слънцето едва се беше показало над хоризонта. Откъм военния лагер вече се носеха шумове — някой ковач работеше от рано, чуваха се ударите на чука върху метала. В оборите чулите мучаха. Въздухът беше чист, мразовит, още имаше следи от нощта. Миришеше свежо. Пролетно време.
	_Успя да станеш_, рече си Каладин. _Значи можеш и да продължиш._ Наложи си да излезе и да направи няколко упражнения за разтягане. Тялото му се оплакваше от всяко движение. После провери раната си. Не беше много зле, но можеше да се влоши от някое възпаление.
	_Бурята да го отнесе този аптекар!_, кълнеше Каладин, докато вадеше с черпака вода от бурето на мостовите, за да промие раната си.
	Веднага съжали за лошите помисли към стареца. Какво трябваше да направи той? Да му даде лекарството безплатно ли? Трябваше да кълне върховния принц Садеас. Садеас носеше отговорност за раняването и Садеас беше забранил от залата на военните лекари да се дават лекарства на мостовите, робите и слугите от по-долните нанове.
	Докато привърши с упражненията, няколко от мостовите вече бяха станали да пийнат нещо. Събраха се около бурето и загледаха Каладин.
	Можеше да направи само едно. Стисна зъби, прекоси дърводелския двор и намери дъската, която разнасяше предния ден. Дърводелците още не я бяха монтирали в моста, затова Каладин я взе и се върна пред казармите. После отново започна да се упражнява.
	Не можеше да се движи толкова бързо. Всъщност през повечето време само ходеше. Ала с работата болките му се пооблекчиха. Главоболието изчезна. Краката и раменете още боляха и дълбокото изтощение остана. Но не падна и не се посрами.
	Докато се упражняваше, минаваше и пред казармите на другите мостове. Хората пред тях едва се отличаваха от тези от Мост Четири. Същите тъмни, пропити с пот, кожени елеци, облечени на голо или върху някакви размъкнати ризи. Тук-там се забелязваха чужденци, най-често тайлени или ведени. Но бяха еднакво изпосталели, небръснати и мрачни. Няколко групички наблюдаваха Каладин с откровена враждебност. Дали не се тревожеха, че упражненията му ще насърчат техните водачи да ги карат да работят?
	Каладин се надяваше някой от Мост Четири да се присъедини към тренировката. Най-сетне, в битката му се подчиниха, дори стигнаха дотам да му помогнат за ранените. Напразна надежда. Някои го наблюдаваха, други не му обръщаха внимание. Никой не дойде да се упражнява.
	Накрая Сил долетя и кацна на дъската — возеше се там като кралица в паланкин.
	— Приказват за тебе — рече тя, когато пак минаха край казармата на Мост Четири.
	— Не е чудно — отвърна Каладин, пуфтейки.
	— Някои мислят, че си полудял. Че си като онзи, който само седи и зяпа в пода. Казват, че от сражението си загубил разсъдък.
	— Може и да са прави. Не ми беше минавало през ума.
	— Какво _е_ лудост? — попита тя и седна с единия крак присвит пред гърдите, прозирната пола — надиплена около прасците й и чезнеща в мъглица.
	— Когато хората не мислят както трябва — отвърна Каладин, доволен, че разговорът го разсейва.
	— Хората като че ли _никога_ не мислят както трябва.
	— Лудостта е нещо по-лошо от обичайното състояние — рече Каладин с усмивка. — Всъщност просто зависи от хората около теб. Доколко се отличаваш от тях? Предполагам, че е луд онзи, който се откроява.
	— Значи вие всички просто… гласувате? — попита Сил и се смръщи.
	— Е, не така действено. Но идеята е такава, да.
	Този път тя мисли дълго.
	— Каладин — продума най-сетне. — Защо хората лъжат? Разбирам какво са лъжите, но не знам _защо_ хората лъжат.
	— По много причини — отвърна Каладин и отри потта от челото си със свободната ръка, а после закрепи дъската по-стабилно.
	— Това лудост ли е?
	— Не знам дали бих могъл да се изразя така. Всеки лъже.
	— Значи може би всички сте малко луди.
	Той се усмихна.
	— Да, може би.
	— Но ако всеки лъже — каза Сил и опря глава на коляното си, — то тогава човекът, който _не_ го прави, ще е лудият, нали така? Нали това каза преди малко?
	— Да, май е така. Но не мисля, че има човек, който никога не е лъгал.
	— Далинар.
	— Кой?
	— Чичото на краля — обясни Сил. — Всички казват, че той никога не лъже. Даже и твоите мостови понякога говорят за него.
	Така беше. Тоягата. Каладин беше чувал за него още като момче.
	— Той е светлоок. Значи лъже.
	— Но…
	— Всички са еднакви, Сил. Колкото по-благородни изглеждат, толкова по-развалени са отвътре. Всичко е преструвка.
	Каладин замълча и се изненада от това колко силно е огорчението му. _Проклет да си, Амарам. Ти ми причини това._ Твърде често се беше изгарял и нямаше вяра на пламъка.
	— Според мен хората не са били винаги такива — рече Сил разсеяно и се загледа в далечината. — Аз…
	Каладин я чакаше да продължи, но тя замълча. Пак минаха покрай Мост Четири; много от хората си почиваха, опрели гърбове на стената, и чакаха следобедната сянка да се спусне над тях. Рядко оставаха вътре. Може би престоят на затворено по цял ден беше нещо прекалено мрачно дори и за мостови.
	— Сил? — подтикна я Каладин накрая. — Щеше да кажеш нещо?
	— Като че ли съм чувала хората да говорят за времената, когато е нямало лъжи.
	— Това са истории за Епохите на Вестителите, когато хората са били обвързани от честта. Но винаги ще срещаш хора, които говорят за някакви по-добри времена. Само гледай. Някой мъж отива в нов отряд във войската и първата му работа е да заприказва колко хубаво е било в стария отряд. Помним добрите и лошите времена и забравяме, че повечето не са нито добри, нито лоши. Просто са.
	Каладин започна да подтичва. Слънцето зад него стана по-топло, но той искаше да се движи. Продължи да говори.
	— Историите го доказват. Какво стана с Вестителите? Те ни изоставиха. Какво стана със Сияйните Рицари? Паднаха и се опозориха. Какво стана с Кралствата от епохите? Рухнаха, когато църквата опита да завземе властта. Не можеш да се довериш на никого от хората с власт, Сил.
	— И какво правиш тогава? Нямаш водачи?
	— Не. Предоставяш властта на светлооките и оставяш тя да ги разврати. После се стараеш да стоиш колкото е възможно по-далеч от тях. — Усети, че думите му звучат кухо. Да не би _той_ да странеше от светлооките? Сякаш все беше сред тях, уловен в лепкавата тиня на техните заговори, кроежи и алчност.
	Сил не отговори. Каладин реши да спре с упражненията. Не можеше да си позволи отново да се претоварва. Върна дъската на място. Дърводелците се попочесаха, но не възразиха. Той се върна при мостовите и забеляза, че неколцина — включително Скалата и Тефт — бъбрят и го наблюдават.
	— Знаеш ли — рече той на Сил, — разговорите с тебе не допринасят за името ми на човек, който е с ума си.
	— Ще направя всичко по силите си да не съм толкова интересна — отговори тя и кацна на рамото му. Сложи ръце на хълбоците си и после седна, видимо доволна от забележката.
	Преди Каладин да успее да се върне в казармата, съзря Газ, който се стрелна през двора към него.
	— Ей, ти! — викна Газ и го посочи с пръста. — Чакай малко.
	Каладин спря и го зачака със скръстени ръце.
	— Имам новини за тебе — рече Газ и го изгледа накриво със здравото си око. — Сиятелният господар Ламарил е научил какво си направил с ранените.
	— Как?
	— Гръм да те удари, момче! Да не си мислеше, че хората няма да говорят? Какво щеше да направиш? Да скриеш трима души сред всички нас?
	Каладин пое дълбоко дъх, но отстъпи. Газ имаше право.
	— Добре. Какво значение има? Нали не забавихме армията?
	— Аха. Обаче Ламарил не е много доволен от идеята да дава заплата и храна на мостови, които не могат да работят. Отнесе въпроса до върховния принц Садеас с намерението да нареди да те вържат.
	Каладин потръпна. Да те вържат значеше да висиш навън по време на буря, та да може Отецът на Бурята да отсъди. По същество това беше смъртна присъда.
	— И какво?
	— И Сиятелният господар Садеас отказа, не му позволи това.
	_Какво?_ Мигар беше преценил Садеас неправилно? Не. Това беше част от преструвката.
	— Сиятелният господар Садеас — продължи мрачно Газ — каза на Ламарил да ти позволи да си задържиш хората. Обаче им се забранява да получават заплата и храна, докато не са в състояние да работят. Каза, че така ще проличи защо той се е видял принуден да изоставя ранените мостови.
	— Кремлинг — промърмори Каладин.
	Газ пребледня.
	— Шшт. Говориш за самия върховен принц, момче! — Взе да се озърта да не би някой да ги е чул.
	— Опитва се да ползва моите хора за назидание. Иска другите отряди да видят как ранените страдат и гладуват. Иска да излезе, че той проявява _милост_, като изоставя ранените на бойното поле.
	— Е, може и да е прав.
	— Това е безсърдечно. Той връща ранените войници. Оставя мостовите, понеже е по-евтино да намери нови роби, отколкото да се погрижи за ранените.
	Газ си замълча.
	— Благодаря ти, че ми донесе тази новина.
	— Новина ли? — тросна се Газ. — Бях _изпратен_ да ти предам заповед, лордче. Не опитвай да измъкваш от столовата допълнителна храна за твоите ранени; това ще ти бъде отказано.
	С тези думи Газ забързано се отдалечи, мърморейки си под носа.
	Каладин се върна в казармата. _Отче на Бурята!_ Откъде да намери достатъчно храна за тримата мъже? Би могъл да дели с тях своята дажба, ала макар да не оставаха недохранени, мостовите не получаваха и нищо допълнително. Щеше да е прекалено да храни дори и един. Ако делеше дажбите си на четири, ранените щяха да останат прекалено слаби и нямаше да се възстановят, а самият Каладин нямаше да може да тича с моста. При това му трябваше _и_ антисептик! По време на война повече хора ставаха жертва на духчетата на загниването и на заразите, отколкото на противника.
	Каладин отиде при мъжете, които лентяйстваха край казармата. Повечето се бяха отдали на обичайните за мостовите занимания — да лежат на земята и унило да зяпат небето, да седят и унило да зяпат в земята, да стоят и унило да зяпат в далечината. Отрядът му беше свободен от носене на моста през целия ден, а работата им в лагера беше чак подир третата следобедна камбана.
	— Газ казва, че на нашите ранени се отказва храна и заплата, докато не се възстановят — рече Каладин на хората.
	Някои — Сигзил, Пеет, Коолф — кимнаха, все едно точно това са очаквали.
	— Върховният принц Садеас иска да послужим за назидание — продължи Каладин. — Иска да _докаже_, че мостовите не заслужават лечение, и за целта ще остави Хобер, Лейтен и Дабид да умрат бавно и мъчително.
	Пое дълбоко дъх и добави:
	— Искам да съберем средствата си и да купим лекарство, и да вземем храна за ранените. Можем да спасим живота на тримата, ако няколко от вас делят дажбите си с тях. Ще ни трябват около две дузини прозрачни марки за подходящо лекарство и материали. Кой има нещо за даване?
	Мъжете го изгледаха, а Моаш започна да се смее. И други се присъединиха към него. Махнаха пренебрежително и се пръснаха, оставяйки Каладин с протегната ръка.
	— Следващия път може да сте вие! — провикна се той. — Какво ще правите, ако на вас ви потрябва лечение?
	— Ще умра — отвърна Моаш, без да си прави труда да се обърне. — На бойното поле, бързо, а не тук за цяла седмица.
	Каладин отпусна ръка. Въздъхна, обърна се и почти се сблъска със Скалата. Якият рогоядец стърчеше над него като кула. Беше скръстил ръце и приличаше на жълтеникава статуя. Каладин обнадежден вдигна поглед.
	— Нямам сфери — изръмжа Скалата. — Вече всичко похарчих.
	Каладин въздъхна пак.
	— И да ти бяха останали, няма значение. Двамата не можем да си позволим лекарството. Не и сами.
	— Ще дам храна — избъбра Скалата.
	Каладин го погледна с изненада.
	— Но _само_ за оня със стрелата в крака — добави Скалата, все още със скръстени ръце.
	— Хобер ли?
	— Както и да се казва. Изглежда може да се поправи. Другият ще умре. Сигурно. А не мога да жаля човек, който само си седи и нищо не прави. Но за оня можеш да вземеш от храната ми. Част от нея.
	Каладин се усмихна, вдигна ръка и стисна мишницата на грамадния мъж.
	— Благодаря ти.
	Скалата вдигна рамене.
	— Ти зае мястото ми. Ако не беше, щях да умра.
	Каладин се усмихна криво при логиката на тази мисъл.
	— Аз съм жив, Скала. И ти щеше да си жив.
	Скалата поклати глава.
	— Щях да умра. В тебе има нещо особено. Всички го виждат, ако че не искат да говорят за това. Проверих моста на твоето място. Стрели имаше навсякъде около тебе — до главата ти, до ръцете ти. Но нито една не те удари.
	— Късмет.
	— Не е това — Скалата погледна към рамото на Каладин. — На всичко отгоре, тебе винаги те следва една _мафаа’ лики_. — Снажният рогоядец почтително се поклони на Сил, после много странно докосна раменете и челото си с ръка.
	Каладин остана изумен.
	— Нима можеш да я _видиш_? — Той хвърли око на Сил. Като вятърно духче, тя можеше да се показва само на когото иска. Общо взето, това беше само Каладин.
	Сил изглеждаше удивена. Не, тя не се беше показвала нарочно на Скалата.
	— Аз съм _алаии’ ику_ — поясни той.
	— Ще рече?
	Скалата се намуси.
	— Празноглави равнинци. В главите ви има само въздух. Нищо не знаете като хората. Все едно. Ти си особен. Като броим и тримата ранени, Мост Четири вчера загуби осем човека.
	— Знам — отговори Каладин. — Наруших първото си обещание. Казах, че няма да загубя нито един човек.
	Скалата изсумтя.
	— Ние сме мостови. Умираме. Така стоят нещата. Можеше да обещаеш и луните да се настигнат в небето! — Той се обърна и посочи казармата на друг отряд. — Почти всички мостове, които вчера бяха обстрелвани, загубиха много хора. Пет моста паднаха. Всеки от тях загуби по над двадесет човека, та се наложи за връщането на мостовете да помагат войници. Мост Две загуби единадесет души, а дори не беше под прицел.
	Взря се в Каладин и продължи.
	— Мост Четири загуби осем. Осем човека в най-лошия пробег тоя сезон. И от тези осем ти може би ще спасиш двама. Мост Четири е с най-малко загуби от всичките мостове, които паршендите искаха да повалят. Мост Четири _никога_ не е с най-малко загуби. Това всеки го знае.
	— Късмет…
	Скалата размаха дебелия си показалец и го прекъсна.
	— Празноглав равнинец.
	_Наистина_ беше просто късмет. Добре, Каладин щеше да го приеме като малка благословия. Нямаше смисъл да спори, когато най-сетне някой реши да почне да го слуша.
	Но един не беше достатъчен. Дори двамата със Скалата да минеха на по половин дажба, един от ранените щеше да гладува. Трябваха му пари. Отчаяно му трябваха. Ала той беше роб. Повечето начини за припечелване на пари бяха забранени за робите. Само ако имаше нещо за продан. Но той не притежаваше нищо. Той…
	Хрумна му една мисъл.
	— Ела — рече той и се отдалечи от казармата. Скалата, любопитен, го последва. Каладин обиколи целия двор, докато най-сетне откри Газ, потънал в разговор с някакъв мостови водач пред казармата на мост Три. Както често ставаше напоследък, щом зърна Каладин да идва, Газ пребледня и се накани да офейка.
	— Газ, почакай! — рече Каладин с протегната ръка. — Имам едно предложение за теб.
	Сержантът застина. Събеседникът му, водачът на Мост Три, стрелна злобно Каладин с очи. Изведнъж отношението на останалите водачи му се изясни. Те с тревога видяха как Мост Четири излиза от сражението в толкова добра форма. Предполагаше се, че Мост Четири е злополучен. Всеки имаше нужда от някого, когото да гледа от високо — и отрядите на другите мостове можеха да се успокояват с това да не са в Мост Четири. Каладин беше разтурил този порядък.
	Чернобрадият водач се оттегли и остави Каладин и Скалата насаме с Газ.
	— Какво предлагаш сега? Още потъмнели сфери?
	— Не — отвърна Каладин. Мислеше бързо. Към проблема трябваше да се подходи _особено_ внимателно. — Останах без пари. Но не можем да продължаваме така — ти да ме избягваш, останалите отряди да ме мразят.
	— Не виждам какво мога да направя.
	— Ще ти кажа какво — отговори Каладин, като че ли току-що му беше дошла идея. — Днес има ли някой задача да събира камъни?
	— Аха — рече Газ и посочи през рамо. — Мост Три. Бусик тъкмо се мъчеше да ме убеди, че отрядът му е прекалено отслабен да се занимава с това. Гръм да ме удари, вярвам му. Загуби две трети от хората си вчера, а _мен_ началството ще ме сдъвче и изплюе, ако те не съберат достатъчно камъни да покрият нормата.
	Каладин кимна съчувствено. Събирането на камъни беше сред най-нежеланите задачи. Състоеше се от излизане извън лагера и пълнене на каруци с големи камъни. Превръщателите прехранваха армията като преобразуваха камъните в зърно и по причини, известни единствено на тях, беше по-лесно да разполагат с отделни едри екземпляри. Затова хората събираха камъни. Робска, изпотяваща, уморителна и тъпа работа. Отлична за мостовите.
	— А защо не пратиш друг отряд? — попита Каладин.
	— Ба. Знаеш какви главоболия влече това. Ако някой си науми, че имам любимци, не ще има край на оплакванията.
	— Никой няма да се оплаче, ако прехвърлиш задачата на Мост Четири.
	Газ го изгледа, присвил око.
	— Не мислех, че ще го приемеш добре, ако отношението е различно.
	— Ще приема — отвърна намръщено Каладин. — Само този път. Виж сега, Газ, не искам да прекарам остатъка от времето си тук в спорове с тебе.
	Газ се поколеба.
	— Хората ти ще побеснеят. Не искам да си мислят, че аз съм причината за тази работа.
	— Ще им кажа, че идеята е моя.
	— Добре тогава. Третата камбана, при западния пост. Мост Три може да мие съдовете.
	Газ бързо се отдалечи. Искаше да се измъкне, преди Каладин да си промени мнението.
	Скалата се изправи до Каладин и изпроводи Газ с поглед.
	— Дребосъкът е прав, да знаеш. Хората ще те _намразят_ за това. Очакваха с нетърпение един спокоен ден.
	— Ще им мине.
	— Но защо замени нашата задача с по-тежка? Наистина си луд, нали?
	— Може би. Но лудостта ми ще ни изведе от военния лагер.
	— Какво от това?
	— Всичко — отвърна Каладин, загледан в казармата. — Живот и смърт. Обаче ще ни трябва още помощ.
	— Още един отряд?
	— Не, имам предвид, че ние — ти и аз — ще имаме нужда от помощ. Поне още един човек.
	Озърна се наоколо и забеляза, че някой седи в сянката на тяхната казарма. Тефт. Посивелият мъж не беше сред групичката, която преди малко се присмя на Каладин, а вчера _бързо_ се притече на помощ и отиде заедно със Скалата да донесе Лейтен.
	Каладин дълбоко пое дъх и закрачи към него. Скалата го последва. Сил излетя от рамото му и затанцува във внезапния порив на вятъра. При приближаването на Каладин и Скалата Тефт вдигна поглед. Възрастният мъж си беше донесъл закуска и сега се хранеше сам. Изпод паницата му се подаваше парченце безквасен хляб.
	Брадата му беше зацапана със сос, ала преди да се отрие с ръкав, все пак изгледа разтревожено Каладин.
	— Харесвам си храната, синко. Мисля, че ми дават едва колкото за един. Да не говорим за двама.
	Каладин приклекна пред него. Скалата се облегна на стената, скръсти ръце и загледа мълчаливо.
	— Нуждая се от теб, Тефт — рече Каладин.
	— Казах ти…
	— Не от храната ти. От теб. От твоята вярност. От твоята преданост.
	Възрастният мъж продължи да се храни. Нямаше робско клеймо. Скалата също нямаше. Каладин не знаеше историята на нито един от двамата. Знаеше само, че те му помогнаха, а другите — не. Не бяха напълно смазани.
	— Тефт… — подхвана Каладин.
	— И преди съм се клел във вярност. Много пъти. Прекалено много. Винаги излиза едно и също.
	— Предават доверието ти? — попита меко Каладин.
	Тефт изсумтя.
	— Не, Бурята да го отнесе дано. _Аз_ предавам. На мен не можеш да разчиташ, синко. Тук ми е мястото, заслужавам да съм мостови.
	— Вчера разчитах на теб и останах впечатлен.
	— Стана случайно.
	— Аз ще преценя дали е така — отвърна Каладин. — Тефт, _всички_ ние сме разбити по един или друг начин. В противен случай нямаше да сме мостови. Аз се провалих. Родният ми брат загина заради мене.
	— Защо тогава те е грижа още?
	— Или продължаваш, или се предаваш и умираш.
	— А ако е по-добре да умреш?
	Пак този въпрос. Поради същата причина мостовите не се интересуваха дали той помага на ранените или не.
	— Не е по-добре да умреш — отвърна Каладин и погледна Тефт в очите. — О, сега ти е лесно да твърдиш това. Но щом застанеш на ръба и погледнеш в черната безкрайна пропаст, преставаш да мислиш така. Така стана с Хобер. Така стана с мен. — Той позамълча, забелязал нещо в погледа на Тефт. — Според мен и ти си го виждал.
	— Аха. Аха. Виждал съм го — отвърна тихо по-старият мъж.
	— И така, с нас ли си? — попита Скалата и също приклекна.
	_Нас?_, учуди се Каладин и се поусмихна.
	Тефт местеше поглед от единия на другия.
	— И си запазвам храната?
	— Да — каза Каладин.
	Тефт вдигна рамене.
	— Добре тогава. Май съм съгласен. Не може да е по-трудно от това да си седя тука и да гледам смъртта в очите.
	Каладин протегна ръка. Тефт колебливо я пое.
	Скалата също протегна ръка.
	— Скалата.
	Тефт го погледна, пусна ръката на Каладин и взе неговата.
	— Аз съм Тефт.
	_Отче на Бурята!_, помисли Каладин. _Забравих, че повечето от тях не се затормозяват да научат имената на другарите си._
	— Що за име е това? — попита Тефт и пусна ръката на Скалата.
	— Глупаво — отвърна спокойно Скалата. — Но поне има смисъл. Твоето име значи ли нещо?
	— Май не — рече Тефт и почеса брадата си.
	— Скала не е истинското ми име — призна рогоядецът. — Само такова, каквото равнинците могат да произнесат.
	— А какво е истинското ти име? — попита Тефт.
	— Няма да можеш да го кажеш.
	Тефт вдигна вежда.
	— Нумухукумакиаки’ аиалунамор — каза Скалата.
	Тефт млъкна и се усмихна.
	— Добре, като че ли в този случай Скала върши работа.
	Скалата се разсмя и седна.
	— Нашият водач има план. Нещо славно и дръзко. Нещо като това да си похабим следобеда като мъкнем камънаци в жегата.
	Каладин с усмивка се приведе към тях.
	— Необходимо ни е да наберем едно растение. Има го тук-там около лагера…


>>	22
>>	Лица, ръце или сфери?
>>	{img:pytjat_na_kralete_t1_6.png}

E>
	„В случай, че си затваряш очите за това бедствие, знай, че и Аона, и Скаи са мъртви, а онова, което държаха, е Разбито. Вероятно, за да бъде невъзможно някой да се надигне и да се противопостави на Райсе.“
E$

	Два дни след случая с бурята Далинар вървеше с двамата си сина през скалите по посока на кралското езеро за забавления.
	Далинаровите гадатели предвиждаха още няколко седмици пролет, а после — отново лято. Всички се надяваха зимата да не се върне.
	— Ходих при още трима кожари — тихо каза Адолин. — Мненията им се различават. Изглежда, още преди срязването на ремъка — ако е бил срязан изобщо — той е бил износен. Това затруднява изясняването на нещата. Всички са съгласни, че ремъкът _е_ срязан, но не е задължително да е от нож. Може да е просто обикновено износване и скъсване.
	Далинар кимна.
	— Това е единственото доказателство, което далечно намеква, че може да има нещо особено в историята със скъсания подпръг.
	— Значи признаваме, че това е само следствие от кралската мания за преследване.
	— Ще говоря с Елокар — реши Далинар. — Ще го осведомя, че сме попаднали в задънена улица и ще разбера дали иска да следваме други пътища.
	— Ще свърши работа. — Адолин явно нямаше търпение да каже още нещо. — Татко. Искаш ли да поговорим за случилото се по време на бурята?
	— Не беше по-различно от преди.
	— Но…
	— Порадвай се на вечерта, Адолин — твърдо рече Далинар. — Добре съм. Може би стана хубаво, че войниците видяха какво се случи. Укриването пораждаше само слухове, някои от които бяха дори по-лоши от истината.
	Адолин въздъхна, ала кимна в знак на съгласие.
	Кралските празненства винаги се провеждаха на открито, в подножието на хълма, където се издигаше дворецът на Елокар. Ако гадателите предупредяха за буря или просто времето се развалеше, празникът се отменяше. Далинар беше доволен от мястото. Дори и разкрасени, направените с Превръщател сгради му приличаха на пещери.
	Плиткото изкуствено езеро беше напълнено с вода. В нея стояха кръгли платформи, прилични на каменни островчета. Изисканият миниатюрен пейзаж беше дело на кралските Превръщатели, които бяха отклонили водите на някакво близко поточе. _Напомня ми на Села Талес_, помисли Далинар, докато прекосяваше първия мост. На младини беше пътувал до тази страна в западната част на Рошар. _И на Чистото езеро._
	Островчетата бяха пет, а перилата на мостовете между тях бяха толкова фино резбовани, че след всяко увеселение ги сваляха, за да не ги повреди някоя буря. Тази вечер по бавното течение плаваха цветя. От време на време минаваше и лодчица — само педя широка — със зареден скъпоценен камък.
	Далинар, Ренарин и Адолин се озоваха на първата платформа.
	— Една чаша синьо — каза Далинар на синовете си. — След това пийте само оранжево.
	Адолин звучно въздъхна.
	— Не можем ли поне веднъж…
	— Докато сте членове на моя дом, ще следвате Кодекса. Волята ми е непреклонна, Адолин.
	— Чудесно. Хайде, Ренарин.
	Двамата братя се разделиха с Далинар и останаха на първата платформа, където се събираха по-младите светлооки.
	Далинар премина на следващия остров. Тук се събираха нископоставените светлооки. От двете страни имаше отделни острови за мъжете и жените, съответно отдясно и отляво. На трите централни острова обаче мъжете и жените се смесваха.
	Наоколо привилегированите поканени се радваха на кралското гостоприемство. Изкуствената храна по принцип беше безвкусна, но на щедрите увеселения на краля винаги се сервираха вносни подправки и екзотични меса. Далинар долавяше миризмата на печено прасенце и дори на пиле. Отдавна не му бяха предлагали месо от това странно летящо създание от страната Шин.
	Край него мина тъмноок слуга в тънка червена дреха с поднос оранжеви крака от раци. Далинар продължи по пътя си и заобиколи група пируващи. Повечето пиеха виолетово вино, най-упояващата и ароматната от всички напитки. Почти никой не беше във военна униформа. Неколцина от мъжете носеха тесни сака до кръста, но повечето бяха изоставили преструвките и се кипреха в свободни копринени ризи с плисирани маншети и чехли в подходящ цвят. Разкошните тъкани блестяха в светлината на лампите.
	Тези последователи на модата хвърляха по някой поглед на Далинар, преценяваха го, претегляха го. Той помнеше времената, когато на подобни празненства край него се тълпяха приятели, познати, и — да, дори блюдолизци. Сега никой не се приближи, макар да му правеха път. Елокар можеше и да си мисли, че чичо му отслабва, ала повечето от низшите светлооки имаха уважение към него.
	Скоро стигна до моста към последния остров — кралския. Около него на пръти бяха накачени лампи със скъпоценни камъни, които излъчваха синя Светлина на Бурята. Средата на платформата се заемаше от огнище. В недрата му червенееха въглени, които излъчваха топлина. Елокар седеше на масата току зад огнището в компанията на някои от върховните принцове. Встрани на платформата имаше още маси, заети от други гости, мъжете отделно от жените.
	Шутът беше кацнал на едно високо столче в началото на моста към кралския остров. Той всъщност се обличаше така, както подобава на един светлоок — колосана черна униформа, сребърна сабя на кръста. Тази ирония накара Далинар да поклати глава.
	Шутът беше зает да обижда лично всеки гост, който стъпеше на острова.
	— Сиятелни Маракал! Тази прическа е същинско бедствие; проявявате голяма храброст, като я показвате пред целия свят. Господарю Маракал, ще ми се да ни бяхте предупредили, че ще присъствате на празника; така щях да знам да пропусна вечерята. Наистина много мразя да ми се гади подир ядене. Сиятелни господарю Кадилар! Колко е хубаво да Ви видя. Лицето Ви ми напомня за някой, който ми е скъп.
	— Наистина ли? — рече съсухреният Кадилар и позабави крачка.
	— Да — отвърна шутът и му махна да продължава, — на моя кон. Ах, господарю Нетеб, днес ухаете неповторимо — нападнахте някой белогръб или той просто кихна върху Вас? Господарке Алами! Не, не, моля Ви, не говорете, много по-лесно ми е да поддържам заблудата си относно Вашия ум, докато мълчите. И Сиятелният господар Далинар.
	Шутът само кимна на Далинар.
	— Ах, скъпи ми господарю Таселин. Все още ли сте зает да докажете докъде се простира човешкият идиотизъм? Добре правите! Вие сте отличен емпирик.
	Далинар се застоя зад столчето на шута, докато огорченият Таселин се кандилкаше нататък по моста.
	— Шуте — подхвана Далинар, — не стигат ли едно или две?
	— Две какво? — попита шутът с блеснали очи. — Две лица, ръце или сфери? Бих Ви заел едно от първите, ала по определение човек има само едно лице и ако Ви го дам, кой тогава ще е шут? Бих Ви заел и една от вторите. Боя се обаче, че простите ми ръце са бъркали в тора твърде често и не подхождат на човек като Вас. Ако пък Ви дам една от моите сфери, каква полза ще имам от другата? Доста съм привързан и към двете, както виждате. Е, добре де, както _не можете_ да видите. Бихте ли желали да погледнете?
	Шутът слезе от столчето и посегна към колана си.
	— Шуте — сухо рече Далинар.
	Шутът се разсмя и потупа Далинар по ръката.
	— Извинявайте. Тази пасмина изважда наяве най-долнопробните ми шеги. Може би това е онзи тор, който споменах преди малко. Наистина много се мъча да бъда възвишен в презрението си към тях, обаче те ме затрудняват.
	— Пази се, шуте — отговори му Далинар. — Тази пасмина няма да те търпи вечно. Не ми се иска да те прониже някой от ножовете им. Вътре в тебе виждам един добър човек.
	Шутът огледа островчето и отвърна:
	— Да, там е. Много беше вкусен. Далинар, опасявам се, че не съм аз човекът, който има нужда от предупреждения. Изговорете няколко пъти страховете си пред огледалото, щом се върнете у дома довечера. Плъзнали са слухове.
	— Слухове ли?
	— Да. Отвратителни неща. Никнат по хората като брадавици.
	— Да нямаш предвид тумори?
	— Да. И двете. Вижте, говори се за Вас.
	— За мен винаги се говори.
	— Този път е по-зле — рече шутът и го погледна в очите. — Наистина ли сте говорили за разтуряне на Договора за Отмъщение?
	Далинар пое дълбоко дъх.
	— Това беше между мен и краля.
	— Е, той трябва да го е споменал и пред други. Тези тук са страхливци и несъмнено това ги кара да се чувстват специалисти по страха, понеже със сигурност напоследък често Ви определят като страхливец.
	— Отче на Бурята!
	— Не, не, аз съм шутът. Но разбирам колко е лесно да се направи подобна грешка.
	— Защото правиш толкова вятър или защото вдигаш толкова шумотевица?
	Широка усмивка се разля по лицето на шута.
	— Е, Далинар! Впечатлен съм! Може би трябва _Вас_ да направя шут? А аз да съм върховен принц на Ваше място. Не, лошо ще стане. Бих се побъркал, ако слушам тези хора дори и един миг, а после вероятно бих ги изклал. Може да назнача на постовете им кремлинги. Кралството със сигурност ще я кара по-добре.
	Далинар реши да продължи по пътя си.
	— Благодаря ти за предупреждението.
	Той се отдалечи, а шутът пак се настани на столчето.
	— Пак заповядайте. Сиятелни господарю Абатаб, проявявате голяма мъдрост, като носите червена риза, когато сте така загорял от слънцето! Ако продължавате все така да улеснявате работата ми, страхувам се, че умът ми ще затъпее като на господаря Тумул! О, господарю Тумул! Не очаквах да Ви видя тук! Нямах намерението да обиждам Вашата глупост. Наистина не исках. Глупостта Ви е впечатляваща и достойна за възхвала. Господарю Йонатан и господарке Меирав, ще пропусна да ви обидя днес заради скорошната ви женитба. Все пак, господарю Йонатан, намирам шапката Ви особено внушителна. Вярвам, че е удобно човек да носи на главата си нещо, което може да се сгъне вечер и да послужи за палатка. Ах, нима онова зад вас е господарката _Навани_? Кога се върнахте на Равнините и как тъй не съм подушил миризмата Ви?
	Далинар застина. _Какво?_
	— Очевидно собствената ти воня потиска моята, шуте — отвърна топъл женски глас. — Нима все още никой не е направил на сина ми услугата да те убие?
	— Още не — развесели се шутът. — Май ще се самообслужа.
	Далинар се обърна изумен. Навани, майката на краля, беше внушителна жена със сложно сплетена черна коса. И _не_ се очакваше да е тук.
	— Ох, шуте, престани — каза Навани. — Мислех, че стоиш над този род шегички.
	— Стоя и над Вас — усмихна се шутът от високото си столче.
	Тя завъртя очи.
	— За нещастие, Сиятелна господарке — додаде шутът с въздишка — стигнах дотам да измислям обидите си такива, че тази измет да ги разбира. Ако ще Ви достави удоволствие, мога да опитам да поиздигна словесното си богатство. Да кажем, знаете ли думи, които се римуват с „мърся“?
	Навани само извърна глава и насочи светловиолетовите си очи към Далинар. Роклята й беше елегантна, бляскаво червена и без бродерии. Червени бяха и скъпоценните камъни в косите й, прошарени тук-там със сиви нишки. Майката на краля се славеше като една от най-красивите жени в Алеткар. Далинар обаче винаги смяташе това определение за неправилно — сигурен беше, че из цялата планета Рошар няма друга, която да се мери с нея.
	_Какъв глупак съм_, помисли той и откъсна поглед от Навани. _Това е вдовицата на брат ми._ След смъртта на Гавилар отношението към Навани трябваше да е като към сестра на Далинар. А неговата съпруга? Мъртва от десет години, заличена от ума му поради собствената му глупост. Дори и да не я помнеше, той трябваше да я уважава.
	Защо се върна Навани? Докато дамите я поздравяваха, Далинар бързо се насочи към кралската трапеза. Седна; незабавно се появи един слуга с блюдо за него — познаваха вкусовете му.
	Ястието се състоеше от подправено пиле, над което се издигаше пара, нарязано на медальони върху запържени кръгчета тенем — мек, светлооранжев зеленчук. Далинар си взе хляб и измъкна ножа от ножницата на десния прасец. Етикетът не позволяваше Навани да отиде при него, докато той се храни.
	Храната беше отлична. На пиршествата на Елокар винаги беше такава — по това той приличаше на баща си. Елокар кимна за поздрав на Далинар от челото на масата, после продължи разговора си със Садеас. Върховният принц Роион седеше през няколко места от него. Двамата имаха среща сред няколко дни. Далинар смяташе да се обърне първо към него в опит да го убеди да осъществят заедно нападение над някое плато.
	Другите върховни принцове не дойдоха да седнат при Далинар. Само те — и хора със специални покани — можеха да седят на кралската трапеза. Един такъв щастливец се разполагаше отляво на Елокар и очевидно не знаеше дали да се включи в разговора.
	Зад Далинар бълбукаше поточе. Пред него веселието продължаваше. Беше време за отпускане, но алетите бяха сдържани хора, поне в сравнение с по-пламенните рогоядци или решийци. Все пак Далинар забелязваше, че алетите са станали по-колоритни и по-склонни да си угаждат, отколкото в годините на неговото детство. Виното се лееше, дъхавите ястия цвърчаха. На първото островче неколцина младежи бяха подхванали приятелски дуели. На такива празненства младите мъже често намираха повод да свалят куртките си и да покажат умения във фехтовката.
	Жените бяха по-скромни, но също показваха дарбите си. На острова на Далинар няколко дами бяха отворили стативи, скицираха, рисуваха или пишеха калиграфски. Както винаги, левите им ръце бяха скрити в ръкавите и те деликатно работеха само с десните. Седяха на високи столчета като онова на шута; всъщност той може би беше откраднал своето оттук, за да му послужи при малкото представление. Някои от жените привлякоха духчета на сътворяването — дребните фигурки се въртяха над стативите и масите.
	Навани беше събрала на трапезата си група видни светлооки дами. Край Далинар мина слугата, който им носеше храна. Оказа се, че и тя е приготвена с рядко срещаното пилешко месо, но смесено със задушени плодове от мети и залято с червеникавокафяв сос. Като момче, Далинар от любопитство тайничко беше вкусил женска храна. Според него беше противно сладка.
	Навани сложи нещо на масата — предмет от лъскава мед, приблизително колкото юмрук, с голям зареден рубин в средата. Червената Светлина озари цялата маса и хвърли сенки по бялата покривка. Навани вдигна предмета и показа на сътрапезничките си неговите прилични на крачка израстъци. Така смътно наподобяваше на някакво ракообразно.
	_Досега не съм виждал такъв фабриал._ Далинар отмести поглед към лицето на Навани и се възхити на очертанията му. Тя беше всепризната майсторка на фабриали. Може би уредът, който показваше…
	Навани го погледна и Далинар застина. Тя го дари с потайна и знаеща усмивка и се обърна, преди той да успее да реагира. _Проклета жена!_, рече си Далинар и подчертано се съсредоточи върху храната.
	Беше гладен и така се увлече, че за малко да не забележи приближаването на Адолин. Русият младеж поздрави Елокар и бързо зае едно от свободните места до баща си.
	— Татко — подхвана той с приглушен глас, — чу ли какво говорят?
	— За какво?
	— За теб! Досега се дуелирах с трима души, които определиха теб — и нашия дом — като страхливци. Казват, че си говорил с краля да изостави Договора за Отмъщение!
	Далинар стисна здраво ръба на масата и почти се изправи на крака. Ала успя да се въздържи.
	— Нека приказват каквото искат — рече той и се върна към блюдото си, забоде на ножа парче от подправеното пилешко и го поднесе към устните си.
	— Истина ли е? — попита Адолин. — За това ли говорихте с краля, когато се срещнахте преди два дни?
	— Така е — призна Далинар.
	Отговорът му изтръгна стенание от Адолин.
	— Вече се притеснявах. Когато аз…
	— Адолин — прекъсна го баща му, — вярваш ли ми?
	Адолин го погледна. Очите му бяха открити, честни, ала изпълнени с болка.
	— Искам да ти вярвам. В името на Бурите, татко, наистина искам да ти вярвам.
	— Това, което аз правя, е важно. То _трябва да бъде направено_.
	Адолин се приведе към него и тихо заговори:
	— А ако виденията ти _са_ халюцинации? Ако ти просто… остаряваш?
	Сега за пръв път някой толкова прямо поставяше пред Далинар този въпрос.
	— Лъжа ще е, ако кажа, че не съм обмислял и такава вероятност. Нямам обаче основание да се проверявам повече. Вярвам, че виденията си истински. _Чувствам_, че са истински.
	— Но…
	— Не е тук мястото за този разговор, синко. Можем да се върнем на въпроса по-късно и аз ще изслушам и ще обмисля твоите възражения. Обещавам ти.
	Адолин стисна устни.
	— Отлично.
	— С право се тревожиш за нашата репутация — продължи Далинар и се облегна на лакът. — Приемах, че Елокар ще е достатъчно тактичен и няма да обсъжда разговора ни. Трябвало е направо да го помоля да не го прави. Между другото, ти беше прав за неговата реакция. По време на разговора ни аз си дадох сметка, че никога няма да се оттегли, и смених тактиката.
	— И новата тактика е?
	— Да спечелим войната — твърдо отговори Далинар. — Без повече съперничество за скъпоценните ядра. Без повече търпелива и неопределена обсада. Намираме как да примамим голям брой паршенди на Равнините и после им поставяме засада. Ако успеем да убием достатъчно много от тях, ще нарушим способността им да водят войната. Ако ли не, намираме как да ударим техния център и да убием или пленим водачите им. Дори чудовищата от пропастта спират да се бият, когато ги обезглавиш. Така ще се изпълни Договорът за Отмъщение и ние ще можем да се върнем у дома.
	Адолин мисли дълго, после отсечено кимна.
	— Добре.
	— И нямаш възражения? — попита Далинар. Обикновено по-големият му син излагаше множество възражения.
	— Ти току-що ме помоли да ти вярвам. Пък и прекият удар срещу паршендите е тактика, която мога да подкрепя. Обаче ще ни трябва добър план — план, който да обори твоите собствени аргументи от преди шест години.
	Далинар се съгласи и взе да потропва по масата с пръст.
	— По онова време дори аз мислех за Алеткар като за отделни княжества. Ако всяка от нашите армии беше нападнала центъра сама, щяхме да се окажем обкръжени и разгромени. Но ако всички десет армии действат заедно? С Превръщателите, които правят храна, с войниците, които имат преносими укрития срещу бурите? С войски, които общо са над сто и петдесет хиляди души? Нека паршендите опитат да ни обкръжат. С Превръщателите можем даже да правим дървесина за мостовете, ако се налага.
	— За такова нещо трябва голямо доверие — неохотно рече Адолин. Насочи поглед над трапезата, към Садеас. Лицето му помръкна. — Ще заседнем тук, единни и изолирани, в продължение на дни. Ако върховните принцове започнат да се карат посред операцията, това ще е същинско бедствие.
	— Първо ще ги накараме да заработят заедно — отговори Далинар. — Близо сме до това, по-близо от когато и да било. Минаха цели шест години без нито един от върховните принцове да допусне неговите войници да се бият срещу тези на друг принц.
	Само че у дома, в Алеткар, това се случваше. Там все още се водеха безсмислени битки за спорни земи и стари обиди. Беше нелепо. Ала да накараш алетите да не воюват беше равносилно на това да накараш вятъра да не духа.
	Адолин закима.
	— Планът е добър, татко. Много по-добър от приказките за оттегляне. Ала на принцовете няма да им се понрави да изоставят сраженията по платата. Играта им харесва.
	— Знам. Но ако успея да накарам един-двама принцове да започнат да отделят хора и ресурси за нападения, ще направим крачка по посока на бъдещите ни нужди. Повече ми трябва да измисля как да примамя голяма войска на паршендите в Равнините, за да се изправим срещу тях на някое по-обширно плато. Още не мога да намеря начин. Както и да е, нашите отделни армии трябва да се научат да действат заедно.
	— А какво правим с нещата, които хората казват за теб?
	— Ще издам официално опровержение. Трябва да внимавам то да обяснява нещата и същевременно от него да не излезе, че кралят греши.
	Адолин въздъхна.
	— Официално опровержение ли, татко?
	— Да.
	— А защо просто не се дуелираш? — Адолин се приведе нетърпеливо напред. — Едно скучно изявление може и да обясни идеите ти, но няма да накара хората да ги _почувстват_. Подбери си от онези, които те наричат страхливец, предизвикай ги на дуел и напомни на всички каква грешка е да обиждаш Тоягата!
	— Не мога. Кодексът забранява това на човек в моето положение.
	Адолин може би също не трябваше да се дуелира, но Далинар не му беше наложил пълна забрана. Дуелите бяха неговият живот. Е, дуелите и жените.
	— Тогава ми повери честта на нашия дом. Аз ще се дуелирам с тях! Ще се изправя с Бронята и Меча и ще им покажа какво означава твоята чест.
	— Ще бъде все едно аз го правя, синко.
	Адолин поклати глава и изгледа Далинар. Като че търсеше нещо.
	— Какво? — попита Далинар.
	— Опитвам да реша кое те промени най-много. Виденията, Кодексът или книгата. Ако изобщо има разлика между тях.
	— Кодексът е отделно от другите две. Кодексът е традицията на стария Алеткар.
	— Не, татко, свързани са. И трите. Връзката им се намира някъде вътре в теб.
	Далинар се позамисли. Дали момчето имаше право?
	— Разказвах ли ти историята за краля, който носи камъка?
	— Да.
	— Наистина ли?
	— Два пъти. А в друг случай ме накара да слушам пасажа от книгата.
	— О. Добре. На същото място се разказва за същината на разликата между това да _принуждаваш_ хората да те следват и това да ги _оставяш_ да те следват. Ние в Алеткар много принуждаваме. Да се дуелираш с някого, задето твърди, че съм страхливец, няма да промени убеждението му. Може да го накара да спре да говори, но сърцето му си остава същото. Знам, че съм прав. Просто трябва да ми се довериш и за това.
	Адолин стана с въздишка.
	— Е, приемам, че официалното опровержение е по-добре от нищо. Поне не си се отказал напълно да защитаваш нашата чест.
	— Никога няма да се откажа. Само трябва да съм внимателен. Не мога да си позволя задълбочаване на разединението. — Далинар се върна към вечерята си, набучи последния къс пилешко на ножа и го метна в уста.
	— Да се връщам на другия остров тогава. Аз… Я чакай, това не е ли _леля Навани_?
	Далинар вдигна поглед и с изненада видя, че Навани идва към тях. Чинията му беше празна; довършил беше храната, без да забележи.
	Въздъхна, внуши си твърдост и стана да поздрави Навани.
	— Матана — поклони се той. Използва официалното обръщение към по-голяма сестра. Навани беше само с три месеца по-възрастна от него, но обръщението си оставаше подходящо.
	— Далинар — отвърна тя с бегла усмивка. — И скъпият ми Адолин.
	Адолин се усмихна широко, заобиколи масата и прегърна леля си. Тя положи скритата си ръка на рамото му — жест, който беше запазен само за членове на семейството.
	— Кога се върна? — попита Адолин и я освободи от прегръдката си.
	— Едва днес следобед.
	— А _защо_ се върна? — попита строго Далинар. — Бях останал с впечатлението, че ще помагаш на кралицата да защитава кралските интереси в Алеткар.
	— О, Далинар — отвърна му тя с привързаност в гласа. — Строг си, както винаги. Адолин, мили, как върви ухажването?
	Далинар изсумтя.
	— Той сменя партньорките си, все едно танцува под звуците на особено бърза музика.
	— Татко! — възрази Адолин.
	— Е, Адолин, добре правиш — каза Навани. — Прекалено млад си за обвързване. Предназначението на младостта е човек да преживява разнообразието, докато все още му е интересно. — Тя хвърли поглед на Далинар. — Чак когато остареем, се принуждаваме да станем скучни.
	— Благодаря ти, лельо — отвърна Адолин с усмивка. — Моля да ме извините. Трябва да отида да съобщя на Ренарин, че си се върнала.
	Той забързано се отдалечи и остави Далинар да стои неловко от другата страна на масата.
	— Толкова ли съм опасна, Далинар? — попита го учудено Навани.
	Далинар сведе очи и забеляза, че още стиска ножа за хранене — с широко назъбено острие, което можеше в краен случай да се превърне в същинско оръжие. Остави го да падне с тропане на масата, после се намръщи от шума. Увереността при разговора с Адолин изчезна само за миг.
	_Стегни се! Тя е просто член на семейството._ Винаги, когато разговаряше с Навани, чувстваше, че се изправя пред хищник от най-опасната порода.
	— Матана — продума той, когато забеляза, че все още стоят прави от двете страни на тясната маса. — Може би трябва да се преместим…
	Прекъсна, когато Навани махна на една прислужничка. Момичето беше толкова младо, че още не носеше ръкав като жена. То се завтече и донесе ниско столче. Навани посочи място на няколко стъпки от масата. Детето се поколеба, но Навани беше настойчива и то остави столчето.
	Навани приседна грациозно. Не беше _на_ трапезата на краля — това беше място само за мъже — но със сигурност беше почти в разрез с протокола. Момичето се оттегли. Елокар забеляза действията на майка си, но нищо не каза. Човек не укорява Навани Колин, дори и да е крал.
	— О, сядай, Далинар — гласът й стана раздразнителен. — Имаме да обсъждаме въпроси с известна важност.
	Далинар въздъхна и седна. Местата около тях още не бяха заети, а музиката и разговорите бяха достатъчно шумни, та да попречат някой да ги подслуша. Някои от жените свиреха на флейти, а около тях във въздуха се стрелкаха музикални духчета.
	— Попита ме защо се върнах — тихо подхвана Навани. — Добре. Поради три причини. Първо, исках да донеса вестта, че ведените са усъвършенствали своите „полу-брони“, както ги наричат. Твърдят, че въпросните щитове могат да спрат удара на Вълшебен меч.
	Далинар сплете пръсти на масата пред себе си. До него бяха достигнали слухове за това, ала той не им обърна внимание. Хората все твърдяха, че са на крачка от това да създадат Остриета, но никога не успяваха.
	— Виждала ли си такъв щит?
	— Не, но получих потвърждение от човек, на когото вярвам. Тя казва, че могат да постигнат само формата на щит, но не и други от качествата на Бронята. Но _могат_ да блокират удар с Вълшебен меч.
	Това беше стъпка — много малка стъпка — към създаването на Броня. Случилото се беше обезпокоително. Той самият не би повярвал, докато не види с очите си такава „полу-броня“.
	— Можеше да пратиш тази вест по далекосъобщителя, Навани.
	— Е, скоро след като се върнах в Колинар осъзнах, че заминаването ми оттук е политическа грешка. Все повече тези военни лагери се превръщат в истинския център на нашето кралство.
	— Да — тихо се съгласи Далинар. — Отсъствието ни от дома е опасно.
	Дали не беше точно това доводът, който тогава убеди Навани да се върне в Колинар?
	Прекрасната жена махна пренебрежително с ръка.
	— Реших, че кралицата е предостатъчно надарена с качества за управлението на Алеткар. Има кроежи и заговори — винаги ще има — но наистина важните играчи неизбежно идват тук.
	— Твоят син продължава да вижда убийци зад всеки ъгъл — меко рече Далинар.
	— А не трябва ли? След онова, което се случи с баща му…
	— Вярно, но се опасявам, че той стига до крайност. Няма вяра дори на съюзниците си.
	Навани отпусна ръце в скута си — свободната върху скритата.
	— Не го бива много, нали?
	Далинар примигна от изумление.
	— Какво? Елокар е добър човек! Много по-почтен е от всеки друг светлоок в тази армия.
	— Обаче управлението му е слабо. Трябва да признаеш това.
	— Той е крал — отвърна твърдо Далинар, — и мой племенник. Принадлежат му и мечът, и сърцето ми, Навани, и няма да слушам да се говорят лоши неща за него, дори от родната му майка.
	Тя го изгледа. Да не би да изпитваше верността му? Също като дъщеря си, и Навани беше човек на политиката. Интригите я караха да разцъфне като скална пъпка в хладно и влажно време. Но за разлика от Ясна, на Навани беше трудно да се вярва. С Ясна човек поне знаеше къде стои. Далинар за пореден път си пожела племенницата му да изостави своите изследвания и да се върне на Пустите равнини.
	— Не говоря лошо за сина си, Далинар. И двамата знаем, че съм му толкова предана, колкото и ти. Но искам да знам с какво работя, а това изисква определение. Разглеждат го като слаб и намерението ми е той да бъде защитаван. Против волята му, ако се налага.
	Виолетовите й очи и алените й устни му се усмихнаха. Многозначително.
	_О, кръв на предците ми и вие, бурни ветрове! Та тя е прекрасна. Прекрасна и смъртоносна._ Далинар намираше за особено иронично това, че образът на неговата съпруга е заличен от ума му, а е способен да си спомни в най-тънки подробности месеците, през които Навани играеше с него и Гавилар. Настройваше ги един срещу друг, разпалваше желанието им и накрая избра Гавилар.
	През цялото време знаеха, че ще избере Гавилар. Въпреки това болеше.
	— Трябва да поговорим някога насаме — рече Навани. — Искам да чуя мнението ти за някои неща, които се обсъждат в лагера.
	Вероятно това означаваше слуховете за него.
	— Много… много съм зает.
	Тя завъртя очи.
	— Сигурна съм, че е така. Но ще се срещнем, щом се настаня тук и пусна пипала. Какво ще кажеш да се видим след седмица? Ще дойда да ти почета от онази книга на съпруга ми, а после можем да побъбрим. Ще го направим на публично място. Нали така?
	Далинар въздъхна.
	— Много хубаво, обаче…
	— Върховни принцове и светлооки — внезапно обяви Елокар. Далинар и Навани се обърнаха към краля, който стоеше начело на трапезата в пълна военна униформа и с кралски плащ и корона. Вдигна ръка към острова. Хората притихнаха и скоро се чуваше само ромоленето на водата.
	— Уверен съм, че мнозина от вас са чули слуховете за покушението срещу мен по време на лова преди три дни — Рече Елокар. — Когато подпръгът на седлото ми беше срязан.
	Далинар погледна Навани. Тя попривдигна свободната си ръка и я залюля напред-назад, за да му покаже, че намира слуховете неубедителни. Разбира се, бяха й известни. Дайте на Навани пет минути в някой град и тя ще узнае всичко важно, за което се говори там.
	— Уверявам ви, че не бях истински застрашен. Благодарение, отчасти, на Кралската гвардия и на бдителността на моя чичо. Вярвам обаче, че е необходимо да се отнасяме към всички заплахи с нужното благоразумие и сериозност. Ето защо назначавам Сиятелния господар Торол Садеас за Върховен принц на осведомяването и го натоварвам със задачата да разкрие истината за това посегателство над моя живот.
	Далинар беше изумен. Затвори очи и тихо изпъшка.
	— Да разкрие истината — повтори скептично Навани. — Садеас?
	— В името на… Той мисли, че пренебрегвам заплахите за него и затова се обръща към Садеас.
	— Е, може би няма нищо лошо в това. Аз _донякъде_ вярвам на Садеас.
	Далинар отвори очи и рече:
	— Навани, злополуката стана по време на лов, планиран от мен, под защитата на моите гвардейци и моите войници. Конят на краля беше подготвен от моите коняри. Той пред всички ме помоли да разследвам тази работа с подпръга и сега ми отнема разследването.
	— О, Всемогъщи.
	Навани разбра. Все едно Елокар беше обявил, че подозира Далинар. Всякакви сведения, които Садеас разкриеше относно този „опит за убийство“, можеха да имат единствено неблагоприятно отражение върху Далинар.
	Щом омразата на Садеас към Далинар и любовта му към Гавилар се сблъскат, кое ще надделее? _А видението. Казано ми беше да вярвам на Садеас._
	Елокар отново седна и жуженето на разговорите се поднови, малко по-шумно. Кралят сякаш не разбираше какво е направил току-що. Садеас се усмихваше широко. Стана от мястото си, поклони се на краля за сбогом и се смеси с множеството.
	— Още ли твърдиш, че той е добър крал? — попита шепнешком Навани. — Горкото ми разсеяно и неразбиращо момче.
	Далинар се изправи и отиде при краля, който продължаваше да се храни.
	Елокар вдигна поглед.
	— А, Далинар. Предполагам, че ще желаеш да помогнеш на Садеас.
	Далинар седна. Блюдото на Садеас още не беше отнесено — в медната чиния стояха недоядени късчета месо и натрошен хляб.
	— Елокар — с труд рече Далинар, — разговарях с теб само преди няколко дни. Помолих да стана Върховен принц на войната и ти заяви, че това е твърде опасно!
	— Опасно е. Говорих със Садеас по въпроса и той се съгласи. Върховните принцове не биха понесли над тях да има някой по време на война. Садеас подметна, че ако започна с нещо по-малко заплашително — например да назнача някого за Върховен принц на осведомяването — то това би подготвило другите за твоето желание.
	— И Садеас предложи това — равно издума Далинар.
	— Естествено. Време е да имаме Върховен принц на осведомяването. Садеас изрично спомена срязания подпръг като въпрос, който иска да провери. Знае, че ти винаги казваш, че не си подходящ за такива работи.
	_Праотци!_, помисли Далинар. _Изигран съм. При това блестящо._
	В средата на островчето група светлооки се събираха около Садеас.
	Върховният принц на осведомяването имаше власт над криминалните разследвания и особено онези, които засягаха интересите на Короната. В известен смисъл, беше застрашителен почти колкото Върховния принц на войната, ала Елокар не виждаше нещата така. Виждаше само, че най-сетне ще разполага с човек, готов да изслушва параноичните му страхове.
	Садеас беше умен, много умен мъж.
	— Не бъди толкова мрачен, чичо — обади се Елокар. — Нямах представа, че би искал този пост, пък и Садеас ми се видя толкова развълнуван от възможността. Вероятно няма да открие съвсем нищо. Ще се окаже, че кожата просто се е износила. Така ще се оправдаят думите ти, че никога не съм в такава опасност, каквато си мисля.
	— Ще се оправдаят ли? — тихо попита Далинар, все още наблюдавайки Садеас. _Кой знае защо се съмнявам, че ще стане._


>>	23
>>	Множество приложения
>>	{img:pytjat_na_kralete_t1_2.png}

E>
	„Обвиняваш ме, че искането ми е нахално. Обвиняваш ме, че продължавам да недоволствам срещу Райсе и Бавадин. И двете обвинения са основателни.“
E$

	Каладин се изправи в колата и огледа околностите на лагера. Скалата и Тефт точно изпълняваха плана му.
	В родината на Каладин въздухът беше по-сух. В ден преди буря всичко изглеждаше пусто. След бурята растенията скоро се прибираха в своите черупки, стволове и други скришни места, за да съхранят влагата. Ала тук климатът беше по-влажен и растенията се бавеха. Много от скалните пъпки не се прибираха напълно в черупките си. Често се срещаха затревени участъци. Дърветата, които Садеас изсичаше, растяха предимно в една гора северно от военните лагери, но отделни растения имаше и в равнината. Бяха огромни, с дебели стволове, развиваха се наклонени на запад, а яките им корени, прилични на пръсти, се забиваха в камъка и с течение на годините напукваха и натрошаваха земята наоколо.
	Каладин скочи от каруцата. Работата му беше да вдига камъните и да ги реди на дъното на колата. Останалите мостови ги донасяха и ги трупаха на камари наблизо.
	Хората работеха из просторната равнина, придвижваха се сред скалните пъпки, тревите и бурените, които надзъртаха изпод скалите. Последните растяха изключително от западната страна, готови да се отдръпнат в сянката на скалата с приближаването на бурята. Скалите изглеждаха причудливо — всяка приличаше на главата на старец с кичури зелена и кафява коса зад ушите.
	Тъкмо тези кичури бяха особено важни, понеже сред тях се намираха тъничките стъбла на растението, наречено кратункова билка. Накрая на жилавите стъбла имаше фини плоски листа, които можеха да се прибират. Самите стъбла бяха неподвижни, но зад скалите се намираха на сравнително безопасно място. Някои растения се откъсваха при буря, вероятно, за да се закрепят на ново място след стихването на ветровете.
	Каладин вдигна един камък, сложи го на дъното на каруцата и го търкулна при другите. Долната страна на камъка беше влажна, обрасла с лишеи и зацапана с крем.
	Кратунковата билка не беше рядкост, ала не се и срещаше толкова често, колкото други лековити растения. Получили кратко описание на билката, Скалата и Тефт започнаха да търсят, не без успех. Пробивът обаче стана, когато Сил се присъедини към беритбата. Каладин се огледа, щом слезе да вземе поредния камък. Сил се носеше наоколо — бледа, почти невидима фигурка, която водеше Скалата от място на място. Тефт не разбра как грамадният рогоядец успява непрестанно да намира толкова повече билки от него, но Каладин не беше склонен да му обясни. Преди всичко, той още не знаеше защо Скалата може да види Сил. Рогоядецът рече, че това му е вродено.
	Приближиха двама мостови — младоликият Дуни и Безухият Якс влачеха голям камък, натоварен на дървена шейна. По лицата им се стичаха вадички пот. Когато дойдоха, Каладин отупа ръцете си и им помогна да вдигнат камъка. Безухият Якс му се намръщи и промърмори нещо под нос.
	— Този е хубав — рече Каладин и посочи камъка. — Добра работа.
	Якс го изгледа ядно и се отдалечи с наперена стъпка. Дуни вдигна рамене и забързано последва по-възрастния си другар. Както Скалата беше предвидил, вдигането на отряда да събира камъни не направи Каладин по-харесван. Но това трябваше да се свърши. Нямаше как да помогне на Лейтен и другите ранени.
	Когато Якс и Дуни се махнаха, Каладин небрежно се върна в каруцата и коленичи на дъното. Побутна настрани парче насмолен брезент и разкри голяма купчина стъбла от кратункова билка. Бяха дълги почти колкото човешка ръка. Каладин се престори, че размества камъните, а всъщност върза голям вързоп от билката с тънки ластари от скални пъпки.
	Пусна снопа отстрани на каруцата. Коларят беше отишъл да си бъбри с онзи от другата каруца. Така Каладин остана сам — като изключим чула, който си клечеше и гледаше слънцето с лъскави очички.
	Каладин скочи от колата и сложи вътре още един камък. После приклекна, като че искаше да измъкне голям камък изпод каруцата. Всъщност той ловко привърза снопа билки редом с още два отдолу на дъното. Колата имаше широко празно място встрани от оста и една дибла там предоставяше отлично скривалище за растенията.
	_Дано Йезерезе не позволи на някой да му дойде наум да проверява дъното на колата, щом се върнем в лагера._
	Аптекарят каза, че от едно стъбло излиза една капка. Колко стъбла щяха да потрябват на Каладин? Сякаш знаеше отговора на този въпрос, без да се налага да мисли много-много.
	Всяка капка щеше да му е необходима.
	Излезе изпод каруцата и натовари поредния камък. Скалата приближи; грамадният светлокож рогоядец мъкнеше продълговат камък, който повечето мостови не биха могли да носят сами. Скалата вървеше бавно, Сил пърхаше около главата му и от време на време кацаше на камъка да го погледа.
	Каладин слезе от колата и се завтече да помага. Скалата кимна в знак на благодарност. Двамата завлякоха камъка и го сложиха на дъното. Скалата отри чело и се обърна с гръб към Каладин. От джоба му стърчаха шепа растения. Каладин ги грабна и ги пъхна под колата.
	— Какво правим, ако някой забележи? — разсеяно попита Скалата.
	— Обясняваме, че съм тъкач — отговори Каладин, — и смятам да си направя шапка да се пазя от слънцето.
	Скалата изсумтя.
	— Може и да направя тъкмо това — продължи Каладин. Забърса чело. — Би било хубаво в жегата. Но най-добре никой да не види. Дори това, че искаме тези растения, може да се окаже достатъчна причина да ни ги откажат.
	— Вярно е — рече Скалата, протегна се и погледна Сил, която летеше пред него. — Липсват ми планините.
	Сил посочи нанякъде, Скалата почтително се поклони и я последва. Когато го отправи в нужната посока обаче, Сил долетя при Каладин, скочи във въздуха, превърна се в панделка, после се спусна и прие обичайната си форма, а роклята й се развя.
	— Аз много го харесвам — обяви тя, вдигнала показалец.
	— Кого? Скалата ли?
	— Да — отвърна Сил и скръсти ръце. — Той се държи _почтително_. За разлика от други.
	— Чудесно — рече Каладин и вдигна още един камък в колата. — Можеш да летиш след него, вместо да ми досаждаш.
	Постара се да не проличи колко е притеснен. Беше привикнал с нейната компания.
	Тя сбърчи нос.
	— Не мога да летя след него. Прекалено почтителен е.
	— Току-що каза, че _харесваш_ това.
	— Така е. Същевременно го ненавиждам. — Тя изрече това напълно откровено, като че не си даваше сметка за противоречието. Въздъхна и приседна на страницата на колата. — На шега го отведох до купчина чулски тор. А той даже не ми се развика! Просто го разгледа, като че ли се мъчеше да намери някакъв скрит смисъл. Това не е нормално.
	— Струва ми се, че рогоядците обожествяват духчетата или нещо подобно — каза Каладин и пак отри чело.
	— Това е глупаво.
	— Хората вярват в далеч по-глупави неща. Според мен има някакъв смисъл в това да се почитат духчетата. Във вас _наистина_ има нещо особено и вълшебно.
	— Не съм особена! — каза Сил и се изправи. — Аз съм красива и изразителна. — Тя сложи ръце на кръста, но по лицето й Каладин можа да разбере, че не е истински ядосана. Като че се променяше с часове, ставаше все по-…
	Каква? Не точно човекоподобна. По-индивидуална. По-умна.
	Сил замълча при приближаването на друг мостови — Натам. Дълголикият мъж носеше по-малък камък, очевидно гледаше да не се претовари.
	— Здрасти, Натам — рече Каладин и се пресегна да вземе камъка. — Как върви работата?
	Човекът вдигна рамене.
	— Не каза ли, че едно време си бил фермер?
	Натам се отпусна край каруцата и не отговори.
	Каладин намести камъка.
	— Съжалявам, че поисках да свършим тази работа, но имаме нужда от доброто отношение на Газ и на останалите отряди.
	Натам нищо не каза.
	— Това ще ни опази живи — добави Каладин. — Довери ми се.
	Натам просто пак вдигна рамене и се махна. Каладин въздъхна.
	— Много по-лесно щеше да е, ако можех да кажа, че Газ е сменил задачата ни за деня.
	— Но нямаше да е много честно — отговори възмутена Сил.
	— Защо толкова те е грижа за честността?
	— Просто така.
	— Нима? — рече Каладин и с пъшкане се върна към работата. — А да водиш хората при купчина фъшкии? Колко честно е това?
	— Това е друго. Беше шега.
	— Не разбирам как…
	Млъкна при идването на друг мостови. Каладин се съмняваше, че някой притежава странната способност на Скалата да вижда Сил, и не искаше да решат, че си говори сам.
	Ниският слаб мъж се беше представил като Белязания, макар че Каладин не видя някакви белези по лицето му. Имаше къса тъмна коса и ъгловати черти. Каладин опита да завърже разговор и с него, но без успех. Белязаният даже направи неприличен жест, преди да затрополи надалеч.
	— Върша нещо погрешно — рече Каладин, поклати глава и скочи от грубата каруца.
	— Погрешно? — Сил стъпи на ръба на страницата и се взря в него.
	— Мислех, че когато ме видят да спасявам тримата ранени, ще се обнадеждят. Но те все още са безразлични.
	— Наблюдаваха те по-рано, когато се упражняваше с дъската.
	— Наблюдаваха ме, но не помогнаха на ранените. Нито един, с изключение на Скалата. Пък и той го направи, защото ми беше длъжник. Даже Тефт не искаше да дели храната си.
	— Те са себични.
	— Не, не мисля, че тази дума е подходяща. — Вдигна един камък и се помъчи да обясни какво изпитва. — Когато бях роб… е, всъщност аз още съм роб. Но в най-тежкото време, когато господарите се опитваха с бой да унищожат способността ми да се съпротивлявам, бях като тези хора. Нищо не ме интересуваше и не можех да съм себичен. Бях като животно. Правех каквото правех, без да се замислям.
	Сил се свъси. Не беше чудно — самият Каладин не разбираше какво казва. Но докато говореше, започна да схваща.
	— Показах им, че можем да оцелеем, ала това не значи нищо. Ако нашият живот _не си струва_ да се живее, те никога няма да се загрижат за нищо. Все едно им предлагам купища пари, без да има за какво да похарчат богатството си.
	— Като че ли разбирам — отговори Сил. — Какво обаче можеш да направиш?
	Той отмести поглед към лагера. Над кратерите се виеше дим от многобройните огнища за готвене.
	— Не знам. Но мисля, че ще ни трябват още _много_ стъбла от билката.

	* * *

	Вечерта Каладин, Тефт и Скалата вървяха по временните улици на лагера. Номон — средната луна — излъчваше бледа синьо-бяла светлина. Маслени фенери висяха по фасадите на разни кръчми и бордеи. Сферите даваха по-стабилна светлина и можеха да се зареждат, но връзка свещи или мярка масло струваха само една сфера. Често беше по-евтино да се купят свещи или масло, особено ако лампите висяха на място, откъдето сферите лесно могат да се откраднат.
	Садеас не беше наложил вечерен час, ала Каладин знаеше, че за самотния мостови е най-добре нощем да си стои в дърводелския двор. Полупияни войници се шляеха наоколо в кирливи униформи, шепнеха в ушите на уличниците или шумно се хвалеха пред другарите си. Подвикваха обиди на мостовите и се смееха неудържимо. Улиците бяха тъмни, въпреки фенерите и лунната светлина, и безпорядъкът в лагера — бъркотията от каменни сгради, дървени бараки и палатки — създаваше усещане за бъркотия и опасност.
	Каладин и двамата му придружители направиха път на група леко подпийнали войници с разкопчани куртки. Един войник забеляза мостовите, ала те бяха трима, пък и единият беше як рогоядец, така че човекът се ограничи само със смях и побутване на Каладин.
	Мъжът вонеше на пот и евтино пиво. Каладин запази спокойствие. Ако беше ударил войника, щяха да го глобят за хулиганство.
	— Това не ми харесва — рече Тефт и погледна през рамо към гуляйджиите. — Връщам се в лагера.
	— Оставаш — изръмжа Скалата.
	Тефт завъртя очи.
	— Ти какво? Да не мислиш, че се боя от тромав чул като тебе? Ако искам, ще си тръгна, и…
	— Тефт — тихо рече Каладин. — Нуждаем се от теб.
	Нужда. Тази дума имаше особено въздействие върху хората. Някои побягваха. Други се изнервяха. Тефт пък като че копнееше да чуе, че някой има нужда от него. Кимна, промърмори си нещо, но остана с Каладин и Скалата.
	Скоро стигнаха двора с каруците. Той представляваше разграден квадратен участък в западната част на лагера. През нощта дворът беше пуст. Каруците бяха оставени в дълги редици. Чулите спяха в обори недалеч и приличаха на малки хълмове. Каладин се прокрадна в двора. Внимаваше за стражи, но явно никой не се притесняваше от кражба на нещо голямо като каруца от средата на военния лагер.
	Скалата го побутна и посочи към сенчестите обори. Някакво момче седеше на пост и зяпаше луната. Чулите бяха ценни и си струваше да се пазят. Горкото момче. Колко често му се налагаше да будува нощем и да варди ленивите добичета?
	Каладин приклекна край една каруца, другите двама го последваха. Посочи по-нататък по редицата и Скалата се придвижи нататък. Каладин посочи в противоположната посока и Тефт го изгледа, но тръгна.
	Каладин се прокрадна покрай средната редица. В двора имаше около тридесет каруци, по десет в редица, но проверката вървеше бързо. Просто прокарване на пръстите по задната дъска в търсене на оставения знак. Само след няколко минути една неясна фигура се появи в редицата на Каладин. Беше Скалата. Той посочи настрани и вдигна ръка с разперени пет пръста. Петата каруца откъм горния край. Каладин кимна и тръгна.
	Точно когато стигна въпросната каруца, чу приглушен вик откъм Тефт. Каладин потрепери, после погледна пазача. Момчето си гледаше луната и разсеяно подритваше една дъска.
	Миг по-късно Скалата и засраменият Тефт забързаха към Каладин.
	— Съжалявам — прошепна Тефт. — Тази ходеща планина ме стресна.
	— Ако съм планина — изръмжа Скалата, — защо тогава не ме чу? А?
	Каладин изсумтя и опипа гърба на каруцата, забърса с пръсти белега на дъската. Пое дъх и пропълзя по гръб отдолу.
	Стъблата си бяха на мястото, вързани на двадесет снопа, всеки от които широк около педя.
	— Слава на Иши, Вестителя на късмета — прошепна той и отвърза първия сноп.
	— Всички са тук, а? — рече Тефт, приведе се и се почеса по брадата. — Не мога да повярвам, че намерихме толкова много. Трябва да сме отскубнали всяка билка на полето.
	Каладин му подаде първия сноп. Без Сил нямаше да намерят и една трета от това. Летеше с бързината на насекомо и очевидно имаше усет към откриването на неща. Каладин развърза следващия сноп и го подаде навън. Тефт го привърза към първия.
	Докато Каладин работеше, вихрушка от бели листенца връхлетя под колата и прие очертанията на Сил. Тя се пързулна и спря до главата му.
	— Доколкото можах да видя, няма пазачи. Само едно момче в обора. — Бяло-синкавата й прозрачна фигурка беше почти невидима в мрака.
	— Надявам се растенията още да са добри — прошепна Каладин. — Ако изсъхнат прекалено…
	— Добри са. Ти все се тревожиш. Намерих ти бутилки.
	— Наистина ли? — попита Каладин и от нетърпение почти приседна. Успя да спре, преди да си разбие главата.
	Сил кимна.
	— Ще ти покажа. Не можах да ги донеса. Прекалено са тежки.
	Каладин бързо отвърза останалите снопи и ги подаде на нервния Тефт. Измъкна се и взе два от по-дебелите, тройни снопове. Тефт взе други два, а Скалата понесе три, тикнал единия под мишница. Трябваше им място, където да работят необезпокоявани. Ако и билката да изглеждаше без стойност, видеше ли ги, Газ все щеше да намери начин да ги провали.
	_Първо бутилката_, каза си Каладин. Кимна на Сил, която ги поведе извън двора с каруците, към една кръчма. Изглеждаше набързо стъкмена от второкачествена дървесина, но това не пречеше на посетителите да си прекарват добре. Каладин се тревожеше дали постройката няма да рухне от тази шумна веселба.
	Зад кръчмата в потрошен кош имаше камара негодни бутилки. Стъклото беше твърде ценно и целите бутилки се използваха отново, но тези тук бяха напукани или счупени отгоре. Каладин седна върху своите снопи и избра три почти цели бутилки. Изплакна ги в едно буре с вода наблизо и ги пъхна в нарочно донесената за целта торба.
	Взе снопите и кимна на другите.
	— Постарайте се да изглежда все едно вършите нещо обичайно. Наведете глави.
	Тефт и Скалата потвърдиха и излязоха на главната улица, понесли билките, като че ли изпълняват някаква задача. Привлякоха много по-малко внимание от по-рано.
	Заобиколиха самия дърводелски двор, пресякоха откритото пространство, където се събираха войниците, преди да се спуснат по склона към Пустите равнини. Един страж ги видя и Каладин затаи дъх, ала войникът не каза нищо. Вероятно от позите им беше заключил, че имат причина да вършат каквото вършат. Друго щеше да е, ако опитаха да излязат от лагера. Но участъкът близо до първите пропасти не беше вън от пределите му.
	Не след дълго стигнаха до мястото, където Каладин едва не се уби. Каква разлика само за няколко дни. Той се чувстваше друг човек — особена смесица между предишния младеж, роба и жалкия окаяник, с който още имаше да се бори. Спомни си как стои на ръба на пропастта и гледа надолу. Тъмнината все така го плашеше.
	_Ако не успея да спася мостовите, окаяникът отново ще надделее в мен. И този път той ще постигне своето…_ Каладин потрепери при тази мисъл. Остави снопите на ръба на пропастта и приседна. Двамата му другари неохотно го последваха.
	— И ще ги хвърлим в пропастта? — попита Тефт, почесвайки се по брадата. — След целия този труд?
	— Не, разбира се — отговори Каладин. Той се позамисли; луната Номон беше ярка, но все пак беше нощ. — Нямате сфери, нали?
	— Защо? — рече подозрително Тефт.
	— За светлина, Тефт.
	Тефт изсумтя и измъкна шепа гранатови чипове.
	— Щях да си ги похарча тази вечер… — каза той. Сферите сияеха в дланта му.
	— Добре — отвърна Каладин и измъкна от снопа едно растение. Какво казваше баща му за тази билка? Каладин бавно напука мъхестата повърхност на стъблото и разкри кухата му вътрешност. Улови растението за другия край и прокара пръсти по дължината му, като стискаше силно. В празната бутилка се отцедиха две капки млечнобяла течност.
	Каладин се усмихна доволно и отново прокара пръсти по растението. Този път нищо не излезе и той хвърли стъблото в пропастта. Макар че по-рано приказваше за плетене на шапка, всъщност не искаше да оставя доказателства.
	— Стори ми се, че каза, че няма да ги изхвърляме! — рече Тефт с обвинителен тон.
	Каладин вдигна бутилката.
	— Изхвърляме чак след като извадим това.
	— Какво е? — поинтересува се Скалата и се приведе по-близо.
	— Сок от кратункова билка. Или, по-скоро, мляко. Не мисля, че е същински сок. Във всеки случай, това е мощен антисептик.
	— Анти… какво? — попита Тефт.
	— Отпъжда духчетата на загниването — обясни Каладин. — А те предизвикват възпаление. Това мляко е едно от най-добрите противовъзпалителни средства. Действа дори и върху вече възпалени рани.
	А това беше добре, защото раните на Лейтен вече се разлютяваха и почервеняваха, духчетата на загниването пъплеха навсякъде.
	Тефт изпъшка и хвърли поглед на снопите растения.
	— Тук има много билки.
	— Знам — отвърна Каладин и подаде другите две бутилки. — Затова се радвам, че не ми се налага сам да изстискам всичките.
	Тефт въздъхна, ала седна и развърза един сноп. Скалата се залови за работа без оплаквания — седеше с колене настрани, а между стъпалата си стискаше бутилката.
	Появи се лек ветрец и растенията зашумоляха.
	— Защо те е грижа? — попита накрая Тефт.
	— Защото те са моите хора.
	— Да си водач на моста не означава това.
	— Означава каквото ние решим — отговори Каладин и забеляза, че Сил е дошла да ги слуша. — Ти, аз, другите.
	— Мислиш ли, че ще те оставят да го направиш? — поинтересува се Тефт. — Светлооките и капитаните?
	— Да не мислиш, че ще обърнат внимание и изобщо ще забележат?
	Тефт позамълча, после изръмжа и взе да изцежда следващото растение.
	— Може би ще забележат — каза Скалата. В движенията на грамадния мъж при работата с билките имаше изненадваща деликатност. Каладин не допускаше, че дебелите му пръсти могат да са толкова внимателни и прецизни. — Те, светлооките, често забелязват нещата, които ти се ще да не забележат.
	Тефт пак изръмжа в знак на съгласие.
	— Как се озова тук, Скала? — попита Каладин. — Как един рогоядец стига дотам да напусне планините и да слезе в равнината?
	— Не трябва да питаш за тези неща, синко — вметна Тефт и размаха показалец. — Ние не говорим за миналото си.
	— Ние не говорим за _нищо_ — рече Каладин. — Вие двамата дори не си знаехте имената.
	— Имената са едно. Миналото е друго. Аз…
	— Всичко е наред — обади се Скалата. — Ще ви разкажа за това.
	Тефт си промърмори нещо, ала се приведе да чува по-добре Скалата.
	— Моят народ няма Вълшебен меч — подхвана рогоядецът с ниския си тътнещ глас.
	— Не е необичайно. Извън Алеткар и Я Кевед малко кралства притежават Остриета.
	В армиите това беше предмет на известна гордост.
	— Не е вярно — отговори Скалата. — Тайлена има пет Остриета и три пълни Брони, всичките са на кралските гвардейци. Селаите също имат и Брони, и Остриета. Други пък, като Хердаз, имат по един Меч и една Броня, които се предават по наследство в кралското семейство. Ние, ункалаките, обаче нямаме нищо. Мнозина от нашите _нуатома_ — това е като вашите светлооки, само дето очите им не са светли…
	— Как може човек да е светлоок без светли очи? — попита свъсено Тефт.
	— Като е с тъмни очи — отговори Скалата, сякаш това се разбираше от само себе си. — Ние не избираме водачите си по този начин. Сложно е. Ама не прекъсвай разказа. — Той изцеди още едно растение и метна шумката на камарата до себе си. — {e}Нуатома{/e}-та смята за голям срам това, че нямаме Брони и Вълшебни мечове. Те много силно желаят тези оръжия. Вярва се, че онзи _нуатома_, който пръв се сдобие с Меч, ще стане крал. Крал ние нямаме от много години. Нито една планина няма да влезе във война с друга планина, където някой има от благословените оръжия.
	— И сте дошли да _купите_ от тях? — попита Каладин. Никой Броненосец не би продал оръжието си. Всяко от тях беше отделна реликва, взета от Загубените Сияйни след тяхното предателство.
	Скалата се разсмя.
	— Ха! Да купуваме? Не, не сме толкова глупави. Но моят _нуатома_ знаеше за вашата традиция, нали така. Според нея, ако човек убие Броненосец, може да вземе неговото въоръжение и да го присвои. И тъй, моят _нуатома_ и неговият дом в голяма процесия слязохме тук, за да намерим и убием един от вашите Броненосци.
	Каладин едва не избухна в смях.
	— Предполагам, че се е оказало по-трудно.
	— Моят _нуатома_ не беше глупак — отбранително рече Скалата. — Знаеше, че ще бъде трудно, но вашата традиция ни даваше надежди, разбирате ли? От време на време някой храбър _нуатома_ ще слиза и ще се дуелира с Броненосец. Един ден някой от нашите ще победи и ще имаме Броня и Меч.
	— Може би — каза Каладин и метна едно изстискано стъбло в пропастта. — Ако допуснем, че някой ще се съгласи да се бие с вас до смърт.
	— А, те непрекъснато се дуелират — отвърна Скалата през смях. — {e}Нуатома{/e}-та носи много богатства и обещава всичко на победителя. Вашите светлооки не могат да подминат такова топло езеро! Не смятат, че ще е трудно да убият един ункалаки, който няма Меч. Загинали са много от нашите. Но нищо. В крайна сметка ще спечелим.
	— И ще получите един комплект — каза Каладин. — Кралството Алеткар има десетки.
	— Един е за начало — отговори Скалата и вдигна рамене. — Но моят _нуатома_ загуби и аз станах мостови.
	— Чакай малко — намеси се Тефт. — Изминал си толкова дълъг път заедно с твоя господар и щом той е загубил, ти тутакси си постъпил в отряда?
	— Не, не, ти не разбираш. Моят _нуатома_ предизвика върховния принц Садеас. Добре известно е, че тук, на Пустите равнини, е пълно с Броненосци. Та моят _нуатома_ реши, че ще е по-лесно първо да пребори някой само с Броня, а после да спечели и Меч.
	— И? — попита Тефт.
	— Когато {e}нуатома{/e}-та загуби от Сиятелния господар Садеас, всички ние станахме негови.
	— Значи ти си роб? — каза Каладин и поглади клеймата на собственото си чело.
	— Не, при нас няма такова нещо. Аз не бях роб на моя _нуатома_. Аз бях част от семейството му.
	— От неговото _семейство_ ли? — удиви се Тефт. — В името на Келек! Ти си светлоок!
	Скалата пак се разсмя с цяло гърло. Каладин също се усмихна. Толкова отдавна не беше чувал някой да се смее така.
	— Не, не. Аз бях само _умарти’ а_ — негов братовчед, както бихте се изразили вие.
	— Все пак, бил си му роднина.
	— По нашите Върхове роднините на господаря са негови слуги.
	— Що за система е това? — възнегодува Тефт. — Трябва да слугуваш на собствените си роднини? Гръм да ме удари! По-скоро бих пукнал, така смятам аз.
	— Не е толкова зле — отговори Скалата.
	— Не познаваш моите роднини — каза му Тефт и потръпна.
	Скалата пак се разсмя.
	— Би ли предпочел да служиш на човек, когото не познаваш? Някой като тоя Садеас? Който не ти е роднина? — Скалата тръсна глава. — Равнинци. Много въздух имате тука. От това мозъците ви се поболяват.
	— Много въздух ли? — полюбопитства Каладин.
	— Да.
	— И как можеш да имаш прекалено много въздух? Та той е навсякъде.
	— Това нещо е трудно за обяснение.
	Алетският на Скалата беше добър, но понякога той забравяше някои прости думи. Друг път не забравяше и изреченията му бяха правилни. Колкото по-бързо говореше, толкова повече думи пропускаше.
	— Имате твърде много въздух. Елате в Рогоядските върхове. Ще видите.
	— Предполагам — отговори Каладин и стрелна Тефт с поглед. Той само сви рамене. — Но за едно не си прав. Каза, че служим на човек, когото не познаваме. Е, аз _познавам_ господаря Садеас. Познавам го добре.
	Скалата вдигна вежда.
	— Нагъл — продължи Каладин, — отмъстителен, алчен, напълно развален.
	Скалата се усмихна.
	— Да, мисля, че си прав. Той не е сред най-добрите светлооки.
	— Сред тях няма „най-добри“, Скала. Всички са еднакви.
	— Значи, светлооките са ти причинили много неща.
	Каладин вдигна рамене. Въпросът разкри незаздравели рани.
	— Все едно. Господарят ти е имал късмет.
	— Имал е късмета да го посече Броненосец?
	— Имал е късмета да не го победи — уточни Каладин — и да открие, че е бил измамен. Нямаше да го оставят да си тръгне с Бронята на Садеас.
	— Глупости — намеси се Тефт. — Традицията…
	— Традицията е слепият свидетел, с чиято помощ ни осъждат — каза Каладин, — тя е красивата опаковка на техните лъжи. Тя ни кара да им служим.
	Тефт вирна брадичка.
	— Живял съм много по-дълго от теб, синко. Знам много неща. Ако обикновен човек убие вражески Броненосец, ще стане светлоок. Така е.
	Каладин остави спора да замре. Ако илюзиите помагаха на Тефт да разбира по-добре мястото си в бъркотията на войната, кой беше той да го разубеждава?
	— И ти си бил слуга? — обърна се той към Скалата. — В свитата на Сиятелния господар? Какъв слуга? — Помъчи се да си спомни правилната дума и се върна към времената, когато общуваше с Уистиоу или Рошоне. — Лакей? Иконом?
	Скалата се разсмя.
	— Бях готвач. Моят _нуатома_ не би слязъл в равнините без своя готвач! Храната ви тук има толкова много подправки, че нищо друго не се усеща. Можете да ядете и камъни, поръсени с пипер!
	— Точно _ти_ да говориш за храна — рече свъсено Тефт. — Един рогоядец?
	Каладин се намръщи.
	— Впрочем защо ви наричат така?
	— Защото те ядат рогата и черупките на нещата, които залавят — намеси се Тефт. — Външните части.
	Скалата се усмихна и очите му се изпълниха с копнеж.
	— Наистина ли ядете черупките? — попита Каладин.
	— Имаме много здрави зъби — гордо рече Скалата. — Но ето. Вие сега знаете моята история. Сиятелният господар Садеас не беше сигурен какво да прави с всички нас. Някои направи войници, други взе в домакинството си. Стъкмих му едно ястие и той ме прати при мостовите. — Скалата се поколеба. — Може и да бях, хмм, подобрил супата.
	— Подобрил? — обади се Каладин учудено.
	Скалата сякаш се попритесни.
	— Разбирате ли, бях доста ядосан за смъртта на моя _нуатома_. И си казах — тия равнинци, езиците им са изподрани и опърлени от храната. Нямат вкус и…
	— И какво?
	— Лайно от чул. Явно имаше по-силен вкус, отколкото допусках.
	— Я чакай — намеси се Тефт. — Ти си сложил _фъшкия_ в супата на върховния принц Садеас?
	— Е, да. Всъщност, пуснах и в хляба. И в гарнитурата за пържолите. И направих лютеничка за намаслените му гарами. Така открих, че чулската фъшкия има множество приложения.
	Тефт се разсмя. Смехът му отекна. Катурна се на една страна и продължи да се превива от смях, та чак Каладин се разтревожи да не падне в пропастта.
	— Рогоядецо! — най-сетне успя да продума Тефт. — Дължа ти питие.
	Скалата се подсмихна. Каладин се поразвесели и поклати глава. Изведнъж му се стори смислено.
	— Какво? — попита Скалата, който явно беше забелязал изражението му.
	— Точно това ни трябва — каза Каладин. — _Това!_ Точно това ми липсваше.
	Скалата позамълча.
	— Фъшкия ли? Фъшкия ли ти трябва?
	Тефт отново избухна в неудържим смях.
	— Не — отговори Каладин. — Трябва ми… е, ще ти покажа. Но първо да изцедим сока от билката.
	Едва бяха привършили първия сноп, а пръстите го боляха от изстискването.
	— Ами ти, Каладин? — попита Скалата. — Разказах ти моята история. А ти ще ми разкажеш ли твоята? Как се сдоби с тези клейма на челото?
	— Аха — обади се Тефт, докато бършеше очи. — Чия храна подправи _ти_?
	— Не каза ли, че е забранено да се пита за миналото на мостовия — отговори Каладин.
	— Синко, ти накара Скалата да сподели. Значи е съвсем честно.
	— Тоест, ако аз разкажа моята история, и ти ще разкажеш твоята?
	Тефт веднага се начумери.
	— Гледай сега, няма да…
	— Убих човек — каза Каладин.
	Това накара Тефт да млъкне. Скалата вдигна глава. Каладин забеляза, че Сил гледа с интерес. Това беше необичайно за нея; друг път вниманието й бързо се отклонява.
	— Убил си човек? — попита Скалата. — И след това те направиха роб? Не е ли наказанието за убийство смърт?
	— Не беше убийство — тихо отговори Каладин и се замисли за парцаливия старец в робската кола, който му задаваше същите въпроси. — Всъщност получих благодарностите на някой много важен.
	Той замълча.
	— И? — накрая попита Тефт.
	— И… — продума Каладин, загледан в едно от растенията. На запад луната Номон залязваше, а на изток се издигаше малкият зелен диск на последната луна Мишим. — И се оказва, че светлооките не отвръщат особено добре, когато отказваш даровете им.
	Другите чакаха още, но Каладин се умълча и продължи да работи. Изненада се колко е болезнено връщането към тези събития в армията на Амарам.
	Тефт и Скалата като че ли доловиха настроението му или пък прецениха, че казаното е достатъчно — и двамата се върнаха към работата си и не го закачаха повече.


>>
	{img:pytjat_na_kralete_t1_risunka_1.jpg|#Стара рисунка на голямочерупчест}


>>	24
>>	Галерията с картите
>>	{img:pytjat_na_kralete_t1_6.png}

E>
	„Нито едно от тях не намалява верността на нещата, които ти пиша тук.“
E$

	Кралската галерия с картите беше едновременно красива и практична. Просторната сводеста сграда от камък беше изработена с Превръщател. Гладките й стени се сливаха със скалистата земя. Приличаше на грамаден самун тайленски хляб. Големите оберлихти пропущаха слънчева светлина, която огряваше хубави редици шистокори.
	Далинар мина край една от тях — чак до раменете му се извисяваха усукани пипала в розово, ярко зелено и синьо. Покритите с дебела твърда кора растения нямаха същински стволове и листа. Само пипалата им се вееха като разноцветна коса. Иначе шистокорът приличаше повече на скала, отколкото на растение. Все пак, учените казваха, че трябва да е растение заради развитието си и заради протягането на пипалата по посока на светлината.
	_И хората правеха така. Някога_, помисли Далинар.
	Върховният принц Роион стоеше пред една от картите с ръце зад гърба. Многочислената му свита се беше струпала в другия край на галерията. Роион беше висок светлокож мъж с тъмна добре подрязана брада. Косата му редееше на темето. Като повечето мъже носеше къса отворена горна дреха, под която се виждаше ризата му. Червената тъкан надзърташе над яката.
	_Колко небрежно_, рече си Далинар. Много беше модерно. На него просто му се щеше новата мода да не е толкова, хмм, небрежна.
	— Сиятелни Далинар — продума Роион. — Трудно ми е да разбера целта на тази среща.
	— Поразходете се с мен, Сиятелни господарю Роион — отвърна Далинар и кимна настрани. Другият въздъхна, ала тръгна с Далинар по пътеката между растенията и стената с окачените карти. Адютантите на Роион ги последваха. Сред тях имаше и виночерпец и щитоносец.
	Всяка от картите се осветяваше от диаманти, поставени в излъскана до блясък стомана. Картите бяха подробни и начертани върху цели огромни листове пергамент. Те очевидно бяха направени от Превръщателите. В центъра на помещението събеседниците се приближиха до Първичната карта. Тя беше огромна и подробна и висеше в рамка на стената. Показваше всички вече проучени части на Пустите равнини. Постоянните мостове бяха изобразени в червено, а по платата близо до алетските военни лагери бяха изписани глифите на съответните върховни принцове. Източният дял на картата не беше толкова подробен, а към края линиите просто изчезваха.
	В средата се намираше оспорваният район — платата, на които чудовищата най-често излизаха да правят какавидите си. Малко от зверовете се приближаваха до зоната с постоянните мостове. Дойдеха ли, то беше, за да ловуват, а не да правят какавиди.
	Контролът над близките плата все още беше важен, понеже по взаимно съгласие даден принц не можеше да прекосява без разрешение плато, поддържано от друг. Това определяше кой от принцовете има най-добри пътища към централните плата и кой трябва да поддържа наблюдателните постове и постоянните мостове. Платата се купуваха и продаваха от принцовете.
	До Първичната карта беше окачен още един пергамент със списък на върховните принцове и броя на скъпоценните ядра, спечелени от всеки от тях. Съвсем по алетски — хората да се насърчават, като се показва съвършено ясно кой побеждава и кой изостава.
	Очите на Роион незабавно се преместиха върху собственото му име в списъка. От всички върховни принцове, той беше спечелил най-малко скъпоценни ядра.
	Далинар се пресегна и забърса картата. Централните плата бяха именувани или номерирани за по-голяма яснота. Сред тях изпъкваше едно просторно плато, което се издигаше предизвикателно най-близо до позициите на паршендите. Наричаха го Кулата. То беше необичайно голямо и с особена форма. Чудовищата от пропастта като че ли най-много обичаха да ходят там и да правят какавиди.
	При вида на платото Далинар поспря. Размерът му определяше броя на войниците, които могат да се пратят там. Паршендите обикновено пращаха на Кулата многочислена армия и вече двадесет и седем пъти бяха отблъсвали нападенията на алетите. Нито един от принцовете не беше побеждавал в сражение на Кулата. Самият Далинар се беше връщал два пъти.
	Просто бе прекалено близо до паршендите. Те винаги можеха да се доберат първи дотам, да се строят и да ползват склона като отлична висока позиция. _Но ако успеем да ги приклещим там с достатъчно голяма наша войска…_, помисли Далинар. Това щеше да означава залавяне в клопка и изтребване на огромен брой паршенди. Може би достатъчно, та повече да не са способни да воюват на Пустите равнини.
	Налагаше се това да бъде внимателно обмислено. Преди да може да стане обаче, на Далинар му трябваха съюзи. Придвижи пръстите си в западна посока.
	— Върховният принц Садеас се представя твърде добре напоследък. — Далинар потропа по лагера му. — Купува плата от другите принцове и така му е все по-лесно да достига бойното поле пръв.
	— Да — намръщено потвърди Роион. — Едва ли е необходима карта, та да разбереш това, Далинар.
	— Погледни колко е обширно — продължи Далинар. — Шест години непрекъснато воюване, и никой дори не е _зърнал_ центъра на Пустите равнини.
	— Никой не е целял това. Удържаме ги където са, обсаждаме ги, уморяваме ги от глад и ги принуждаваме да дойдат към нас. Не беше ли това _твоят_ план?
	— Да, но и през ум не ми минаваше, че ще продължи толкова дълго. Напоследък мисля, че може би е дошло време за смяна на тактиката.
	— Защо? Тази тактика действа. Не минава и седмица без няколко схватки с паршендите. Но, ако позволиш да изтъкна, напоследък _ти_ едва ли си пример за подражание в боя. — Роион кимна към името на Далинар в списъка.
	До него имаше доста отметки, но малко от тях бяха нови.
	— Някои говорят, че Тоягата е загубил хъс — рече Роион. Внимаваше да не обиди Далинар открито, ала все пак отиде по-далеч, отколкото по-рано би дръзнал. Вестта за поведението на Далинар в казармата се беше разпространила.
	Далинар се насили да запази спокойствие.
	— Роион, не можем да продължаваме да приемаме тази война като игра.
	— Всяка война е игра. Най-великата игра, в която загубата е смърт, а печалбата е истинско богатство! За такъв живот съществуват мъжете. Да се борят, да убиват, да побеждават. — Той цитираше Слънцетворящия, последният алетски крал, обединил върховните принцове. Някога Гавилар тачеше името му.
	— Може би. Но какъв е смисълът? Бием се да спечелим Мечове, после ги използваме, за да се бием още и да вземем повече мечове. Това е кръг, ние се въртим ли, въртим. Гоним опашките си, за да станем по-добри в гоненето на опашките си.
	— Ние се сражаваме, за да се подготвим за отвоюването на небесата и връщането на онова, което ни принадлежи.
	— Хората могат да се подготвят и без да ходят на война, и могат да ходят на война, която не е безсмислена. Не винаги е било, както е сега. Имало е времена, когато нашите войни са _означавали_ нещо.
	Роион се позачуди.
	— Почти ме караш да вярвам в слуховете, Далинар. Говори се, че си загубил вкус за битките, че вече нямаш воля да се сражаваш. — Пак погледна Далинар. — Някои казват, че е време да абдикираш в полза на сина си.
	— Слуховете са грешни — тросна се Далинар.
	— Тоест…
	— _Грешни_ са — твърдо продължи Далинар, — ако твърдят, че вече не ме е грижа. — Той отново докосна картата и прокара пръсти по гладкия пергамент. — Грижа ме е, Роион. Дълбоко. За хората. За моя племенник. За бъдещето на тази война. И затова предлагам отсега нататък да следваме нападателен курс.
	— Е, струва ми се, че е добре това да се чуе.
	_Обедини ги…_
	— Искам да опитаме с теб съвместен щурм на плато — каза Далинар.
	— _Какво?_
	— Искам двамата да координираме усилията си и да нападнем едновременно, да действаме заедно.
	— Че защо бихме искали да направим подобно нещо?
	— Можем да увеличим възможностите си за вземане на скъпоценни ядра.
	— Ако по-голямата численост на войниците означаваше увеличаване на тези възможности, просто щях да доведа повече от собствените си войски. Платата са прекалено малки за разгръщане на многобройна армия и мобилността е по-важна от чистите числа.
	Имаше основание; на равнините повече не значеше непременно по-добре. Ограничените пространства и необходимият бърз марш към полесражението значително измениха военното дело. Точната численост на изискваните войски зависеше от размера на платото и от личната военна философия на върховния принц.
	— Съвместната работа няма да значи просто изкарване на повече войници — поясни Далинар. — Армията на всеки от върховните принцове има различни силни страни. Аз съм прочут с тежката си пехота; ти имаш най-добрите стрелци с лък. Садеас разполага с най-бързите мостове. Работим ли заедно, можем да изпробваме нови тактики. Похабяваме твърде много усилия, за да стигнем бързо до платата. Ако не сме толкова припрени, ако не се състезаваме помежду си, може би ще сме в състояние да обкръжим платото. Можем да позволим на паршендите да пристигнат първи и после да ги нападнем по _нашите_ условия, а не по техните.
	Роион се умълча. Далинар в продължение на дни беше обсъждал с генералите си възможността за съвместно нападение. Като че ли щеше да се окаже с явни предимства, но нямаше как да знаят със сигурност, докато някой от другите принцове не опиташе заедно с него.
	Всъщност Роион като че ли обмисляше предложението.
	— Кой взима скъпоценното ядро?
	— Делим богатството по равно — отговори Далинар.
	— А ако спечелим Вълшебен меч?
	— Който го спечели, ще го вземе, очевидно е.
	— И най-вероятно това ще си ти — навъсено рече Роион. — Понеже и ти, и синът ти вече сте Броненосци.
	Ето каква беше най-голямата трудност с Вълшебните мечове и Броните — почти нямаше вероятност да ги спечелиш, ако вече не притежаваш свои. Всъщност, често се оказваше недостатъчно да имаш само Броня или само Меч. Садеас се беше изправял срещу паршендски Броненосци на бойното поле и винаги биваше принуден да отстъпи, за да не загине.
	— Сигурен съм, че можем да решим нещо по-справедливо — най-сетне каза Далинар. Досега се надяваше да може да даде Броня и Меч на Ренарин, ако спечелеше отново.
	— Убеден съм — скептично отвърна Роион.
	Далинар пое дъх. Трябваше да е по-дързък.
	— А ако ги предложа на теб?
	— Моля?
	— Опитваме съвместно нападение. Ако спечеля Меч или Броня, ти ще вземеш първите. Но вторите ще задържа.
	Роион зяпна.
	— Наистина ли би го направил?
	— Кълна се в честта си, Роион.
	— Добре, в твоята дума никой не би се усъмнил. Но можеш ли да ме виниш, че съм предпазлив?
	— Защо?
	— Аз съм върховен принц, Далинар. Вярно, че княжеството ми е най-малкото, но сам съм си господар. Не искам да се окажа подчинен на някой по-голям.
	_Ти вече си станал част от нещо по-голямо_, гневно помисли Далинар. _Това стана в мига, когато се закле във вярност на Гавилар._ Роион и другите принцове не спазваха обещанията си.
	— Нашето кралство може да е много повече, отколкото е сега, Роион.
	— Може. Но може и аз да съм доволен от това, което имам. Както и да е, предложението ти е интересно. Ще трябва да го обмисля по-добре.
	— Чудесно — каза Далинар, но инстинктите му говореха, че Роион ще отклони предложението. Принцът бе прекалено подозрителен. Върховните принцове едва се доверяваха един на друг и _без_ залогът да са Броня и Меч.
	— Ще те видя ли на празненството тази вечер? — попита Роион.
	— Защо не? — отвърна Далинар с въздишка.
	— Е, гадателите казват, че _може_ да има буря довечера, нали разбираш…
	— Ще бъда там — твърдо отвърна Далинар.
	— Да, разбира се — подсмихна се Роион. — Няма причина да не дойдеш. — Отново се усмихна на Далинар и се оттегли, последван от адютантите си.
	Далинар въздъхна и заразглежда Първичната карта, докато премисляше срещата и нейното значение. Остана дълго пред картата, загледан в Равнините като някакъв бог. Платата приличаха на нагъсто разположени острови или на грамаден витраж с неравни парчета стъкло. За кой ли път Далинар изпита чувството, че би могъл да забележи порядък в разположението на платата. Видеше ли повече от тях, вероятно щеше да успее. Какво означаваше порядъкът, в случай че _наистина_ го има?
	Всички останали бяха толкова загрижени да изглеждат силни, да се самодоказват. Мигар само той виждаше колко лекомислено е това? Сила заради самата сила? Каква полза от силата, ако не правиш нищо с нея?
	_Някога Алеткар е бил светлина_, помисли Далинар. _Така твърди книгата на Гавилар, това ми показват виденията. Нохадон е бил крал на Алеткар много отдавна. В епохата преди оттеглянето на Вестителите._
	Далинар почти я виждаше. Тайната. Тайната, която така вълнуваше Гавилар в месеците преди смъртта му. Само ако можеше да се протегне още малко, Далинар щеше да я разбере. Да види целта в живота на хората. И най-сетне да знае.
	Нали тъкмо това правеше през последните шест години. Да улавя, да се протяга, да стига малко по-далеч. А колкото по-далеч стигаше, толкова по-далечни сякаш ставаха отговорите.

	* * *

	Адолин пристъпи в Галерията с картите. Баща му още беше тук, сам. Отдалеч го наблюдаваха двама сини гвардейци. Роион не се виждаше никъде.
	Адолин приближи бавно. Далинар отново имаше така честия напоследък отсъстващ поглед. Дори и да не преживяваше някой от своите епизоди, той не беше изцяло тук. Не и както присъстваше по-рано.
	— Татко? — продума Адолин и пристъпи към Далинар.
	— Здравей, Адолин.
	— Как беше срещата с Роион? — попита Адолин и се помъчи да звучи бодро.
	— Разочароващо. Оказва се, че съм много по-слаб в дипломацията, отколкото бях някога във войната.
	— Няма изгода от мира.
	— Всички това казват. Ала някога ние сме живели в мир и, изглежда, сме се справяли добре. Даже по-добре.
	— Мир не е имало от времето на Селенията на Покоя — незабавно отвърна Адолин. — Човешкият живот на Рошар е борба. — Това беше от _Аргументите_.
	Далинар поразвеселен се обърна към Адолин.
	— Цитираш ми от писанието? Ти?
	Адолин сви рамене и се почувства глупаво.
	— Е, как да кажа, Малаша е доста религиозна и затова по-рано днес слушах…
	— Чакай малко. Малаша ли? Коя е тя?
	— Дъщерята на Сиятелния господар Севекс.
	— А какво стана с другото момиче, Янала?
	Адолин се смръщи при мисълта за разходката онзи ден, която се оказа същинско бедствие. За оправянето на нещата потрябваха няколко хубави подаръка. Тя като че ли се интересуваше много по-слабо от него сега, когато той ухажваше друга.
	— Доста е тежко. Малаша ми се струва по-добра партия. — Адолин бързичко продължи: — Разбирам, че Роион няма скоро да участва в съвместно нападение на плато с нас.
	Далинар поклати глава.
	— Той прекалено се бои, че се опитвам да го вкарам в положение, в което мога да заграбя земите му. Като че ли беше грешка да се обърна първо към най-слабия от принцовете. Той по-скоро ще се свие, ще се постарае да преживее каквото го сполети и ще държи своето. Вместо да рискува и да играе за нещо по-голямо.
	Далинар се вгледа в картата и изразът му отново стана отчужден.
	— Мечтата на Гавилар беше да обедини Алеткар. Някога мислех, че той е успял, противно на неговите твърдения. Колкото по-дълго работя с тези хора, толкова по-добре разбирам, че Гавилар е бил прав. Провалихме се. Победихме принцовете, но _не_ ги обединихме.
	— Значи все още имаш намерението да се обърнеш към други принцове?
	— Така е. Трябва ми само един, който да се съгласи, за да започна. Към кого мислиш, че е добре да се обърнем сега?
	— Не съм сигурен. Но засега смятам, че трябва да знаеш едно. Садеас проводи пратеници при нас. Моли за разрешение да влезе в нашия лагер. Иска да разпита конярите, които са се грижили за коня на Негово величество по време на лова.
	— Новата позиция му дава правото на подобни искания.
	— Татко — тихо отговори Адолин и се приближи още. — Мисля, че той ще направи някакъв ход срещу нас.
	Далинар го погледна.
	— Знам, че ти му вярваш — бързо рече Адолин. — И сега разбирам защо. Но ме _чуй_. Този ход го поставя в отлично положение да разклати позициите ни. Кралят е достатъчно вманиачен и е подозрителен дори към теб и мен — знам, че си забелязал. На Садеас му трябва само да намери някакво въображаемо „доказателство“ за връзка между нас и едно покушение срещу краля и ще съумее да настрои Елокар против нас.
	— Може би трябва да поемем този риск.
	Адолин се свъси.
	— Но…
	— Вярвам на Садеас, синко. А даже и да не му вярвах, не можем да му откажем достъп или да попречим на разследването му. Не само ще изглеждаме виновни в очите на краля, но и ще оспорим неговата власт. — Далинар поклати глава. — Ако искам другите върховни принцове да ме приемат като техен военен водач, трябва да съм готов да позволя на Садеас властта на Върховен принц на осведомяването. Не мога да разчитам на старите традиции за собствения си авторитет и същевременно да отказвам това право на Садеас.
	— Предполагам. Но все пак можем да се подготвим. Не можеш да ми кажеш, че не се тревожиш поне малко.
	Далинар позабави отговора си.
	— Може би. Този ход на Садеас е агресивен. Но на мен ми беше казано какво да правя. „Вярвай на Садеас. Бъди силен. Действай с чест и честта ще ти помогне.“ Този съвет получих.
	— Откъде?
	Далинар го погледна и Адолин веднага разбра.
	— Значи сега залагаме бъдещето на нашия дом на тези видения — равно рече Адолин.
	— Не бих казал. Ако Садеас действа срещу нас, няма просто да му позволя да ни прегази. Но и не смятам да правя първата стъпка срещу него.
	— Да, заради онова, което си видял. — Адолин започна да се ядосва. — Татко, каза, че ще изслушаш каквото имам да ти казвам за виденията. Е, моля те, да ме чуеш сега.
	— Това не е подходящото място.
	— Винаги имаш извинение. Вече пет пъти се мъча да говоря с теб за това и ти винаги ме отблъскваш!
	— Може би защото знам какво ще ми кажеш. И знам, че няма полза от това.
	— Или може би защото не искаш да се изправиш лице в лице с истината.
	— Достатъчно, Адолин.
	— Не, не е достатъчно! Във всички лагери ни се присмиват, авторитетът и доброто ни име намаляват с всеки изминал ден, а _ти_ отказваш да направиш нещо съществено по въпроса.
	— Адолин, _няма_ да приема това от родния си син.
	— А от всеки друг ще го приемеш? Защо става така, татко? Когато другите говорят за нас, ти им позволяваш. Обаче когато Ренарин или аз направим и най-дребна стъпка в посока, която _ти_ виждаш като неподходяща, веднага биваме наказани! Всеки друг може да лъже, а аз не мога да кажа истината? Нима твоите синове означават толкова малко за теб?
	Далинар застина, като че някой му беше ударил плесница.
	— Татко, ти не си _добре_ — продължи Адолин. Част от него осъзнаваше, че отива твърде далеч, че говори твърде високо. Въпреки това думите излязоха. — Трябва да стъпваме на пръсти! _Ти_ трябва да престанеш да даваш все по-ирационални обяснения за своите пристъпи! Знам, че е трудно да го приемеш, ала понякога хората остаряват. Понякога умът им престава да работи правилно.
	Не знам какво не е наред. Може да е вината ти за смъртта на Гавилар. Онази книга, Кодексът, виденията — може да са опит за бягство, за възмездие, за нещо друго. Това, което виждаш, _не е_ истинско. Сега животът ти е опит за осмисляне, опит да се престориш, че това, което се случва, не се случва. Но аз по-скоро ще ида в _самата Преизподня_, отколкото да те оставя да завлечеш целия ни дом с тебе, без да ти кажа какво мисля!
	Младежът направо изкрещя последното. Думите му отекнаха в просторното помещение и Адолин осъзна, че се е разтреперил. Никога, през целия си живот, не беше говорил така на баща си.
	— Да не мислиш, че не съм се питал за тези неща? — отвърна Далинар. Гласът му беше студен, а погледът — твърд. — Десетки пъти съм обмислял всяко от нещата, които ти каза сега.
	— Значи може би е необходимо да ги обмислиш още няколко пъти.
	— Аз _трябва_ да си вярвам. Виденията опитват да ми покажат нещо важно. Не мога да го докажа или да обясня защо знам, че е така. Но това е истината.
	— Естествено, че мислиш така — раздразнено рече Адолин. — Не разбираш ли? Точно така _би трябвало_ да се чувстваш. Хората много ги бива да виждат каквото им се ще! Погледни краля. Привиждат му се убийци във всяка сянка, а един износен ремък се превръща в засукан заговор за отнемането на живота му.
	Далинар отново се умълча.
	— Понякога простите отговори _са_ правилните, татко! Ремъкът на краля просто се е износил. А ти… ти виждаш неща, които ги няма. Съжалявам.
	Двамата се гледаха. Адолин не отмести очи. Нямаше да го направи.
	Далинар най-сетне се извърна.
	— Остави ме, моля те.
	— Добре. Чудесно. Но искам да си помислиш за това. Искам да…
	— Адолин. _Върви си._
	Адолин стисна зъби, но се обърна и си тръгна. _Това трябвате да се каже_, помисли той и излезе от галерията.
	Ала не се почувства по-добре от това, че му се наложи точно той да го каже.


>>	25
>>	Убиецът
>>	{img:pytjat_na_kralete_t1_4.png}

#	Седем години по-рано
	— Не е добро туй, което правят — каза жената. — Не е добро да режеш хората, та да видиш какво е турил вътре Всемогъщият и го е скрил, защото тъй трябва.
	Кал застина в уличката между две от къщите в Огнекамък. Над него небето беше бледо; известно време щеше да е зима. Наближаваше Дъждовният сезон и бурите бяха по-редки. Засега беше прекалено студено и растенията не можеха да се насладят на този отдих; скалните пъпки прекарваха зимните седмици свити в черупките си. Повечето създания изпадаха в зимен сън в очакване на завръщането на топлината. За щастие сезоните траеха само по няколко седмици. Непредсказуемост. Така вървеше светът. Стабилност имаше едва след смъртта. Поне така учеха ардентите.
	Кал беше облечен в дебело подплатено палто от влакна от брешово дърво. Тъканта беше остра, но топла. Боядисана беше в тъмнокафяво. Кал беше вдигнал качулката и пъхнал ръце в джобовете. Вдясно от него беше пекарната — семейството спеше в триъгълната ниска задна част, а отпред беше дюкянът. Отляво беше една от кръчмите, където през зимните седмици изобилно се лееха лависово пиво и мътна бира.
	Недалеч чуваше бърборенето на двете жени, но не можеше да ги види.
	— Знаеш, че окраде стария градоначалник — тихо каза едната жена. — Цяла купа сфери. Лекарят казва, че са му подарени, ама само той е бил там, когато умря градоначалникът.
	— Чувам, че _има_ документ — отговори първият глас.
	— Няколко глифи. Не е свястно завещание. И чия ръка написа глифите? На самия лекар. Не е прилично градоначалникът да си няма там жена за писар. Казвам ти аз. Не е добро туй, дето го правят.
	Кал стисна зъби. Изкушаваше се да излезе напред, та жените да разберат, че ги е чул. Ала баща му не би одобрил. Лирин не искаше да предизвиква спорове и неудобства.
	Но това беше баща му. Затова Кал излезе от алеята и мина право пред нана Терит и нана Релина, които клюкарстваха пред пекарната. Терит беше съпругата на пекаря, дебела жена с тъмна къдрава коса. Тя тъкмо разтягаше следващата клюка. Кал я изгледа остро и остана доволен от мигновеното неудобство в кафевите й очи.
	Кал прекоси площада, като внимаваше за поледица. Зад него вратата на пекарната се затръшна — двете жени се бяха скрили вътре.
	Доволството му не трая дълго. Защо хората все говореха такива неща за баща му? Казваха, че е нездрав и противоестествен, ала търчаха да си купуват глифогадания и талисмани от пътуващите аптекари или търговци на реликви. Всемогъщият да се смили над оня, който всъщност правеше нещо _полезно_ и им помагаше!
	Все още ядосан, Кал свърна на няколко пъти и отиде при майка си. Тя се беше качила на една стълба до стената на кметството и внимателно чистеше стряхата. Хесина беше висока и обикновено прибираше косите си на опашка, а главата си покриваше с кърпа. Днес носеше и плетена шапка. Дългото й кафяво палто приличаше на това на Кал. Под него едва се подаваха сините й поли.
	Предмет на вниманието й бяха приличните на ледени висулки каменни образувания по ръбовете на покрива. С бурите се лееха дъждове, дъждовете носеха крем. Ако не го почистиш, кремът се втвърдяваше като камък. Сградата обрастваше със сталактити, образувани бавно от дъждовната вода по стрехите. Трябваше да се чистят редовно, в противен случай покривът можеше да пропадне от тежестта им.
	Хесина забеляза Кал и му се усмихна. Страните й бяха поруменели от студа. Тя имаше тясно лице, дръзка брадичка и плътни устни. Беше хубава. Поне Кал смяташе така. Със сигурност беше по-хубава от жената на пекаря.
	— Татко ти вече те освободи от уроците?
	— Всички мразят татко — избъбри Кал.
	Майка му се върна към работата си.
	— Каладин, ти си на тринадесет години. Достатъчно голям си да знаеш, че не бива да приказваш такива глупости.
	— Вярно е — заинати се той. — Ей сега чух някакви жени да говорят. Казаха, че татко е откраднал сферите от Сиятелния господар Уистиоу. Казват, че на татко му харесва да реже хора и да прави неща, дето не са естествени.
	— _Които_ не са естествени.
	— Защо не мога да говоря като всички останали?
	— Защото те не говорят правилно.
	— За нана Терит си е съвсем правилно.
	— А ти какво мислиш за нея?
	Кал се поколеба.
	— Тя е невежа. И обича да клюкарства за неща, за които нищо не знае.
	— Добре тогава. Ако искаш да й подражаваш, аз очевидно не мога да намеря възражения срещу това да се поупражняваш.
	Кал се намуси; човек трябваше да внимава, когато говори с Хесина; тя обичаше да извърта думите. Той се облегна на стената и загледа как дъхът му излиза на клъбца. Може би по-различна тактика щеше да свърши работа.
	— Майко, _защо_ хората мразят татко?
	— Не го мразят — отвърна Хесина. Но спокойният тон на въпроса я накара да продължи. — Ала _наистина_ се чувстват неудобно от него.
	— Защо?
	— Защото някои хора се боят от знанието. Баща ти е учен мъж; знае неща, които другите не могат да разберат. Значи тези неща би трябвало да са тъмни и тайнствени.
	— Но не ги е страх от продавачите на реликви и от глифогадателите.
	— Тях можеш да ги разбереш — спокойно отвърна майка му. — Изгаряш глифогаданието пред дома си и то пропъжда злото. Лесно е. А баща ти не дава на хората разни отвари. Настоява да пазят леглото, да пият вода, да приемат някакво противно лекарство и да промиват раните си всеки ден. А това е трудно. Хората по-скоро биха оставили всичко в ръцете на съдбата.
	Кал обмисли думите й.
	— Според мен го мразят, защото твърде често той не успява.
	— Ето ти сега. Ако глифогаданието не успее, можеш да отдадеш това на волята на Всемогъщия. Ако баща ти не успее, грешката е негова. Или поне такова е разбирането. — Хесина продължи да работи, по земята около нея падаха късчета камък. — Те никога няма да _мразят_ баща ти истински. Той е твърде полезен. Но никога няма да бъде един от тях. Такава е цената на това да си лекар. Да имаш власт над живота на хората е неудобна отговорност.
	— А ако аз не желая тази отговорност? Ако искам да бъда нещо обикновено като пекар или земеделец, или… — _Или войник_, добави той в ума си. Тайничко беше вземал тоягата няколко пъти и макар да не успя да повтори усещането от борбата с Йост, _имаше_ нещо живително в това да държи оръжието. Нещо, което го привличаше и вълнуваше.
	— Мисля, че би установил, че животът на пекарите и земеделците не е толкова за завиждане.
	— Поне имат приятели.
	— И ти имаш приятели. А Тиен?
	— Тиен не ми е приятел, майко. Той ми е брат.
	— О, а той не може да ти е и брат, и приятел?
	Кал завъртя очи.
	— Знаеш какво искам да кажа.
	Хесина слезе от стълбата и го потупа по рамото.
	— Да, знам. Съжалявам, че се пошегувах. Но ти се поставяш в трудно положение. Искаш да имаш приятели, ала наистина ли искаш да _правиш_ като тях? Да изоставиш учението, за да се бъхтиш в полето? Да остарееш преждевременно, изнурен и сбръчкан от слънцето?
	Кал не отговори.
	— Онова, което другите имат, винаги изглежда по-хубаво от това, което ти имаш — рече майка му. — Донеси стълбата.
	— Другите мислят, че татко е откраднал сферите. — Кал тикна ръце в джобовете си. — Мислят, че той е написал заповедта на господаря Уистиоу и е накарал стареца да я подпише, когато вече не е знаел какво прави.
	Хесина замълча.
	— Ненавиждам техните лъжи и глупости, това, че измислят разни неща за нас.
	— Не го прави, Кал. Те са добри хора. В този случай просто повтарят каквото са чули. — Погледна към имението на градоначалника, разположено на хълма над града. Всеки път, щом Кал зърнеше господарската къща, усещаше, че трябва да отиде да говори с Ларал. След смъртта на баща й, гувернантката следеше как прекарва времето си. А тя не смяташе, че общуването с момчетата от града е уместно.
	Съпругът на гувернантката, Милив, беше иконом на Уистиоу. Ако злостните слухове срещу семейството на Кал имаха общ източник, то той беше Милив. Той открай време _не харесваше_ бащата на Кал. Е, скоро Милив нямаше да е от значение. Тези дни се очакваше пристигането на нов градоначалник.
	— Майко, сферите само си стоят там и не служат за нищо, освен за светлина. Не може ли да похарчим част от тях, за да не се налага да идваш тук и да работиш?
	— Харесва ми да работя — отговори майка му и продължи да чисти стрехата. — Прояснява ума.
	— Не ми ли каза току-що, че на мен не би ми харесало да работя? Лицето ми щяло да се набръчка преждевременно или нещо също толкова поетично?
	Хесина се разсмя.
	— Умно момче.
	— Замръзнало момче — промърмори треперещият Кал.
	— Работя, защото така искам. Не можем да харчим тези пари — те са за твоето обучение — а аз да ходя на работа е по-добре, отколкото баща ти да се види принуден да изисква да му плащат за лечението.
	— Може би щяха да ни уважават повече, ако плащаха.
	— О, уважават ни. Не мисля, че проблемът е там. — Хесина погледна надолу към Кал. — Знаеш, че ние сме втори нан.
	— Разбира се — отвърна Кал и сви рамене.
	— Доказан млад лекар с подходящ ранг може да привлече вниманието на някое по-бедно аристократично семейство, което има нужда от пари и одобрение. В по-големите градове това се случва.
	Кал пак хвърли поглед към имението.
	— Затова така ме насърчаваше да играя с Ларал. Искаше да ме ожениш за нея, нали?
	— Това беше една възможност — отговори майка му и се върна към работата си.
	Честно казано, Кал не можеше да определи как се чувства от това. Последните няколко месеца бяха странни за него. Баща му го караше да учи, ала той тайно се упражняваше с тоягата. Два пътя. И двата примамливи. Кал _обичаше_ да учи и очакваше с нетърпение да може да помага на хората, да превързва раните им, да ги лекува. В работата на баща си той виждаше истинско благородство.
	Ала му се струваше, че ако може да се бие, ще върши нещо още по-благородно. Ще брани техните земи като великите светлооки герои. Така се чувстваше, когато държеше оръжие.
	Два пътя. Противоположни в много отношения. Можеше да избере само един от тях.
	Майка му продължаваше с почистването на стрехата и Кал с въздишка донесе още една стълба и инструменти от помещението със сечивата и се присъедини към нея. Беше висок за възрастта си, но все пак трябваше да се качи на по-горните стъпала. Забеляза, че майка му се усмихва, несъмнено доволна, че е отгледала такъв отзивчив юноша. Всъщност Кал искаше просто да чупи нещо.
	Как ли би се чувствал, ако се ожени за някоя като Ларал? Никога нямаше да е равен с нея. Възможно беше децата им да са или светлооки, или тъмнооки. Следователно дори и те можеха да са по-горни от него. Знаеше, че ще се чувства ужасно не на място. Това беше още една особеност на лекарската професия. Избереше ли този път, избираше живота на баща си. Избираше да се отдели, да се изолира.
	Ако отидеше на война обаче, щеше да има свое място. Можеше дори да направи почти немислимото — да спечели Вълшебен меч и да стане истински светлоок. След това може да се ожени за Ларал и да не му се налага да е по-долен от нея. Дали не беше тази причината тя винаги да го насърчава да стане войник? Дали не се беше замисляла за тези неща още навремето? Когато неща като женитбата и бъдещето бяха недостижимо далечни за Кал.
	Усещаше се толкова млад. Наистина ли се налагаше да разсъждава по тези въпроси? Оставаха още няколко години до момента, когато лекарите от Карбрант щяха да му позволят да се яви на изпитите. Но ако _наистина_ ще става войник, ще се наложи да постъпи в армията преди това време. Как би реагирал баща му, ако Кал просто замине с вербовчиците? Кал не беше сигурен, че ще успее да понесе разочарованието в очите на Лирин.
	Сякаш в отговор на мислите му, отнякъде наблизо долетя гласът на Лирин.
	— Хесина!
	Майката на Кал се обърна с усмивка и прибра под кърпата си един непокорен кичур. Лирин се завтече по улицата с развълнувано лице. Кал изведнъж се разтревожи. Кой беше ранен? Защо Лирин не беше пратил да го повикат?
	— Какво има? — попита Хесина, докато слизаше по стълбата.
	— Той е тук, Хесина.
	— Почти навреме.
	— Кой? — попита Кал и скочи от стълбата. — Кой е тук?
	— Новият градоначалник, синко — отговори Лирин, а дъхът му излезе като пара. — Нарича се Сиятелният господар Рошоне. Няма време за преобличане, боя се. Не и ако искаме да чуем първата му реч. Елате!
	Тримата забързаха. Мислите и тревогите на Кал изчезнаха при възможността да види нов светлоок.
	— Не изпрати предварително вест — рече тихо Лирин.
	— Това може да е добър знак — отговори Хесина. — Може да не изпитва потребност всички да се впечатляват от него.
	— Или е такъв, или е голям егоист. Отче на Бурята, мразя да идва нов господар. Винаги имам чувството, че хвърлям камъчетата в игра на троши-врат. Кралица ли ще ни се падне, или пък тур?
	— Съвсем скоро ще разберем — каза Хесина и хвърли поглед на Кал. — Не позволявай думите на баща ти да те разтревожат. Винаги става черноглед в такива моменти.
	— _Не_ ставам черноглед — каза Лирин.
	Тя го изгледа.
	— Кажи ми друг такъв случай.
	— Срещите с моите родители.
	Бащата на Кал спря и примигна.
	— О, ветрове — промърмори той, — да се надяваме днес да не е и _наполовина_ толкова зле.
	Кал се заслуша с любопитство. Никога не беше виждал родителите на майка си; не говореха често за тях. Скоро тримата стигнаха южния край на града. Насъбрала се беше тълпа. Тиен вече беше там и ги чакаше. Той им махаше развълнувано по своя си начин и подскачаше нагоре-надолу.
	— Ще ми се да имах половината от енергичността на това момче — каза Лирин.
	— Избрах място за нас! — провикна се нетърпеливо Тиен и посочи. — До буретата за дъждовна вода! Елате! Да не го пропуснем!
	Тиен се втурна и се покатери върху буретата. Няколко хлапета от града го забелязаха, сбутаха се и едното каза нещо, което Каладин не можа да чуе. Забележката накара останалите да почнат да се смеят на Тиен, а това веднага разгневи Кал. Тиен не заслужаваше подигравки, само защото е малко дребничък за възрастта си.
	Но моментът не беше подходящ Кал да се разправя с момчетата и затова той се намръщи и застана до родителите си. Тиен му се усмихна отгоре. Беше подредил в краката си няколко от своите любими камъчета в разни цветове и форми. Наоколо имаше само камъни и Тиен беше единственият известен на Кал човек, който намираше нещо чудесно в тях. Той поразмисли малко и се качи на едно от буретата — внимателно, за да не разтури подредбата на тиеновите камъчета. Така и той можеше да вижда по-добре процесията на градоначалника.
	Тя беше огромна. В редицата трябва да имаше поне дузина коли, които следваха красива черна карета, теглена от четири лъскави черни коня. Кал възкликна, без да иска. Уистиоу имаше само един кон, а и той беше стар почти колкото него.
	Нима е възможно човек, пък бил той и светлоок, да притежава такова огромно богатство. Къде щеше да го дене? Имаше и хора. Десетки хора — возеха се в колите, вървяха пеш на групи. Имаше и десетина войници с блестящи гръдни брони и кожени поли. Този светлоок имаше дори собствена почетна гвардия.
	Най-сетне процесията стигна отбивката за Огнекамък. Един мъж на кон поведе каретата и войниците към града, а повечето коли продължиха към господарската къща. Кал се вълнуваше все повече, докато каретата постепенно спря. Дали щеше да зърне истински светлоок герой? В града се говореше, че новият градоначалник ще е човек, издигнат от крал Гавилар или върховния принц Садеас заради отличната си служба във войните за обединението на Алеткар.
	Каретата се обърна и вратичката й се оказа в лице с тълпата. Конете изпръхтяха и затъпкаха земята, а кочияшът скокна и пъргаво отвори вратичката. Мъж на средна възраст с посивяла брада излезе от каретата. Беше облечен във виолетова горна дреха с плисета и особена кройка — отпред къса до кръста, а отзад дълга. Под тази дреха мъжът носеше златна такама — дълга права пола до прасците.
	Такама. Вече малцина носеха тези поли, но ветераните от града говореха, че едно време са били често срещано войнишко облекло. Кал не очакваше, че такамата толкова прилича на женска пола, но все пак беше добър знак. Самият Рошоне беше малко поостарял, малко позатлъстял за истински войник. Ала носеше меч.
	Светлоокият гнусливо огледа тълпата, все едно беше хапнал нещо горчиво. Зад него надзърнаха още двама души. Теснолик младеж и възрастна жена със сплетени коси. Рошоне проучи тълпата, тръсна глава и се обърна да се прибере в каляската.
	Кал се свъси. Нищо ли нямаше да каже? Останалите хора бяха изумени също като Кал; някои започнаха да си шушукат тревожно.
	— Господарю Рошоне! — провикна се бащата на Кал.
	Тълпата притихна. Светлоокият пак се огледа. Хората се свиха, а Кал откри, че се смалява под острия му взор.
	— Кой говори? — поиска да узнае Рошоне. Гласът му беше нисък, баритонов.
	Лирин пристъпи напред и вдигна ръка.
	— Господарю. Приятно ли премина пътуването Ви? Моля, можем ли да Ви покажем града?
	— Как се казваш?
	— Лирин, Сиятелни господарю. Лекарят в Огнекамък.
	— А, ти си онзи, който допусна старият Уистиоу да умре. — Лицето на Рошоне помръкна. — В известен смисъл е твоя вината да се озова в това жалко и злощастно кътче от кралството.
	Той изсумтя, качи се обратно в каретата и затръшна вратичката. Само за миг кочияшът прибра стълбичката, върна се на мястото си и започна да обръща возилото.
	Бащата на Кал бавно отпусна ръка. Гражданите веднага почнаха да бърборят, да клюкарстват за войниците, за каретата, за конете.
	Кал приседна върху бурето. _Е_, помисли си той, _можем да очакваме от един войник да е рязък, нали така?_ Героите от легендите не бяха неизменно вежливи. Някога старият Ярел му беше казал, че убиването на хора и сладките приказки не вървят винаги ръка за ръка.
	Лирин се върна притеснен.
	— Е? — обади се Хесина. Стараеше се да звучи бодро. — Как мислиш? Какво хвърлихме — кралица или тур?
	— Нито едно от двете.
	— Нима? А какво беше?
	— Не съм сигурен — отвърна Лирин и погледна през рамо. — Чифт и тройка може би. Да се прибираме у дома.
	Тиен неразбиращо се почеса по главата, но думите на Лирин натежаха в ума на Кал. В играта троши-врат тур беше три чифта. Кралицата пък беше две тройки. Първото беше чиста загуба, второто — чиста победа.
	А чифт и тройка се наричаше „убиец“. Дали печелиш или губиш зависеше от другите ти хвърляния.
	И, по-важното, от хвърлянията на всички останали играчи.


>>	26
>>	Тишина
>>	{img:pytjat_na_kralete_t1_6.png}

E>
	„Преследван съм. Предполагам, от твоите приятели от Седемнадесетото Острие. Вярвам, че още са в заблуда, подведени от лъжливата диря, която им оставих. Така ще са по-щастливи. Съмнявам се, че имат и най-смътна представа какво да правят с мен, ако действително ме заловят.“
E$

	„Стоях в тъмната манастирска килия — четеше Литима, изправена пред катедрата с отворен пред нея том, — далечните й ъгли бяха обагрени в черно, светлината не стигаше дотам. Седнах на пода и се замислих за това тъмно, за това Невиждано. Не можех да знам със сигурност какво се крие в нощта. Подозирах, че има стени, груби и дебели, но можех ли да __знам__ това, без да го видя? Когато всичко е скрито, на какво Истинско могат да разчитат хората?“
	Литима — една от писарите на Далинар — беше висока и закръглена и носеше виолетова рокля, поръбена с жълто. Четеше на Далинар, който стоеше прав и гледаше картите по стената в дневната. Стаята беше обзаведена с красиви дървени мебели и фини килими, внос от Марат. Кристална гарафа със следобедното вино — оранжево, не упойващо — стоеше на висока масичка за сервиране в ъгъла и проблясваше в светлината на диамантените сфери в полилеите.
	„Пламъци на свещи“ — продължи Литима. Откъсът беше от _Пътят на кралете_. Тя четеше от книгата на Гавилар. — „Десетки свещи горяха и умираха на лавицата пред мен. Всяко мое дихание ги караше да потрепват. За тях аз бях грамадно чудовище, което плаши и руши. И все пак, приближах ли се твърде, __те__ можеха да __ме__ наранят. Невидимият ми дъх, потокът на живота, който течеше навътре и навън, можеше лесно да ги убие, ала пръстите ми не можеха да сторят същото, без в замяна да получат болка.“
	Далинар разсеяно въртеше пръстена си с печата и размишляваше. Пръстенът беше сапфирен с изображение на двойката глифи на дома Колин. До Далинар стоеше Ренарин в куртка в синьо и сребристо, със златни възли на раменете, които обозначаваха, че е принц. Адолин не беше тук. Двамата с Далинар бяха предпазливи в отношенията си след спора в Галерията с картите.
	„В един миг на тишина аз разбрах“ — прочете Литима. — „Тези пламъчета бяха като живота на хората. Толкова крехки. Толкова смъртоносни. Оставени сами на себе си, светеха и топлеха. Пуснати на воля, можеха да унищожат самите неща, които трябваше да осветяват. Огньове в зародиш, всеки носещ семето на разрухата, толкова мощно, че можеше да събори градове и да накара кралете да паднат на колене. В следващите години умът ми се връщаше към тази спокойна тиха вечер, когато се взирах в редиците живи светлинки. И разбрах. Да получиш вярност е да станеш като зареден със светлина скъпоценен камък, да получиш страховитото право да разрушиш не само себе си, а и всички, които са ти поверени.“
	Литима замълча. Това беше краят на откъса.
	— Благодаря, Сиятелна Литима. Достатъчно.
	Жената почтително сведе глава. Подкани младата си ученичка от ъгъла на стаята и двете се оттеглиха, а книгата остана на катедрата.
	Този откъс беше сред любимите на Далинар. Често се успокояваше, докато му го четяха. Някой друг знаеше и разбираше как се чувства той. Ала днес четенето не му донесе обичайния покой. Само му припомни доводите на Адолин. Самият Далинар беше обмислял всеки един от тях, но се потресе, когато ги чу от някого, комуто вярваше. Установи, че се е втренчил в картите — умалени копия на онези от Галерията. Кралският картограф Исасик Шулин ги беше пречертал за него.
	А ако виденията на Далинар наистина _бяха_ само фантазии? Често копнееше за славните дни от миналото на Алеткар. Дали виденията не бяха отговор на неговия ум, начин да си позволи да е герой, да обоснове сляпото преследване на целите му?
	Обезпокоителна мисъл. Погледнато под друг ъгъл, тези призрачни заповеди да „обедини“ приличаха доста на думите на Йерокрацията преди пет века, когато църквата беше опитала да завладее света.
	Далинар се извърна от картите и тръгна през стаята. Ботушите му потъваха в мекия килим. Твърде хубав килим. Далинар беше прекарал по-голямата част от живота си по военните лагери; спал беше в каруци, каменни казарми и палатки, побити здраво на подветрената страна на скалите. В сравнение с това, сегашното му жилище бе направо господарско имение. Чувстваше, че е способен с лекота да изхвърли тези прелести. Но какво би постигнал по този начин?
	Спря пред катедрата и прокара пръсти по дебелите страници, изпълнени с редове с лилаво мастило. Не можеше да прочете думите, но можеше почти да ги _почувства_ — излъчваха се от страницата като Светлина от сфера. Дали думите в тази книга не бяха причината за неговите проблеми? Виденията започнаха няколко месеца след като за пръв път му четоха от нея.
	Положи ръка на хладните, изписани с мастило, страници. Родината им беше напрегната почти до разпад, войната беше в застой, а той изведнъж се оказа запленен от същите идеали и митове, които доведоха до падението на неговия брат. Сега алетите имаха нужда от Тоягата, не от стария уморен войник, който се забавлява с философии.
	_Гръм да удари всичко_, рече си Далинар. _Мислех, че съм разбрал това!_ Затвори подвързания с кожа том и гръбчето му изпука. Отнесе го до лавицата с книги и го върна на място.
	— Татко? — продума Ренарин. — Има ли нещо, което мога да направя за теб?
	— Ще ми се да имаше, синко. — Далинар потупа лекичко гръбчето на книгата. — Каква ирония. Навремето са смятали тази книга за един от големите шедьоври на политическата философия. Знаеше ли това? Ясна ми каза, че в цял свят кралете са я изучавали ежедневно. А днес се смята едва ли не за богохулна.
	Ренарин не отговори.
	— Все едно — продължи Далинар и се върна към стенната карта. — Върховният принц Аладар отхвърли предложението ми за съюз, също като Роион. Идва ли ти на ум към кого да се обърна?
	— Адолин казва, че трябва да сме много по-притеснени от заговора на Садеас, насочен към нашето унищожаване.
	Настана мълчание. Ренарин имаше навика да поваля разговорите както стрелецът с лък се прицелва в противниковите офицери на бойното поле.
	— Брат ти е прав да се тревожи. Но тръгнем ли срещу Садеас, това ще разклати Алеткар като кралство. По същата причина Садеас няма да рискува да действа против нас. Той ще разбере.
	_Надявам се да разбере._
	Навън внезапно прозвучаха тръби. Дълбокият им звучен глас отекна. Далинар и Ренарин застинаха. Забелязани са паршенди. Последва още един сигнал. Двадесет и трето плато във втори квадрант. Съгледвачите на Далинар бяха преценили, че спорното плато е достатъчно близко и техните войски могат да го достигнат първи.
	Далинар се завтече през стаята, загърбил всяка друга мисъл. Ботушите му тупкаха по дебелия килим. Отвори вратата със замах и се втурна по обляния в Светлина коридор.
	Вратата на щаба беше отворена и Телеб, дежурният офицер, отдаде чест при влизането на Далинар. Телеб имаше изправена стойка и светлозелени очи. Носеше дългата си коса на плитка, а на бузата му имаше синя татуировка, която показваше, че той е от Старата кръв. По-настрани в стаята на столче пред високо писалище седеше съпругата му Калами. Тъмната й коса падаше чак до ръба на столчето, само две малки плитки отстрани на главата бяха вдигнати нагоре. Роклята й беше виолетова. Калами беше изтъкнат историк и беше помолила за разрешение да записва срещи като днешната; планираше история на тази война.
	— Господарю — рече Телеб. — Едно чудовище изпълзя на това плато преди по-малко от четвърт час. — Той посочи мястото на щабната карта, където всяко от платата беше отбелязано с глифи. Далинар приближи картата и група от офицерите му се събра около него.
	— На какво разстояние казахте, че се намира? — попита той и се почеса по брадичката.
	— Може би на около два часа път — отговори Телеб и посочи трасето, начертано на картата от един от хората му. — Господарю, смятам, че тук имаме добра възможност. Сиятелният господар Аладар ще трябва да прекоси шест ничии плата, за да стигне до спорния район, докато ние разполагаме с почти пряк достъп. Сиятелният господар Садеас би имал затруднения, защото ще се наложи да заобиколи няколко пропасти, които са прекалено широки за мостовете. Обзалагам се, че даже няма и да опита.
	Далинар наистина имаше най-непосредствен достъп. Той обаче се поколеба. От месеци не беше щурмувал плато. Вниманието му се отклоняваше, войските му трябваха за охрана на пътищата и за патрули из големите пазарища, които бяха изникнали извън военните лагери. Пък и сега въпросите на Адолин тегнеха над него и го смазваха. Струваше му се, че времето е ужасно за сражение.
	_Не_, каза си той. _Не, имам нужда да направя това._ Победата в такава битка ще е много полезна за духа на армията и ще помогне за оборването на слуховете из лагера.
	— Нападаме! — обяви Далинар.
	Неколцина от офицерите развълнувано подвикнаха, което беше крайна проява на чувства за обикновено сдържаните алети.
	— А синът Ви, господарю? — попита Телеб. Беше чул за сблъсъка между двамата. Далинар се съмняваше, че има някой в десетте лагера, който да не е чул за него.
	— Пратете да го повикат — твърдо отговори той. Адолин вероятно имаше по-голяма потребност дори от него самия от това сражение.
	Офицерите се пръснаха. След миг влязоха оръженосците на Далинар. Бяха минали едва няколко минути от сигнала, ала след шест години сражения военната машина заработваше гладко, дойдеше ли призив за битка. Далинар чу, че навън прозвучава третият сигнал, който свиква войските му.
	Оръженосците провериха дали връзките на далинаровите ботуши са здраво затегнати, после донесоха дълъг подплатен елек за обличане върху униформата. После положиха сабатоните — бронята за ботушите — на пода пред него. Сабатоните плътно обгръщаха ботушите, а подметката им беше грапава и сякаш се закачаше за скалата. Отвътре светеха сапфирите, разположени в специални гнезда.
	Далинар си спомни последното видение. Сияйният рицар с покритата със светещи глифи броня. Съвременните Бронечерупки не светеха така. Възможно ли беше да си е измислил тази подробност? Би ли го направил?
	_Сега няма време за подобни разсъждения_, каза си той. Отхвърли съмненията и тревогите, както се беше научил още при първите си битки като младеж. Войникът трябва да е съсредоточен. Въпросите на Адолин щяха да го чакат и след сражението. Засега не можеше да си позволи да се съмнява в себе си и да изпитва несигурност. Време беше да стане Тоягата.
	Стъпи в сабатоните и ремъците им сами се вързаха около ботушите. Последваха набедрениците и наколенниците, които се сключиха около сабатоните. Вълшебната броня не беше като обикновената броня; в свръзките нямаше стоманени мрежи и кожени ремъци. Шевовете бяха съставени от сложно припокриващи се малки плочици и не оставяха уязвими места. Триенето беше нищожно; всяка част от бронята прилягаше отлично, като че беше изработена нарочно за Далинар.
	Бронята винаги се слагаше от краката нагоре. Беше изключително тежка; без увеличената от нея сила човек не би могъл да я носи в бой. Далинар стоеше неподвижен, докато оръженосците слагаха горните набедреници и ги прикрепваха към частите от бронята за кръста и долната част на гърба. После дойде полата от малки плочици с дължина до над коляното.
	— Господарю — рече Телеб. — Обмислихте ли предложението ми за мостовете?
	— Знаете отношението ми към пренасяните от хора мостове, Телеб — отговори Далинар, докато оръженосците му слагаха гръдната броня и предпазителите за ръцете. Той вече чувстваше как вътре в него препуска мощта на Бронята.
	— Може да не ползваме малките мостове за щурма, а само за да стигнем до платото — каза Телеб.
	— Все пак ще трябва да вземаме теглените от чули мостове за прехвърляне през последната пропаст — отвърна Далинар. — Не съм убеден, че мостовите отряди ще ни придвижат по-бързо. Не и когато се налага да чакаме добичетата.
	Телеб въздъхна.
	Далинар премисли. Добър беше офицерът, който приемаше заповедите и ги изпълняваше, дори и да не е съгласен с тях. Но отличният офицер освен това опитваше новости и правеше уместни предложения.
	— Можете да наберете и да обучите един отряд — каза Далинар. — Ще видим. При тези надбягвания и няколко минути могат да са от значение.
	Телеб се усмихна.
	— Благодаря, сър.
	Далинар раздвижи лявата си ръка, докато оръженосците слагаха ръкавицата на дясната. Сви юмрук, а малките плочици се извиха отлично. Последва лявата ръкавица. Сетне сложиха бронята за шията, паулдроните на раменете и шлема на главата. Най-накрая прикрепиха плаща към паулдроните.
	Далинар пое дълбоко дъх и усети как от предстоящата битка у него се надига Вълнението. Излезе от помещението с уверени и _твърди_ стъпки. Пред него адютантите и слугите се отдръпваха и даваха път. След толкова време без Броня сякаш се пробуждаше след изнурителна или объркваща нощ. Пружинирането на стъпките, тласъкът, който Бронята му даваше, го накара да пожелае да се втурне по коридора и…
	И защо не?
	Той затича. Телеб и останалите викнаха от изненада и се завтекоха да го настигнат. Далинар лесно ги изпревари, стигна до предните врати на комплекса и прескочи дългото стълбище, което извеждаше от покоите му. Той скочи, усмихна се, докато беше във въздуха, и се стовари на земята. Силата му напука скалата под него, а той се приземи с присвити колене.
	Пред него бяха спретнатите редици на казармите, които вървяха радиално, със сборен пункт и столова в средата на всеки батальон. Офицерите му излязоха на стълбите и погледнаха удивени надолу. С тях беше и Ренарин, облечен в униформата, която никога не беше виждала сражение. Беше вдигнал ръка да се предпази от слънцето.
	Далинар се почувства глупаво. Да не беше някой младеж, сложил Броня за пръв път? _Залавяй се за работа. Престани да си играеш._
	Перетом, началникът на пехотата, отдаде чест.
	— Днес дежурни са Втори и Трети батальон, господарю. Строяват се за марш.
	— Първи мостови отряд е събран, господарю — рече и Авара, началникът на мостовете. Той беше нисък, в жилите му течеше и хердазийска кръв, както личеше от тъмните му кристални нокти. Не носеше остен. — Имам вест от Ашелем, че стрелците са готови.
	— Конницата? — попита Далинар. — И къде е синът ми?
	— Тук съм, татко — отговори познат глас. Адолин, чиято Броня беше оцветена в колинско тъмносиньо, си проправи път през хората. Забралото му беше вдигнато и той изглеждаше нетърпелив, ала когато срещна погледа на Далинар, начаса извърна очи.
	Далинар вдигна ръка да смълчи неколцина офицери, които опитваха да му докладват. Приближи Адолин и сега младежът вдигна поглед към него.
	— Каза каквото чувстваше, че трябва да кажеш — рече Далинар.
	— И не съжалявам, че го направих — отговори Адолин. — Но _съжалявам_ за начина и мястото. Няма да се повтори.
	Далинар кимна и това беше достатъчно. Адолин явно си отдъхна, от плещите му се смъкна едно бреме. Далинар се върна при офицерите си. Само след няколко мига двамата с Адолин поведоха бързо групата си към сборния пункт. Далинар забеляза, че синът му маха на някаква млада жена край пътя. Облечена беше в червена рокля, а косите й бяха вдигнати в много красива плитка.
	— Това ли е…
	— Малаша ли? Да.
	— Красива изглежда.
	— През повечето време е такава, но сега нещо е раздразнена, задето не й позволих да дойде с мен днес.
	— Искаше да дойде в _битката_?
	Адолин вдигна рамене.
	— Казва, че й е любопитно.
	Далинар замълча. Битката беше мъжко изкуство. Жена да пожелае да дойде на бойното поле беше като… е, като мъж да пожелае да чете. Противоестествено.
	В сборния пункт пред тях батальоните се строяваха и един набит светлоок офицер дотича при Далинар. Тук-там в черната му алетска коса имаше червени кичури. Офицерът имаше и дълги червени мустаци. Това беше Иламар, началникът на кавалерията.
	— Сиятелни господарю — подзе той. — Приемете извиненията ми за забавянето. Хората ми са по конете и в готовност.
	— Да тръгваме тогава — отговори Далинар. — Всички…
	— Господарю! — рече някой.
	Далинар се обърна и видя да приближава един от вестоносците. Тъмноокият мъж беше в кожени дрехи със сини ленти на ръцете. Отдаде чест и каза:
	— Върховният принц Садеас поиска достъп до лагера!
	Далинар хвърли поглед на сина си. Лицето на Адолин помръкна.
	— Твърди, че кралската заповед за разследването му дава право — додаде вестоносецът.
	— Пуснете го — отговори Далинар.
	— Слушам, господарю — каза вестоносецът и се обърна. Един от младшите офицери, Морател, тръгна с него, за да може Садеас да се посрещне и придружава от светлоок, както подобава на ранга му. Морател беше с най-нисък чин сред присъстващите; всеки разбираше, че Далинар ще прати него.
	— Какво според теб иска Садеас сега? — каза тихо Далинар на Адолин.
	— Нашата кръв. За предпочитане топла, може и подсладена с малко ракия от Талев.
	Далинар се смръщи и двамата забързаха край строените войници. Около мъжете витаеше настроение на очакване, копията бяха високо вдигнати, тъмнооките офицери-граждани стояха отстрани с брадви на раменете. Пред войниците няколко чули пръхтяха и пасяха нещо от камънака в краката си; бяха запрегнати в огромни подвижни мостове.
	Храбрец и адолиновият бял жребец Чистокръвен чакаха, а конярите държаха юздите им. Ришадиецът надали имаше нужда от гледачи. Веднъж беше отворил сам конюшнята и беше отишъл на сборния пункт, защото конярят се беше забавил. Далинар потупа черния като нощта боен кон по шията и се метна на седлото.
	Огледа събраната войска и вдигна ръка, за да нареди да тръгват. Забеляза обаче няколко конника, които приближаваха сборния пункт, водени от мъж в тъмночервена Броня. Садеас.
	Далинар потисна въздишката си и нареди на хората да потеглят, а той самият остана да изчака Върховния принц на осведомяването. Адолин, възседнал Чистокръвен, дойде при баща си. Погледът му сякаш казваше „Не се тревожи, ще се държа прилично.“
	Както винаги, Садеас изглеждаше безукорно. Бронята му беше боядисана, шлемът му беше украсен със съвсем нов метален модел. Този беше като стилизирани слънчеви лъчи. Украшението изглеждаше почти като корона.
	— Сиятелни господарю Садеас — продума Далинар. — Моментът е неподходящ за твоето разследване.
	— За съжаление — отговори Садеас и дръпна поводите на коня си. — Негово величество е много нетърпелив да получи отговорите на въпросите си и аз не мога да спра моето разследване, даже и заради щурм на плато. Трябва да разпитам няколко от твоите войници. Ще свърша това по пътя.
	— Искаш да дойдеш _с нас_?
	— Защо не? Няма да ви забавя. — Погледна чулите, които тъкмо тръгваха, повлекли масивните мостове. — Съмнявам се, че бих ви забавил повече, дори ако ми беше хрумнало да _пълзя_.
	— Войниците ни трябва да се съсредоточат върху предстоящото сражение, Сиятелни господарю — каза Адолин. — Не трябва да бъдат разсейвани.
	— Волята на краля трябва да се изпълнява — отвърна Садеас и вдигна рамене, без да си направи труда да погледне Адолин. — Налага ли се да представя кралската заповед? Сигурен съм, че не възнамерявате да ми попречите.
	Далинар огледа своя някогашен приятел, взря се в очите му, опита се да проникне в душата му. Нямаше я типичната за Садеас усмивчица. Тя се появяваше обикновено, когато принцът беше доволен от развитието на някой свой кроеж. Дали не си даваше сметка, че Далинар умее да чете израженията на лицето му и затова криеше чувствата си?
	— Не е нужно да представяш нищо, Садеас. Хората ми са на твое разположение. Ако ти трябва нещо, просто поискай. Адолин, с мен.
	Далинар обърна Храбрец и препусна, за да стигне пред войската. Адолин неохотно го последва и Садеас остана назад с адютантите си.
	Започна дългото препускане. Постоянните мостове тук бяха на Далинар, поддържани и охранявани от неговите войници и съгледвачи, свързващи контролирани от него плата. През цялото време Садеас се движеше близо до средата на колоната от две хиляди войници. От време на време пращаше по някой адютант да изтегли от строя един или друг войник.
	Далинар умствено се подготвяше за битката. Говори с офицерите за разположението на платото, получи доклад къде по-точно чудовището е избрало да направи какавидата и прати напред съгледвачи да следят за идването на паршендите. Те носеха дълги пръти, за да се придвижват от плато на плато без мостове.
	Войската на Далинар стигна края на постоянните мостове и трябваше да спре и да чака чулите. Грамадните машини бяха построени като обсадни кули, с огромни колела и бронирани страни, където войниците могат да ги бутат. Когато стигнеха до пропастта, разпрягаха добичетата, избутваха машината на ръка и с помощта на зъбчати колела спущаха моста. Когато мостът легнеше, машината се отключваше и издърпваше напред. Механизмът позволяваше заключване от другата страна, вдигане на моста, обръщане и впрягане на чулите.
	Работата беше бавна. Далинар наблюдаваше от гърба на коня си прехвърлянето на първата пропаст и почукваше с пръсти по седлото от свинска кожа. Може би Телеб имаше право. Дали не можеха да използват по-леки и удобни за пренасяне мостове, за да се прехвърлят през първите пропасти, а само за последния щурм да се върнат към обсадните мостове?
	Чаткането на подкови по скалата извести, че някой язди встрани от колоната. Далинар се обърна с очакването да види Адолин, ала съгледа Садеас.
	Защо Садеас беше _поискал_ да стане Върховен принц на Осведомяването и защо така упорито преследваше тази работа със скъсания ремък? Ако наистина беше решил да изгради някакви лъжливи намеци за вина на Далинар…
	_Виденията ми казаха да му вярвам_, твърдо си рече Далинар. Но той вече не беше толкова уверен във виденията. Колко би дръзнал да заложи на тях?
	— Войниците ти са напълно верни — отбеляза Садеас.
	— Верността е първото, което войникът научава — отговори Далинар. — Бих се разтревожил, ако тези хора още _не_ са се усъвършенствали в това.
	Садеас въздъхна.
	— Наистина, Далинар. Налага ли се винаги да си толкова видимо благочестив?
	Далинар не отговори.
	— Странно е как водачът влияе на хората си — продължи Садеас. — Толкова много от войниците са твои умалени копия. Възел от чувства, завит и стегнат до втвърдяване. Толкова сигурни в някои отношения и толкова несигурни в други.
	Далинар стисна зъби. _Що за игра играеш, Садеас?_
	Садеас с усмивка се приведе напред и заговори тихо.
	— Толкова ти се иска да ми отвърнеш, нали? Дори когато бяхме млади, не търпеше някой да намекне, че си несигурен. По онова време недоволството ти често завършваше с една-две отсечени глави.
	— Убих много хора, които не заслужаваха да умрат — каза Далинар. — Човек не бива да се бои, че ще си загуби главата, ако пийне една глътка вино в повече.
	— Може би — безгрижно рече Садеас. — Но никога ли не ти се иска да изпуснеш гнева си, както правеше някога? Не те ли притиска отвътре, все едно някой е затворен в барабан? И той удря, блъска, мъчи се да се освободи.
	— Да — отговори Далинар.
	Признанието сякаш изненада Садеас.
	— Ами Вълнението, Далинар? Усещаш ли го още?
	Хората рядко говореха за Вълнението, радостта от битката, жаждата за сражение. Това беше нещо лично.
	— Изпитвам всичко онова, което ти спомена — каза Далинар, вперил поглед пред себе си. — Но не винаги му позволявам да се прояви. Чувствата на човека определят какъв е той, а контролът е белег за истинска сила. Ако нямаш чувства, то ти си като мъртвец, но да се подчиняваш на всеки порив е детинщина.
	— Прилича ми на цитат отнякъде, Далинар. Предполагам, че е от гавиларовото книжле за добродетелите.
	— Да.
	— Не те ли притеснява поне малко, че Сияйните са ни изоставили?
	— Легенди. Измяната е толкова древно събитие, че е като от дните на сянката. Какво всъщност са направили Сияйните? Защо са го направили? Не знаем.
	— Знаем достатъчно. Използвали са разни засукани хитрини, за да покажат, че имат големи сили и че призванието им е свято. Когато измамите им били разкрити, те избягали.
	— Силите им не са били измамни, а истински.
	— Нима? — поразвесели се Садеас. — Знаеш това? Не каза ли току-що, че събитието е толкова древно, че е като от дните на сянката? Ако Сияйните са имали такива чудни сили, защо никой не може да ги възпроизведе? Къде се дянаха тези невероятни умения?
	— Не знам — меко отговори Далинар. — Може би просто вече не сме достойни за тях.
	Садеас изсумтя, а на Далинар му се прииска да си прехапе езика. Единственото доказателство за думите му бяха неговите видения. Въпреки това, винаги щом Садеас почнеше да омаловажава нещо, на Далинар му се приискваше да защитава това нещо.
	_Не мога да си позволя спорове. Трябва да се съсредоточа върху предстоящата битка._
	— Садеас — подхвана той с намерението да смени темата. — Трябва да поработим повече за обединяването на военните лагери. Искам помощта ти като Върховен принц на осведомяването.
	— За да направиш какво?
	— За да направя каквото трябва. За доброто на Алеткар.
	— Че аз тъкмо това правя, стари приятелю. Избивам паршендите. Печеля слава и богатство за нашето кралство. Търся отмъщение. Най-добре за Алеткар ще бъде, ако престанеш да губиш толкова време в лагера и спреш да говориш, че трябва да избягаме като някакви страхливци. _Най-добре_ за Алеткар ще бъде, ако отново започнеш да действаш като мъж.
	— Достатъчно, Садеас! — отговори Далинар, по-високо, отколкото му се щеше. — Позволих ти да дойдеш с нас заради твоето разследване, а не за да ми се подиграваш!
	Садеас изсумтя.
	— Тази книга съсипа Гавилар. Сега прави същото и с теб. Така си се наслушал на историите в нея, че главата ти е пълна с лъжливи идеали. Никой никога не е живял според Кодекса.
	— Ами! — възкликна Далинар и махна с ръка, после обърна Храбрец. — Днес нямам време за недостойните ти намеци, Садеас.
	Яхна коня, ядосан на Садеас и още по-ядосан на себе си, задето не можа да се овладее.
	Прекоси моста, кипящ от гняв и замислен за думите на Садеас. Припомни си деня, когато двамата с Гавилар стояха пред Невъзможния водопад в Колинар.
	_Сега е различно, Далинар_, рече му тогава неговият брат. _Виждам нещата така, като никога не съм ги виждал преди. Иска ми се да можех да ти покажа какво имам предвид._
	Това стана три дни преди смъртта на Гавилар.

	* * *

	Десет удара на сърцето.
	Далинар затвори очи и задиша, бавно и успокояващо, докато зад обсадния мост хората му се подготвяха да прехвърлят последната пропаст. Забрави Садеас. Забрави виденията. Забрави тревогите и страховете. Просто се съсредоточи върху ударите на сърцето.
	Наблизо чулите дращеха по скалата с твърдите си черупчести нозе. Далинар усети вятъра върху лицето си. Миришеше на влага. Винаги миришеше така в тези брулени от бурите земи.
	Оръжията потракваха, кожите скърцаха. Далинар вдигна глава към небето. Сърцето бумтеше дълбоко в него. Блестящото бяло слънце опари клепачите му.
	Мъжете се въртяха, викаха, ругаеха, разхлабваха мечовете в ножниците, проверяваха тетивите на лъковете. _Усещаше_ напрежението им, нетърпението, примесено с вълнение. Сред войниците от земята започнаха да излизат духчета на очакването, прилични на дълги тесни знамена с един край, закрепен за скалата и друг — развяващ се на вятъра. Между тях извираха и малко духчета на страха.
	— Готов ли си? — тихо попита Далинар. Вълнението се надигаше в него.
	— Да — гласът на Адолин издаваше нетърпение.
	— Никога не се оплакваш от начина, по който атакуваме — продължи Далинар, все още със затворени очи. — Никога не спориш с мен за това.
	— Това е най-добрият начин. Войниците са и мои. Какъв е смисълът да сме Броненосци, ако не можем да поведем хората си в нападение?
	Десетият удар на сърцето прозвуча в гърдите на Далинар. Колкото и шумно да беше наоколо, той винаги чуваше ударите, когато призоваваше своя Меч. Колкото по-бързо минаваха десетте удара, толкова по-скоро идваше Мечът. Следователно, колкото по-належаща беше нуждата, толкова по-скоро човек се оказваше въоръжен. Преднамерено ли беше това, или просто някакъв каприз на самия Меч?
	Усети в ръката си познатата тежест на Заклеващия.
	— Напред — рече Далинар и рязко отвори очи. Двамата с Адолин едновременно пуснаха забралата на шлемовете си. Докато се затваряха и ставаха прозрачни, шлемовете изпуснаха Светлина. Двамата изскочиха иззад грамадния мост — по един Броненосец от всяка страна, синя и сива фигура.
	Силата от Бронята пулсираше в Далинар, когато той се понесе през скалистата земя. Ръцете му се надигаха съгласувано с краката. Незабавно долетя вълната от стрели, пуснати от приклекналите от другата страна на пропастта паршенди. Далинар вдигна ръка пред визьора на шлема си, когато пред него се разделиха няколко стрели, одраскаха метала на бронята му и някои се пречупиха. Сякаш тичаше срещу бурята.
	Чу как вдясно от него Адолин надава боен вик, а шлемът приглушава гласа му. Когато стигнаха ръба на пропастта, Далинар свали ръка, макар че стрелите не спираха да валят. Трябваше да прецени как да скочи. Бездната беше само на стъпка пред него. Щом достигна ръба, Бронята му вля сили.
	Скочи.
	За миг се понесе над мастиленочерната пропаст, плащът му се вееше, стрелите изпълниха въздуха наоколо. Спомни си как летеше Сияйният рицар от видението му. Но сега не се случваше нищо мистично. Просто подсилен от Вълшебната броня скок. Далинар прехвърли пропастта и се стовари на земята от другата страна. Същевременно замахна надолу и настрани с меча и с един удар покоси трима паршенди.
	Очите им изгоряха и почерняха. Когато телата им рухнаха, от тях почна да се издига дим. Далинар замахна отново. Отсечени с Меча, късчета от броните и оръжията се понесоха из въздуха, където до преди малко свистяха стрелите. Както винаги, Мечът режеше всичко неживо, ала помътняваше и сякаш чезнеше в мъгла, докоснеше ли жива плът.
	Заради това и заради лекотата, с която Вълшебният меч прерязваше стомана, понякога Далинар имаше чувството, че държи оръжие от чист дим. Докато беше в движение, то не се запъваше в пукнатини, нито пък плътността на предмета можеше да го спре.
	Далинар се завъртя и отново донесе смърт. Мечът му поразяваше самата душа и паршендите падаха мъртви на земята. После Далинар ритна и запрати един труп в лицата на застаналите наблизо противници. Още няколко ритника и телата се разлетяха — с добавената от Бронята сила можеше да запрати всеки труп на разстояние от тридесетина стъпки. Така прочисти земята наоколо, за да застане по-добре.
	Недалеч от него се приземи и Адолин, завъртя се и зае Вятърна позиция. Адолин налетя с рамо в група стрелци, отхвърли ги назад. Няколко паднаха в бездната. Адолин хвана меча си с две ръце и, също като Далинар, нанесе начален удар и порази шестима противници.
	Паршендите пееха. Много от тях имаха бради, в които проблясваха необработени камъни. В бой паршендите винаги пееха. Песента се смени, когато захвърлиха лъковете, измъкнаха брадви, мечове и боздугани и се хвърлиха срещу двамата Броненосци.
	Далинар застана на подходящо разстояние от Адолин, като така позволи на младежа да покрива слепите места, без да се приближава прекалено. Двамата все още се биеха близо до ръба на пропастта, посичаха паршендите, които се мъчеха отчаяно да ги надвият заради численото си превъзходство и да ги изтласкат назад. Сега беше най-подходящият момент да победят Броненосците. Далинар и Адолин бяха сами, без почетната гвардия. А падането от такава голяма височина със сигурност би погубило дори човек в Броня.
	Сладкото Вълнение се надигаше в Далинар. Той изрита още един труп, въпреки че не му трябваше повече свободно място. С времето бяха забелязали, че паршендите се гневят, когато някой мести техните мъртви. Така че той изрита още едно тяло, за да ги дразни и да ги привлече в по-близък бой, по двойки, както беше обичайно за тях.
	Съсече паршендите, които дойдоха при него, пеейки гневно заради отношението му към техните мъртви. Адолин пък започна да налага с юмруци своите противници, които бяха дошли твърде близо. Адолин обичаше често да сменя захвата на Меча. Телата на паршендите летяха насам-нататък, костите и броните им бяха натрошени от ударите, оранжевата им кръв шуртеше по земята. Съвсем скоро Адолин се върна към Меча си и изрита надалеч едно тяло.
	Вълнението погълна Далинар. Даде му сила, съсредоточи го, той стана по-мощен. Славата на битката беше величествена. Твърде дълго той се беше държал настрани. Сега виждаше ясно. _Наистина_ трябваше да окажат по-голям натиск, да нападат повече плата, да печелят още скъпоценни ядра.
	Далинар беше Тоягата. Той беше като природна стихия, която не може да се спре. Той беше самата смърт. Той…
	Внезапно усети силно отвращение, силна болка, от която се задъха. Подхлъзна се — на земята имаше кръв, но по-скоро защото коленете му изведнъж отслабнаха.
	Телата пред него му се видяха ужасяващи. Изгорели като въглени очи. Осакатени и ранени тела, строшени от ударите на Адолин кости. Разбити глави. Кръв, мозък и вътрешности по земята. Клане. Смърт. Вълнението изчезна.
	Как можеше човек да се _наслаждава_ на това?
	Паршендите се завтекоха към него. Адолин се появи след миг и ги нападна по-умело от всеки друг човек, когото Далинар познаваше. Младежът беше гений с Меча, художник, който рисува само с един цвят. Удари ловко и изтласка паршендите. Далинар тръсна глава и отново зае позиция.
	Насили се да поднови борбата и когато Вълнението пак се надигна, той се насили да го приеме. Странната болка избледня, победена от бойните му рефлекси. Обърна се и се вряза в нападащите паршенди. Нанасяше мощни и агресивни удари с Меча.
	_Имаше нужда_ от тази победа. Заради себе си, заради Адолин и заради войниците. Защо се беше ужасил така? Паршендите убиха Гавилар. Той имаше право да ги срази в боя.
	Беше войник. Войната беше неговата работа. И беше добър в това.
	Предният отряд на паршендите се разпиля от неговото нападение. Бойците се върнаха при по-многочислените си другари, които припряно се строяваха. Далинар отстъпи леко и се вгледа в телата на убитите и в почернелите им очи. От някои още се издигаше дим.
	Болезненото чувство се върна.
	Животът свършваше така бързо. Вълшебният меч беше въплътеното унищожение, най-могъщата сила на бойното поле. _Някога тези оръжия защитаваха_, прошепна един глас в ума му.
	На няколко стъпки от него се спуснаха три моста. След миг по тях препуснаха конниците начело с дребния Иламар. Във въздуха се понесоха почти невидимите вятърни духчета. Адолин извика да доведат коня му. А Далинар просто стоеше и гледаше убитите. Кръвта на паршендите беше оранжева и миришеше на плесен. Ала лицата им с тяхната черно-червена или бяло-червена шарка изглеждаха толкова човешки. Самият Далинар беше отгледан от бавачка от паршите.
	_Животът преди смъртта._
	_Какъв_ беше този глас?
	Погледна назад, оттатък пропастта, към Садеас, който седеше заедно с адютантите си, доволно далеч от обсега на стрелите. От самата поза на някогашния си приятел Далинар долавяше разочарованието му. Далинар и Адолин рискуваха живота си с този опасен скок над пропастта. Едно нападение като тези, които организираше Садеас, би довело до гибелта на повече хора. А колко ли от далинаровите войници щяха да загинат, ако един от Броненосците паднеше в пропастта?
	Храбрец препусна по моста край колоната войници. Те приветстваха ришадиеца с викове. Той забави ход близо до Далинар, който грабна юздите. Сега той беше нужен. Хората му се сражаваха и умираха и не беше време за съжаления и съмнения.
	С увеличени сили от Бронята, Далинар скочи на седлото. Вдигна високо Меча си и влетя в битката, за да убива заради своите хора. Не за това се бяха сражавали Сияйните. Ала поне беше нещо.

	* * *

	Спечелиха сражението.
	Далинар отстъпи изтощен и остави на Адолин честта да извади скъпоценното ядро. Самата какавида беше като огромна продълговата скална пъпка, висока петнадесет стъпки и закрепена за неравната камениста земя с нещо като крем. Навсякъде около нея лежаха тела, някои човешки, други паршендски. Паршендите бяха опитали да се доберат до какавидата бързо и да се изтеглят, ала бяха успели само да понапукат черупката.
	Тук, при какавидата, битката беше най-свирепа. Далинар се облегна на един камък и свали шлема си. Ветрецът разхлаждаше потното му чело. Слънцето беше високо в небето; битката беше продължила около два часа.
	Адолин действаше ефикасно; внимателно отряза с Меча част от обвивката на какавидата. После ловко вкара меча вътре, уби съществото, но не засегна участъка със скъпоценното ядро.
	Просто така, създанието беше мъртво. Сега мечът можеше да го реже. Адолин отряза части от плътта. Когато проби по-навътре и затърси ядрото, избълва лилав ихор. Войниците нададоха радостни викове, щом извади ядрото. Над цялата войска се понесоха духчета на славата, подобни на стотици светещи кълба.
	Далинар се отдалечи, понесъл шлема си под мишница. Прекоси полесражението, подмина лекарите, които се грижеха за ранените, и отрядите, които отнасяха убитите при мостовете. За тях зад чулските каруци имаше привързани шейни, за да ги върнат в лагера и да ги кремират както подобава.
	Имаше много трупове на паршенди. Сега Далинар не беше нито отвратен, нито развълнуван при вида им. Просто беше изтощен.
	Беше влизал в сражение десетки, може би стотици пъти. Никога не се беше чувствал като през този ден. Отвращението го беше разсеяло и така той можеше да загине. Битката не беше време за размишления. Човек трябваше да мисли за това, което прави в момента.
	През цялата битка Вълнението беше някак позаглушено и Далинар се справи далеч по-зле от преди. Това сражение трябваше да му донесе яснота. А всъщност сякаш умножи тревогите му. Той се покачи на едно хълмче и си рече: _В името на праотците, какво става с мен?_
	Днешната слабост му се струваше като последен и най-силен довод в подкрепа на твърденията на Адолин и, всъщност, на мнозина други. Стоеше на хълма и се взираше на изток, към Първоизточника. Толкова често погледът му сам се насочваше нататък. Защо? Какво беше…
	Застина, щом забеляза група паршенди на едно плато недалеч. Далинаровите съгледвачи ги наблюдаваха притеснено; това беше армията, която току-що бяха изтласкали. Макар да бяха убили много паршенди, по-голямата част от войската им успя да избяга. Оттеглиха се, щом прецениха, че ще изгубят сражението. Това беше една от причините войната да се проточи толкова дълго. Паршендите разбираха добре стратегическото отстъпление.
	Армията им се строяваше в редици, в които войниците действаха по двойки. Начело стоеше внушителен воин в бляскава броня. Вълшебна броня. Дори отдалеч се забелязваше разликата с по-обикновените брони.
	Този Броненосец не беше тук по време на битката. Защо дойде сега? Дали беше пристигнал твърде късно?
	Броненосецът и останалите паршенди се обърнаха и си тръгнаха. Прескачаха пропастите и се изтегляха към невидимото си убежище в центъра на Равнините.


>>	27
>>	В пропастта
>>	{img:pytjat_na_kralete_t1_2.png}

E>
	„Ако нещо от казаното от мен има и най-малък смисъл за теб, вярвам, че ще ги отзовеш. А може и за мое удивление да пожелаеш да свършат поне веднъж нещо плодотворно.“
E$

	Каладин нахълта в аптеката и вратата шумно се затвори зад гърба му. Както и преди, старецът се преструваше, че е слаб, и се подпираше на бастунче, докато не позна посетителя. Тогава се поизправи.
	— А, това си бил ти.
	Изминали бяха два дълги дни. Денем работеха и тренираха — Тефт и Скалата вече се упражняваха заедно с него. Нощем отиваха при първата пропаст, изваждаха скритите в една падинка билки и после цедяха сока им в продължение на часове. Предната вечер Газ забеляза, че се спускат към пропастта и несъмнено изпита някакви подозрения. Нямаше как това да се предотврати.
	В този ден Мост Четири имаше пробег. За щастие пристигнаха преди паршендите и никой от мостовите отряди не загуби хора. Ала за редовните алетски войски нещата не потръгнаха толкова добре. Редиците им в крайна сметка не устояха на щурма на паршендите и мостовите се принудиха да върнат в лагера една уморена, гневна и победена войска.
	Очите на Каладин горяха от дългите часове работа през нощта. Стомахът му стържеше, задето постоянно получаваше само част от нужната храна — Каладин делеше дажбата си с двамата ранени. Всичко това свършваше днес. Аптекарят излезе иззад тезгяха, а Каладин се приближи. Сил влетя в аптеката и както се въртеше из въздуха, се превърна от лента в момиче. Обърна се като акробат и плавно кацна на масата.
	— Какво ти е нужно? — попита аптекарят. — Още превръзки ли? Добре, мога просто…
	Млъкна, когато Каладин тръсна на масата средно голяма бутилка. Гърлото й беше счупено, но тапата се крепеше. Каладин я дръпна и показа млечнобелия сок от кратунковата билка вътре. Сокът, който бяха изцедили първата нощ, използва за раните на Лейтен, Дабид и Хобер.
	— Това пък какво е? — попита старецът, намести си очилата и се приведе. — Питие ли ми предлагаш? Напоследък не пия. Разстройва ми стомаха, нали разбираш.
	— Не е питие, а сок от кратункова билка. Казахте, че бил скъп. Е, колко ще ми платите?
	Аптекарят замига, приведе се още по-близо и подуши съдържанието на бутилката.
	— Откъде го взе?
	— От билките, които растат край лагера.
	Аптекарят посърна. Вдигна рамене.
	— Боя се, че не става.
	— _Моля?_
	— Дивите растения не са достатъчно силни. — Аптекарят запуши шишето. Мощен вятър шибна постройката, влетя под вратата и раздвижи миризмите на безбройните прахчета и сиропи. — Това тук на практика е безполезно. Ще ти дам за него две прозрачни марки, което си е направо щедрост. Ще се наложи да го дестилирам и ще съм голям късметлия, ако успея да изкарам няколко лъжички.
	_Две марки!_, рече си отчаяно Каладин. _След три дни работа на трима ни? И си позволявахме само по няколко часа сън? И това за нещо, което струва само колкото заплатата за два дни?_
	Не. Сокът подейства на раната на Лейтен, духчетата на загниването избягаха и възпалението отзвуча. Каладин с присвити очи гледаше как аптекарят измъква двете сфери от кесията и ги слага на масата. Подобно на повечето сфери, и те бяха позагладени от едната страна, за да не се търкалят.
	— Всъщност — подхвана аптекарят и се почеса по брадицата, — ще ти дам три марки.
	Измъкна още една.
	— Не ми се нрави мисълта всичките ти усилия да са напразни.
	— Каладин — рече Сил, която изучаваше аптекаря, — той е притеснен от нещо. Мисля, че лъже!
	— Знам — каза Каладин.
	— Какво знаеш? Ако знаеше, че не струва, защо тогава положи толкова усилия? — попита аптекарят и се пресегна за бутилката.
	Каладин улови ръката му.
	— От всяко стъбло извадихме по две или повече капки, разбирате ли.
	Аптекарят се смръщи.
	— Предния път — продължи Каладин, — казахте, че ще съм късметлия да получа и една от растение. Казахте, че затова сокът е толкова скъп. Не споменахте, че „дивите“ растения са по-слаби.
	— Добре де, не ми хрумна, че може да опиташ да береш билки, и… — млъкна, когато срещна погледа на Каладин.
	— Армията не знае, нали? — попита Каладин. — Не са наясно колко ценни билки растат край лагера. Берете ги, продавате сока и правите удар, понеже на войската й трябват _големи_ количества противовъзпалителни средства.
	Старият аптекар изруга и дръпна ръката си.
	— Не знам за какво говориш.
	Каладин си взе стъклото.
	— А ако ида при военните лекари и им кажа откъде съм добил сока?
	— Ще ти го вземат! — тревожно рече аптекарят. — Не ставай глупав! Ти имаш робско клеймо, момче. Ще решат, че си го откраднал.
	Каладин продължи към вратата.
	— Давам ти една небесна марка — додаде старецът. — Това е половината от цената, която вземам от военните за такова количество.
	Каладин се обърна.
	— Вземате им по _две небесни марки_ за нещо, което се събира само за два дни работа?
	— Не само аз — кисело отговори аптекарят. — Всички аптекари им взимаме по толкова. Събрахме се и определихме една справедлива цена.
	— Мигар _това_ е справедлива цена?
	— Трябва да си изкарваме прехраната тук, в тези забравени от Всемогъщия земи! Трябват пари за построяването на дюкян, за издръжка, за наемане на пазачи.
	Поровичка в кесията и измъкна една сфера, която грееше в тъмносиньо. Сапфирената сфера струваше приблизително двадесет и пет пъти повече от диамантената. Каладин заработваше по една диамантена дневно, следователно небесната марка беше заплатата му за половин месец. Разбира се, обикновените тъмнооки войници печелеха по пет прозрачни марки дневно, тоест една небесна беше надницата им за седмица.
	Навремето Каладин не би помислил, че това са много пари. Сега му се стори цяло състояние. Въпреки това се поколеба.
	— Би трябвало да ви разоблича. Заради вас загиват хора.
	— Не, не загиват заради мен. Върховните принцове имат повече от достатъчно пари да ни плащат, като имаме предвид какво печелят на платата. Когато имат нужда, снабдяваме ги със сок. Ако ни разобличиш, само ще позволиш на чудовища като Садеас да спестят някоя и друга пара!
	Аптекарят се потеше. Каладин заплашваше да погуби цялата му търговия в Пустите равнини. А от противовъзпалителния сок се печелеха толкова пари, че това можеше да стане _много_ опасно. За запазването на такава тайна хората убиваха.
	— Напълни моя джоб или господарските — отговори Каладин. — Не мога да споря с такава логика. — Върна бутилката на тезгяха. — Приемам сделката, ако добавите и още превръзки.
	— Отлично — отвърна с облекчение аптекарят. — Но стой далеч от билките. Изненадан съм, че си намерил от тях наоколо. Работниците ми изпитват все по-големи трудности.
	_Тях не ги води вятърно духче_, помисли Каладин.
	— Защо тогава искате да ме обезкуражите? Мога да набавя още сок.
	— Да, добре. Обаче…
	— Обаче е по-евтино, ако го правите сам — вметна Каладин и се приведе по-близо. — Но така оставяте ясна следа. Доставям сок срещу една небесна марка. Ако светлооките някога узнаят какво правят аптекарите, можете да отговорите, че нищо не знаете — знаете само, че някакъв мостови продава сок, а Вие го препродавате на армията с разумна надценка.
	Това като че ли се хареса на стареца.
	— Е, може би няма да питам откъде си го взел. Твоя работа, млади човече. Наистина е твоя работа…
	Аптекарят провлече нозе към задната част на магазина и се върна с кутия превръзки. Каладин я взе и излезе от аптеката, без да каже и дума.
	— Не се ли притесняваш? — попита Сил, летяща до главата му в следобедната светлина. — Ако Газ открие какво правиш, може да си навлечеш беля.
	— Какво повече могат да ми направят? — рече Каладин. — Съмнявам се, че биха приели това като престъпление, заслужаващо връзване.
	Сил погледна назад и се превърна в облаче със смътен намек за женски очертания.
	— Не мога да определя дали това е нечестно.
	— Не е нечестно. Това е сделка. — Каладин се свъси. — Лависовото зърно се продава по същия начин. Отглежда се от земеделците и се продава на нищожна цена на търговци, които го карат в градовете и го продават на други търговци, които на свой ред го продават на хората за четири или пет пъти повече от първоначалната цена.
	— Защо тогава се притесняваш? — попита Сил и се свъси, когато се разминаха с отряд войници. Един от войниците метна костилката на палов плод по главата на Каладин. Другарите му се разсмяха.
	Каладин потри слепоочието си.
	— Все още имам някакви странни задръжки да вземам пари за лекарските грижи заради баща ми.
	— Като че ли е бил много щедър човек.
	— Въпреки всичко, което му причини това.
	Разбира се, по някакъв начин Каладин беше същият. В първите робски дни той правеше едва ли не всичко, за да има възможността да върви необезпокояван, както правеше сега. Периметърът на лагера беше охраняван, но щом можа да вкара билките, вероятно щеше да успее да намери начин да се прокрадне навън.
	С небесната марка дори разполагаше с пари в помощ на бягството. Да, имаше робско клеймо, но с малко бърза, макар и болезнена, работа с ножа би могъл да го превърне в „боен белег“. Говореше и се биеше като войник, затова белегът щеше да изглежда приемливо. Щяха да го вземат за дезертьор, но можеше да го преживее.
	Такъв беше планът му през последните месеци в робство, но не разполагаше със средства. Трябваха пари, за да стигне достатъчно далеч от областта, където вероятно описанието му беше разпространено. Пари, за да вземе жилище в западналите квартали на някой град — място, където никой да не задава въпроси — за времето, докато самопричинената рана зарасне.
	Освен това, винаги имаше и други. Затова той оставаше, опитваше да изведе възможно най-много хора. Проваляше се всеки път. А сега пак го правеше.
	— Каладин? — обади се откъм рамото му Сил. — Изглеждаш много сериозен. Какво мислиш?
	— Питам се трябва ли да избягам. Да избягам от проклетия лагер и да намеря нов живот.
	Сил помълча.
	— Тук животът е тежък — продума тя накрая. — Не знам дали някой би могъл да те вини.
	_Скалата би могъл_, помисли Каладин. _И Тефт._ Те работиха за добиването на сока от кратунковата билка. Не знаеха колко струва; смятаха, че отива само за лечението на ранените. Избягаше ли, щеше да ги предаде. Щеше да изостави мостовите.
	_Я се разкарай, глупак такъв_, сам се наруга той. _Няма да спасиш мостовите. Както не спаси Тиен. Трябва да избягаш._
	— И после какво? — прошепна той.
	Сил се обърна към него.
	— Моля?
	Каква полза, ако избяга? Ще прекара остатъка от живота си в низините на някой скапан град, като работи за нищожни пари. Не.
	Не би могъл да ги изостави. Както не беше способен да изостави никого, за когото мислеше, че се нуждае от него. Трябваше да ги защити. _Трябваше._
	Заради Тиен. И за да запази разсъдъка си.

	* * *

	— В пропастта — рече Газ и плюна настрани. Храчката беше черна от листата ямма, които сержантът дъвчеше.
	— Какво?
	Когато се върна след продажбата на сока, Каладин завари Газ. Той беше променил задачата на Мост Четири. Заради пробега с моста предния ден, отрядът не беше на смяна. Трябваше да отидат при ковача на Садеас и да помагат за вдигането на железните слитъци и другите материали.
	Звучеше трудно, но всъщност беше сред най-лесните задачи за мостовите. Ковачите бяха убедени, че не им трябва допълнителна работна ръка. Или пък допускаха, че несръчните мостови само ще им се пречкат. В ковачницата обикновено мостовите работеха само няколко часа от смяната, а през останалото време се излежаваха.
	Газ стоеше до Каладин в светлината на ранното следобедно слънце.
	— Разбираш ли — рече Газ, — онзи ден ти ме накара да се позамисля. Никой не го е грижа, ако Мост Четири получава несправедливо разпределение на работата. Всички мразят работата в пропастта. Прецених, че не ти пука от това.
	— Колко ти платиха? — попита Каладин и пристъпи по-близо до сержанта.
	— Проклет да си — отговори Газ и пак плю. — Другите ви ненавиждат. Добре ще е за твоя отряд да покаже, че плаща за стореното от вас.
	— За това, че оцеляхме?
	Газ вдигна рамене.
	— Всеки знае, че нарушихте правилата с донасянето на ранените. Ако и другите постъпят като вас, всички казарми ще се напълнят с ранени преди да е изтекла подветрената част от месеца!
	— Те са _хора_, Газ. Ако не „пълним казармите“ с ранени, то е, защото ги изоставяме да умрат на бойното поле.
	— Бездруго ще умрат и тук.
	— Ще видим.
	Газ присви око и го изгледа. Явно подозираше, че Каладин някак си го е измамил с приемането на задачата за събиране на камъни. Вероятно по-рано през деня Газ беше слязъл при пропастта, за да разбере какво са правили там Каладин и другите двама.
	_Проклятие_, рече си Каладин. Мислеше, че добре е подкупил Газ.
	— Ще идем — тросна се той и се обърна да си тръгне. — Но няма да поема вината пред моите хора за тази задача. Те ще разберат, че ти си я определил.
	— Много хубаво — провикна се Газ подире му. После додаде на себе си — Може да имам късмет и някое чудовище да ви изяде всичките.

	* * *

	В пропастта. Повечето мостови по-скоро биха мъкнали камъни цял ден.
	С незапалена маслена факла на гърба, Каладин се спусна по нестабилната въжена стълба. Тук пропастта беше плитка, само около петдесет стъпки. Ала Каладин се озова в напълно различен свят. Тук единствената естествена светлина идваше от процеп високо в небето. Беше влажно дори и в най-горещите дни. Долу вирееха мъхове, гъби и жилави растения, които оцеляваха даже и в сумрака.
	Може би заради бурите, пропастите бяха по-широки в дъното. Бурите предизвикваха огромни наводнения, които вилнееха в пропастите. Да се озовеш в пропаст по време на буря означаваше сигурна смърт. Дъното на пропастта беше загладено от втвърден крем, но се издигаше и снишаваше в зависимост от ерозията на скалата под крема. На няколко места разстоянието от дъното до ръба беше едва четиридесет стъпки. Но на повечето беше стотина стъпки и повече.
	Каладин скочи от стълбата и се приземи с плясък в локва дъждовна вода. Запали факлата и я вдигна високо, за да огледа мрачната пропаст. Стените бяха хлъзгави, обрасли с тъмнозелен мъх и някакви тънки ластари, непознати за Каладин, висяха от скалите. По тях бяха разпилени и парчета кости, дърво и парцаливи дрехи.
	Някой пльосна до него. Тефт изруга при вида на мокрите си крака и панталони, когато излезе от голямата локва.
	— Бурята да отнесе тоя кремлинг Газ — измърмори старият мостови. — Да вземе да ни прати тук долу, когато не е наш ред. Ще му откъсна топките.
	— Сигурен съм, че той много се бои от тебе — обади се Скалата, който се спусна от стълбата на сухо място. — Може би се е върнал в лагера и реве от страх.
	— Я се разкарай — отвърна Тефт и отръска водата от левия си крак. Той и Скалата носеха незапалени факли. Каладин беше запалил своята с огниво, но другите не го направиха. Трябваше да разпределят светлината.
	Останалите от Мост Четири започнаха да се събират под стълбата. Всеки четвърти запали факлата си, но светлината не успя напълно да разпръсне сумрака; само позволи на Каладин да види повече от неестествено изглеждащия пейзаж. Странни тръбообразни гъби растяха в цепнатините. Бяха бледожълтеникави на цвят, като кожата на дете с жълтеница. Кремлингите се разбягаха от светлината. Дребните ракообразни бяха прозрачно червени; когато един се стрелна по стената наблизо, Каладин установи, че може да види вътрешностите му през черупката.
	Факлите разкриха и едно разкривено и потрошено тяло в основата на стената на пропастта недалеч от отряда. Каладин вдигна факлата и се приближи. Тялото вече беше започнало да мирише. Несъзнателно вдигна ръка да покрие носа и устата си, докато коленичи до трупа.
	Оказа се мостови от някой от другите отряди. Беше тук отскоро. Ако беше престоял долу повече от няколко дни, бурята щеше да го отнесе надалеч. Хората от Мост Четири се събраха зад Каладин и мълчаливо загледаха мъжа, който беше предпочел да се хвърли в пропастта.
	— Дано един ден намериш почетно място в Селенията на покоя, мъртви братко — проехтя гласът на Каладин. — И дано ние имаме по-добър край от тебе.
	Той се изправи, вдигна високо факлата и тръгна край мъртвия. Хората нервно го последваха.
	Каладин бързо беше разбрал основната тактика във войната в Пустите равнини. Армията иска да напредне бързо и да притисне противника към края на платото. Затова битките често се оказваха кървави за алетите, които обикновено пристигаха след паршендите.
	Алетите имаха мостове, докато тези странни източни парши можеха да се засилят и да прескочат повечето пропасти. Но и алетите, и паршендите изпитваха затруднения, щом ги притиснеха към скалите. Общо взето, тогава много войници губеха равновесие и падаха в бездната. Броят им беше значителен и това накара алетите да поискат да си върнат оръжията. Затова мостовите се пращаха на служба в пропастите. Приличаше на ограбване на погребална могила, само че без могилата.
	Мостовите носеха торби и щяха да прекарат следващите часове в търсене на телата на падналите, по които можеше да има нещо ценно. Сфери, гръдни брони, кепета, оръжия. В дните скоро след щурмуването на някое плато можеха да опитат да стигнат дотам и да събират от падналите там тела. Но по правило бурите правеха подобно усилие безплодно. Ако минеха само няколко дни, телата биваха отнасяни надалеч.
	Освен това пропастите представляваха зашеметяващ лабиринт и стигането до определено плато и връщането в лагера в разумно време беше почти невъзможно. Смяташе се, че е разумно да се изчака бурите да довлекат телата до алетската част от Равнините — поне бурите винаги бушуваха от изток на запад — и после да се пращат мостовите да ги претърсят.
	Това включваше много случайно скитане. Но с течение на годините в пропастите бяха нападали достатъчно тела и не беше особено трудно да се намерят места за събиране на оръжия. От мостовия отряд се изискваше да извади определено количество спасено имущество. В противен случай спираха заплатата. Нормата обаче не беше тежка. Достатъчна беше да накара мостовите да работят, но да не ги претоварва. Като повечето им задачи, и тази целеше просто да ги държи заети.
	Докато вървяха по дъното на първата пропаст, някои от хората извадиха торбите и почнаха да прибират оръжия. Шлем тук, щит там. Внимаваха за сфери. Ако намереха паднала ценна сфера, целият отряд щеше да получи малка награда. Разбира се, не им позволяваха да свалят в пропастта свои сфери или други вещи. А на излизане мостовите биваха щателно претърсвани. Унижението от това претърсване — то включваше всяко възможно скривалище — беше една от причините хората така да ненавиждат службата в пропастта.
	Но не беше единствената. Докато вървяха, дъното на пропастта се разшири до петнадесетина стъпки. Тук по стените имаше драскотини, резки, където мъхът беше изтръгнат и самата скала беше одрана. Мостовите се мъчеха да не гледат натам. От време на време в тези пропасти идваха чудовища в търсене или на мърша, или на подходящо плато, където да излязат да правят какавидата си. Мостовите ги бяха срещали рядко, ала все пак се беше случвало.
	— В името на Келек, мразя това място — рече Тефт, който вървеше до Каладин. — Чувал съм, че веднъж цял отряд бил изяден от чудовище. То ги приклещило в някакъв задънен проход и просто си ги взимало един по един и ги изяждало, когато опитали да избягат.
	Скалата се ухили.
	— Ако всички са били изядени, кой тогава се е върнал да разказва историята?
	Тефт се почеса по брадичката.
	— Де да знам. Може просто да не са се върнали.
	— Значи може да са избягали. Да са дезертирали.
	— Не — отвърна Тефт. — Не можеш да излезеш оттук без стълба.
	Той вдигна поглед към тясната синя ивица на седемдесет стъпки над тях, която следваше очертанията на платото.
	Каладин също погледна нагоре. Синьото небе изглеждаше така далечно. Като светлината на самите Селения на покоя. Дори човек да успееше да се изкатери на някое по-ниско място и да излезе, щеше да се озове хванат в капан в Равнините, без да може да прехвърля пропастите, или пък прекалено близо до алетските лагери и съгледвачите щяха да го видят как прекосява постоянните мостове. Човек можеше да опита също да се отправи на изток, където платата бяха толкова ерозирали от бурите, че приличаха повече на кули. Но пътят дотам би се проточил цели седмици и изискваше преживяването на много бури.
	— Дали случайно си се озовавал в тесен каньон по време на дъжд, Скала? — попита Тефт, който сякаш мислеше същото като Каладин.
	— Не. При нас на Върховете няма такива работи. Те съществуват само по местата, където глупаците са си избрали да живеят.
	— _Ти_ самият живееш тук, Скала — отбеляза Каладин.
	— И аз съм глупак — отвърна с усмивка грамадният рогоядец. — Не си ли го разбрал досега?
	Последните два дни много го бяха променили. Скалата беше по-приветлив, връщаше се към онова, което според Каладин беше неговата истинска същност.
	— Та ти _казвах_ за каньоните — додаде Тефт. — Искаш ли да предположиш какво ще стане, ако се окажем затворени тук долу по време на буря.
	— Много вода според мен — отговори Скалата.
	— Много вода, която търси място. Събира се на огромни вълни и се понася с тътен из тези теснини. Толкова е мощна, че подхвърля камъни. Всъщност долу и _обикновеният_ дъжд ще ни се стори буря. А бурята… е, сигурно когато връхлети, тук става най-опасното място на Рошар.
	Скалата посърна и се вгледа нагоре.
	— Значи най-добре е да не сме тук при буря.
	— Аха.
	— Тефт — продължи Скалата, — ама бурята ще те изкъпе. Имаш много голяма нужда от това.
	Тефт изръмжа.
	— Ей, не беше ли това коментар за това как мириша?
	— Не, за това, което съм принуден _аз_ да мириша. Понякога си мисля, че една паршендска стрела в окото ще ми се отрази по-добре от вонята на цял мостови отряд, затворен в казармата през нощта!
	Тефт се ухили.
	— Ако не беше вярно, щях да се обидя — той подуши влажния плесенясал въздух в пропастта. — Тук не е много по-добре. Смърди повече от ботушите на рогоядец през зимата. — След миг добави — Е, не исках да те засегна лично.
	Каладин се усмихна и хвърли поглед през рамо. Останалите тридесетина мостови ги следваха като призраци. Неколцина като че се приближаваха към групата на Каладин и опитваха ненатрапчиво да чуят разговора.
	— Тефт, „смърди повече от ботушите на рогоядец“? Как, в името на Всемогъщия, предполагаш, че той няма да се обиди от _това_?
	— Просто един израз — намуси се Тефт. — Казах го, без да усетя.
	— Уви — рече Скалата, откърти парче мъх и го заразглежда, както си вървяха. — Обидата ти ме засегна. Ако бяхме в моя роден край, щеше да ни се наложи да проведем по обичая дуел _алил’ тики’ и_.
	— Какъв дуел е това? — попита Тефт. — С копия ли?
	Скалата се разсмя.
	— Не, не. Ние, планинците, не сме диваци като вас.
	— С какво тогава? — настоя Тефт, искрено любопитен.
	— Добре — отвърна Скалата, пусна мъха и отърси ръцете си — става дума за много мътна бира и пеене.
	— Как може _това_ да е дуел?
	— Онзи, който може да пее след най-много питиета, е победител. Освен това скоро всички са толкова пияни, че вероятно не помнят за какво е бил спорът.
	Тефт се разсмя.
	— По-добре е от боя с ножове по изгрев-слънце.
	— Според мен зависи — вметна Каладин.
	— От какво?
	— От това дали си търговец на ножове или не. Нали така, Дуни?
	Другите двама погледнаха Дуни, който беше дошъл по-близо да слуша. Слабоватият момък подскочи и се изчерви.
	— Еее… хммм…
	Скалата се усмихна на казаното от Каладин.
	— Дуни — обърна се той към младежа. — Странно име. Какво означава?
	— Какво означава ли? Не знам. Имената не винаги значат нещо.
	Скалата разочаровано поклати глава.
	— Равнинци. Как бихте могли да знаете кои сте, ако имената ви не значат нищо?
	— Тоест твоето име означава нещо? — попита Тефт. — Ну… ма… ну…
	— Нумухукумакиаки’ аиалунамор — отговори плавно рогоядецът на родния си език. — Разбира се. Описание на много специален камък, който баща ми открил в деня преди да се родя.
	— Името ти е цяло изречение? — несигурно се обади Дуни, като че не знаеше дали тук му е мястото.
	— Поема. В планините всяко име е поема.
	— Така ли? — обади се Тефт и се почеса по брадичката. — Тежичко ще е да викаш цялото семейство за обед.
	Скалата се разсмя.
	— Вярно. Вярно. Възникват и разни интересни спорове. Обикновено най-хубавите обиди в нашия край са в стихотворна форма. Да приличат по ритъм и форма на името на човека.
	— В името на Келек — възкликна Тефт. — Звучи като много работа.
	— Може би затова повечето спорове завършват с пиене — отговори Скалата.
	Дуни колебливо се усмихна.
	— Ей, палячо като планина, миришеш на мокра свиня, на лунна светлина се разходи и в блатото се ти хвърли.
	Скалата се разсмя неудържимо, бумтящият му глас отекна в пропастта.
	— Добре е, добре е — рече той и изтри очи. — Простичко, но добро.
	— Прозвуча малко като песен, Дуни — намеси се Каладин.
	— Е, това беше първото, което ми хрумна. За да ми се получи римата, взех мелодията на „Двамата възлюбени на Мари“.
	— Можеш да пееш? — удиви се Скалата. — Трябва да чуя.
	— Ама…
	— Пей! — нареди Скалата и вдигна пръст.
	Дуни изстина, но го послуша и подхвана песен, която не беше позната на Каладин. Беше забавна и разказваше за една жена и братя близнаци, които тя мислела за един човек. Гласът на Дуни беше чист тенор. Той като че ли беше по-уверен, докато пееше, а не докато говореше.
	Биваше го. Когато подхвана втория куплет, Скалата започна басово да тананика в съзвучие с него. Рогоядецът явно беше опитен певец. Каладин погледна към останалите мостови с надеждата да въвлече още някой в разговора или в песента. Усмихна се на Белязания, но в отговор получи само сърдита гримаса. Моаш и тъмнокожият азиш Сигзил дори не го погледнаха. Пеет се беше вторачил в краката си.
	Когато песента свърши, Тефт заръкопляска одобрително.
	— В много кръчми не можеш да чуеш по-добро изпълнение.
	— Хубаво е да срещна равнинец, който може да пее — рече Скалата и се наведе да вземе един шлем, който пъхна в торбата си. Като че ли в тази пропаст днес нямаше кой знае какво за взимане. — Почнал бях да мисля, че всички равнинци сте глухи като старата брадвохрътка на баща ми. Ха!
	Дуни се изчерви, но закрачи по-уверено.
	Продължиха да вървят. Тук-там се натъкваха на завои или процепи в скалата, където водите бяха довлекли много неща. Тук работата ставаше по-тежка, понеже често се налагаше да издърпват труповете или камарите кости, за да приберат каквото трябва. Давеха се от миризмата. Каладин им каза засега да оставят по-изгнилите тела. Духчетата на разложението се тълпяха около мъртвите. Ако не успееха да съберат достатъчно вещи, по-късно мостовите щяха да се върнат пак тук.
	На всяко разклонение Каладин правеше на стената знак с бяла креда. Това беше задължение на водача на моста и той се отнасяше отговорно към него. Не искаше хората му да се изгубят в пропастите.
	Докато вървяха и работеха, Каладин поддържаше разговора. Смееше се — насили се да се смее — заедно с другите. Смехът му се струваше кух, но останалите като че ли не забелязваха. Може би и те като него усещаха, че принуденият смях е за предпочитане пред самовглъбеното печално мълчание, което обгръщаше повечето мостови.
	Не след дълго Дуни се смееше и бъбреше с Тефт и Скалата и не се срамуваше толкова. Няколко от другите вървяха току след групичката — Йейк, Картите и още неколцина — като диви животни, привлечени от светлината и топлината на огъня. Каладин опита да ги включи в разговора, но не се получи, затова ги остави на мира.
	Накрая стигнаха място, където имаше множество пресни трупове. Каладин не можеше да прецени какво течение ги е довлякло тъкмо тук — мястото не се различаваше от другите участъци. Май беше малко по-тясно. Понякога мостовите минаваха през дадени места и намираха доста неща, друг път пък там беше празно, а другаде имаше десетки тела.
	Труповете тук като че ли бяха плавали по донесената от бурята вода и просто се бяха отложили с бавното й отдръпване. Сред тях нямаше паршенди. Телата бяха натрошени и разкъсани или от падането, или от влаченето по течението. На много липсваха крайниците.
	Във влажния въздух тегнеше мирис на кръв и вътрешности. Каладин вдигна факлата си високо, а хората му замлъкнаха. Студът беше предотвратил бързото разлагане, но влагата донякъде уравновесяваше това действие. Кремлингите бяха започнали да гризат кожата на ръцете и да вадят очите на мъртвите. Скоро стомасите им щяха да се подуят от газовете. Сред телата се щураха духчета на загниването — дребни, червени и прозрачни.
	Сил се спусна, кацна на рамото на Каладин и издаде погнусени възгласи. Както обикновено, не даде обяснение за отсъствието си.
	Хората знаеха какво да правят. Въпреки наличието на духчета на загниването, мястото беше прекалено богато и не можеха да го подминат. Заловиха се за работа. Изтеглиха телата и ги положиха в редица за проверка. Каладин махна на Скалата и Тефт да отидат при него, докато събираше разни разпилени вещи по земята около мъртвите. Дуни дойде след тях.
	— Тези тела са в цветовете на върховния принц — отбеляза Скалата, когато Каладин взе един вдлъбнат шлем.
	— Обзалагам се, че са от пробега преди няколко седмици — рече Скалата. — Той мина зле за войската на Садеас.
	— На _Сиятелния господар_ Садеас — вметна Дуни. После смутено сведе глава. — Извинявай, не исках да те поправям. Някога пропусках титлите и майсторът ме пердашеше.
	— Майсторът ли? — попита Тефт, докато измъкваше едно копие и чистеше мъха от дръжката му.
	— Бях чирак, преди да… — Дуни млъкна и отклони погледа си.
	Тефт имаше право; мостовите не обичаха да говорят за миналото си. Както и да е, Дуни вероятно имаше основание да го поправи. Ако го чуеха да пропуска почетната титла на светлоок, Каладин щеше да понесе наказание.
	Прибра шлема в торбата си и заби факлата в цепнатината между два обрасли с мъх камъка. Започна да помага на хората си да подредят телата. Не ги подтикваше да участват в разговора. Мъртвите заслужаваха уважение — ако беше възможно да проявят уважение, докато ги ограбваха.
	След това мостовите свалиха броните на войниците. Кожени елеци от стрелците, стоманени гръдни брони от пехотинците. Тук имаше и светлооки с хубави облекла под още по-хубави брони. Понякога определени отряди изваждаха от пропастите телата на светлооките, за да могат от тях да направят статуи с помощта на Превръщател. Телата на тъмнооките, освен на богатите, се изгаряха. А повечето войници, които попадаха в пропастите, не получаваха това внимание. Из лагерите войниците казваха, че това са свещени места за вечен покой, ала истината беше, че трудът по изваждането на телата не си заслужаваше парите и опасностите.
	Все пак, да намерят светлоок тук, означаваше, че семейството му не е било достатъчно богато или достатъчно загрижено, та да прати хора да го търсят. Лицето му беше смазано до неузнаваемост, но носеше знаците на седми дан. Без земи, прикрепен към войската на по-висш офицер.
	След свалянето на бронята, мостовите взеха камите и ботушите на всички в редицата — ботушите _винаги_ се търсеха. Оставяха дрехите на покойниците, макар да вземаха коланите и да отрязваха доста от копчетата на ризите им. Докато работеха, Каладин прати Скалата и Тефт зад завоя да видят дали няма още тела наблизо.
	Когато броните, оръжията и ботушите бяха разпределени, започна най-зловещата задача: претърсването на джобовете и кесиите за пари и скъпоценности. Тази купчина беше най-малката от всички, ала беше ценна. Не откриха броами, следователно щяха да останат без наградата по милост.
	Докато мъжете изпълняваха мрачната си задача, Каладин съгледа края на едно копие, което стърчеше от локвата наблизо. Беше останало незабелязано при първото им минаване.
	Потънал в мисли, Каладин го взе, отръска водата от него и го понесе към купчината с оръжията. Там се позабави — държеше копието над камарата с една ръка, от него капеше студена вода. Потърка с пръст гладкото дърво. От дръжката, баланса и обработката можеше да прецени, че това е добро оръжие. Яко, добре изработено и добре поддържано.
	Затвори очи и си припомни как като момче взе тоягата.
	В ума му се върнаха думите на Тукс от онзи светъл летен ден преди години, когато Каладин беше в армията на Амарам и за пръв път хвана оръжие. _Първата стъпка е да те е грижа_, сякаш шепнеше гласът на Тукс. _Някои казват, че в бой трябва да си безчувствен. Е, може би е добре да си разумен. Но не мога да понеса човек да убива, докато е спокоен и студен. Видял съм, че тези, които ги е {s}грижа{/s}, се бият по-твърдо, по-дълго и по-добре от онези, които не ги е грижа. Това е разликата между наемниците и истинските войници. Разликата между това да воюваш в защита на родината си и да воюваш на чужда земя._
	_Добре е да те е грижа в сражение, стига да не допуснеш това да те погълне. Но не се мъчи да останеш без чувства. Ще намразиш човека, в който ще се превърнеш._
	Копието трепна в ръката на Каладин, сякаш го молеше да замахне с него, да го завърти, да затанцува с него.
	— Какво смяташ да правиш, лордче? — обади се някой. — Да се намушкаш с това копие?
	Каладин видя кой говори. Моаш, който все още най-много хулеше Каладин, стоеше близо до редицата тела. Откъде се беше научил да нарича Каладин „лордче“? Дали не беше разговарял с Газ?
	— Разправя, че бил дезертьор — каза Моаш на Нарм, мъжа, който работеше до него. — Че бил някакъв важен войник, взводен командир ли, що ли. Ама Газ вика, че всичко това е глупаво самохвалство. Не биха изпратили човек в мостовете, ако наистина знае как да се бие.
	Каладин наведе копието.
	Моаш се ухили самодоволно и се върна към работата си. Другите обаче сега забелязваха Каладин.
	— Погледнете го само — обади се Сигзил. — Здрасти, водачо! Мислиш се за велик, а? За по-добър от нас? Мислиш си, че ако се престориш, че ние сме твоята собствена група войници, ще промениш нещата?
	— Остави го на мира — каза Дрей. Той бутна Сигзил, когато мина край него. — Той поне се опитва.
	Безухият Якс изсумтя, докато измъкваше ботуша от крака на някакъв войник.
	— Прави се на важен. Даже и да е _бил_ в армията, обзалагам се, че само е чистил нужниците.
	Оказа се, че има нещо, което може да извади мостовите от мълчаливото им вцепенение — злословията срещу Каладин. И други започнаха да говорят и да подмятат обиди.
	— … по негова вина сме тук долу…
	— … иска да ни скапе от работа в единственото ни свободно време, само за да се почувства важен…
	— … прати ни да мъкнем камъни, за да ни покаже, че може да се разпорежда с нас…
	— … на бас, че никога не е хващал копие през живота си.
	Каладин затвори очи, докато слушаше обидите. Гладеше с пръсти дървената дръжка на копието.
	_Никога не е хващал копие през живота си._ Може би ако не беше взел първото копие, нищо от това нямаше да се случи.
	Без да се замисля, той тикна копието под мишница в гард, с острието надолу. По гърба му се посипаха капки вода от дръжката.
	Моаш замлъкна по средата на поредната присмехулна забележка. Брътвежът на мостовите спря. Пропастта притихна.
	И Каладин се озова другаде.
	Слушаше как Тукс го гълчи.
	Слушаше как Тиен се смее.
	Слушаше как майка му го закача по нейния умен и шеговит начин.
	Озова се на бойното поле с врагове наоколо, но приятели наблизо.
	Чу как баща му с презрение в гласа казва, че копията са само за убиване. Не можеш да убиваш, за да защитиш.
	Усети как в него се вля сила, когато завъртя копието в сложна ката. Тялото му се движеше само` в позициите, които беше упражнявал толкова често. Копието танцуваше в пръстите му. Беше удобно, като продължение на тялото му. Обръщаше се с него, въртеше го отново и отново, около врата си, над ръката си, нападаше и отстъпваше. Макар да бяха минали месеци, откакто не беше хващал оръжие, мускулите му знаеха какво да правят. Сякаш _самото копие_ знаеше какво да прави.
	Напрежението се стопи, гневът се стопи, тялото му въздъхна доволно въпреки тежкото упражнение. Това беше познато. Добре дошло. За него беше създаден.
	Хората винаги казваха на Каладин, че няма друг, който да се бие като него. Той го почувства в първия ден, когато хвана тоягата, а напътствията на Тукс му помогнаха да усъвършенства и да насочи уменията си. Когато се сражаваше, Каладин _чувстваше_. Никога не беше празен и студен в боя. Биеше се за живота на своите хора.
	Той се учеше най-бързо от всички новобранци в кохортата. Как да държи копието, как да застане за двубой. Правеше това почти без наставления. Това изуми Тукс. А защо? Човек не се изумява, когато детето знае как да диша. Не се изумява, когато небесната змиорка прави първия си полет. Не бива да се изумява, когато даде на Каладин Благословения от Бурята копие и той знае как да го използва.
	Каладин изпълни последните движения от катата, забравил пропастта, мостовите, умората. За миг беше само той. Само той и вятърът. Биеше се с него и вятърът се смееше.
	Върна копието на място — острието надолу, дръжката в една четвърт, долната й част в подмишницата, а краят й — високо зад главата му. Вдиша дълбоко и потръпна.
	_Как му липсваше това._
	Отвори очи. В мъждивата светлина на факлите видя потресените мостови, застанали във влажен коридор, чийто лъскави стени отразяваха пламъците. Моаш се вцепени и изпусна шепа сфери, докато гледаше Каладин със зяпнала уста. Сферите се търкулнаха в локвата в краката му, но никой не забеляза. Те само гледаха Каладин, който още беше в бойна стойка, полуприклекнал. По лицето му се стичаха струйки пот.
	Примигна и разбра какво е направил. Ако до Газ стигнеше слух, че си е играл с копие… Каладин се изправи и пусна копието в купчината оръжия.
	— Извинявай — прошепна му той, без да знае защо. После каза по-високо — Да се връщаме на работа! Не искам нощта да ни завари тук.
	Мостовите начаса се размърдаха. По-нататък в пропастта Каладин забеляза Скалата и Тефт. Дали бяха наблюдавали цялата ката? Той пламна от смущение и забърза към тях. Сил мълчаливо кацна на рамото му.
	— Каладин, момко — почтително продума Тефт. — Това беше…
	— Безсмислено. Просто ката. За тренировка на мускулите и за упражняване на основните удари, промушвания и махове. По-скоро показно, отколкото полезно.
	— Но…
	— Наистина. Можеш ли да си представиш човек да мотае така копието около врата си в сражение? Само за миг ще го изкормят.
	— Млади момко — рече Тефт. — _Виждал_ съм кати и по-рано. Но не и нещо подобно. Начинът, по който се движиш… Скоростта, грацията… Пък и някакво духче летеше около теб, между ударите, и имаше бледо сияние. Беше красиво.
	— Скалата се сепна.
	— Можа да го видиш?
	— Със сигурност. Не бях виждал такова духче. Питай и другите — видях, че някои сочат към него.
	Каладин свъсено погледна към кацналата на рамото му Сил. Тя седеше спретнато с кръстосани крака и сплетени на коляното пръсти и подчертано избягваше да отвърне на погледа му.
	— Не беше нищо особено — повтори Каладин.
	— Не — отговори Скалата. — Определено беше нещо особено. Вероятно _ти_ можеш да се биеш с Броненосец. Можеш да станеш Сиятелен господар!
	— Аз _не_ искам да стана Сиятелен господар — тросна се Каладин, малко по-остро, отколкото трябваше. Двамата му другари подскочиха. — Освен това — добави Каладин, отклонявайки поглед от тях, — някога опитах. Къде е Дуни?
	— Чакай малко — прекъсна го Тефт, — ти…
	— Къде е Дуни? — твърдо повтори Каладин, като наблягаше на всяка дума. _Отче на Бурята, трябва да си държа устата затворена._
	Тефт и Скалата се спогледаха, после Тефт посочи.
	— Зад завоя открихме мъртви паршенди. Рекохме си, че би искал да знаеш.
	— Паршенди. Да идем да погледнем. Може да имат нещо ценно. — Досега не беше ограбвал убити паршенди; в пропастите те бяха много по-малко от алетските мъртъвци.
	— Вярно — рече Скалата и ги поведе, понесъл запалена факла. — Оръжията им, да, много хубави. И скъпоценните камъни в брадите.
	— Да не споменаваме броните.
	Скалата поклати глава.
	— Няма брони.
	— Скала, _виждал_ съм броните им. Винаги ги носят.
	— Да, добре, обаче не можем да ги ползваме.
	— Не разбирам — каза Каладин.
	— Ела — отговори Скалата и го подкани с жест. — По-лесно е, отколкото да обяснявам.
	Каладин сви рамене и тримата свърнаха зад завоя. Скалата се чешеше по обраслата с рижи вълма брада.
	— Глупави космарлаци — промърмори той. — Ах, да можех да си оправя брадата. Мъжът не е мъж без свястна брада.
	Каладин също попипа брадата си. Някой ден щеше да спести пари, да купи бръснач и да се отърве от тази проклетия. Всъщност, май нямаше да го направи. Сферите бяха необходими за друго.
	Завариха Дуни да подрежда труповете на паршендите. Бяха четирима. Сякаш бяха довлечени от другаде. Имаше и няколко тела на алети.
	Каладин пристъпи напред и махна на Скалата да донесе светлина. Коленичи и се зае да разглежда единия от паршендите. Приличаха на паршите с шарената си черно-червена кожа. Облечени бяха само в черни поли до коленете. Трима имаха бради, което беше необичайно за сродните им парши, а в брадите бяха вплетени необработени скъпоценни камъни.
	Както Каладин очакваше, имаха бледочервена броня. Нагръдници, шлемове, предпазители на ръцете и краката. Много броня за обикновени пехотинци. На места беше напукана от падането или влаченето от водата. Значи не беше метална. Боядисано дърво?
	— Доколкото разбрах, обясни ми, че нямат броня. Какво опитваш да ми кажеш? Че не смееш да свалиш бронята на мъртвите?
	— Не смея ли? — отвърна Скалата. — Каладине, учителю, Сияйни господарю, бляскави водачо на мостове, ти, който тъй умело въртиш копието, а може би _ти_ ще успееш да свалиш бронята им.
	Каладин сви рамене. Заради работата с баща си беше привикнал с мъртвите и умиращите и макар да се чувстваше зле от обирането на покойниците, не беше гнуслив. Побутна първия от паршендите и забеляза ножа му. Взе го и затърси ремъка, който придържа нараменника.
	Нямаше ремък. Каладин се смръщи и опита да повдигне бронята и да надзърне под нея. Кожата се откъсна заедно с бронята.
	— Отче на Бурята! — възкликна Каладин. Провери шлема. Той беше враснал в главата. Или израснал _от_ главата. — Какво _е_ това?
	— Не знам — отвърна Скалата с вдигане на рамене. — Като че ли им расте собствена броня, а?
	— Това е нелепо — рече Каладин. — Та те са просто хора. На хората — дори и на паршите — не им _расте_ броня.
	— На паршендите обаче им расте — намеси се Тефт.
	Каладин и другите двама се обърнаха към него.
	— Не ме гледайте така — навъсено рече по-възрастният мъж. — Работих в лагера няколко години, преди да се озова в отряда. Не, няма да ви кажа как, тъй че се разкарайте. Както и да е, войниците говорят за това. На паршендите им растат черупки.
	— Навремето _познавах_ парши — каза Каладин. — В родния ми град имаше няколко от тях на служба при градоначалника. И на никой не му растеше броня.
	— Е, тези тук са друг вид парши. По-едри, по-силни. Те могат да прескачат _пропасти_, в името на Келек. И им се образува броня. Просто така стоят нещата.
	Нямаше защо да спорят и се заловиха да събират каквото могат. Много от паршендите ползваха тежки оръжия — брадви, чукове — ала те не бяха довлечени с телата, за разлика от повечето копия и стрели на алетските войници. Все пак намериха няколко ножа и украсен меч, който все още лежеше в ножницата до тялото на единия от паршендите.
	Полите нямаха джобове, но на поясите висяха торбички. В тях имаше само огниво, точило и други важни дреболии. Мостовите приклекнаха и започнаха да свалят камъните от брадите на паршендите. Те бяха пробити за по-лесно вплитане и бяха заредени със Светлина, макар че не светеха така ярко като правилно шлифованите камъни.
	Докато Скалата сваляше камъните от брадата на последния труп, Каладин вдигна паршендския нож към запалената факла на Дуни и разгледа сложната украса.
	— Приличат на глифи — рече той и показа ножа на Тефт.
	— Не мога да чета глифи, момче.
	_Ох, добре._ Ако бяха глифи, то не бяха от познатия му вид. Разбира се, повечето глифи можеха да се изпишат сложно и да са трудни за четене, ако не знаеш точно какво да търсиш. В средата на дръжката имаше изящно врязана фигура. Представляваше човек в броня. Във Вълшебна броня, със сигурност. Зад него личеше някакъв символ, който го обграждаше и се разширяваше зад гърба му като крила.
	Каладин го показа на Скалата, който се беше приближил да види какво е толкова занимателно.
	— Смята се, че паршендите са диваци — каза Каладин. — Нямат култура. Откъде взимат тогава такива ножове? Бих могъл да се закълна, че това е изображение на някой от Вестителите, Йезерезе или Налан.
	Скалата сви рамене. Каладин въздъхна, върна ножа в ножницата и го пусна в торбата. После четиримата се върнаха при останалите от отряда от другата страна на завоя. Хората бяха събрали торби, пълни с оръжия, колани, ботуши и сфери. Всеки от мостовите беше взел по едно копие и го ползваше като бастун по пътя обратно към стълбите. Бяха оставили копие и за Каладин, но той го подхвърли на Скалата. Нямаше си доверие да вземе отново оръжието, притесняваше се това да не го изкуши пак да прави кати.
	Връщането беше спокойно, макар че с притъмняването на небето мъжете почнаха да подскачат тревожно при всеки звук. Каладин отново въвлече Скалата, Тефт и Дуни в разговор. Успя да поразприказва малко и Дрей, и Торфин.
	За голямо облекчение на хората, стигнаха необезпокоявани до първата пропаст. Каладин изчака другарите му да се качат по стълбата. Скалата чакаше с него. Когато и Дрей най-после тръгна нагоре и Каладин, и Скалата останаха сами, рогоядецът положи ръка на рамото на Каладин и заговори тихо.
	— Добра работа вършиш тук. Мисля, че за няколко седмици тези мъже ще са твои.
	Каладин поклати глава.
	— Ние сме мостови, Скала. _Нямаме_ няколко седмици. Ако е нужно толкова време за спечелването на хората, то дотогава половината ще сме мъртви.
	Скалата посърна.
	— Безрадостна мисъл.
	— Затова трябва да спечелим останалите хора _сега_.
	— Как?
	Каладин вдигна поглед към висящата стълба, която се люлееше под тежестта на хората. Можеше да издържи не повече от четирима едновременно.
	— Чакай ме след претърсването. Ще ходим на пазар.
	— Чудесно — отговори Скалата и се закатери, когато Безухият Якс стигна горе. — И каква ще е нашата цел?
	— Ще изпробваме моето тайно оръжие.
	Скалата се разсмя. Каладин придържаше стълбата неподвижна за него.
	— Що за оръжие е то?
	Каладин се усмихна.
	— Всъщност, ти си моето тайно оръжие.

	* * *

	Два часа по-късно, под виолетовата светлина на Салас, Скалата и Каладин се върнаха в дърводелския двор. Беше малко след залез и много от мостовите скоро щяха да си лягат.
	_Няма много време_, рече си Каладин и махна на Скалата да остави товара си пред казармата на Мост Четири. Рогоядецът положи багажа до Тефт и Дуни, които по указанията на Каладин бяха подредили малък обръч от камъни с няколко пъна от отпадъците на дърводелците вътре. От този дървен материал всеки можеше да си вземе. Даже и мостовите. Някои обичаха да си дялкат.
	Каладин извади една сфера за светлина. Това, което Скалата носеше, беше железен казан. Купиха го на старо, но и така за него отидоха доста от парите на Каладин от продажбата на сока от билката. Рогоядецът почна да вади провизии от казана, а Каладин нареди дърва в огнището.
	— Дуни, вода, ако обичаш — рече той и извади огнивото си. Дуни хукна да донесе ведро от един от варелите за дъждовна вода. Скалата освободи казана и нареди разни пакетчета, които струваха още доста от каладиновите пари. Останаха му само шепа прозрачни чипове.
	Докато работеха, от казармата докуцука Хобер. Оздравяваше бързо, ала другите двама ранени, лекувани от Каладин, още бяха в лоша форма.
	— С какво си се захванал, Каладин? — попита Хобер, тъкмо когато Каладин палеше огъня.
	Каладин се усмихна и стана.
	— Заповядай, седни.
	Хобер това и направи. Не беше загубил близкото до обожание отношение към спасилия живота му Каладин. Предаността му беше нараснала.
	Дуни се върна с ведро вода, която изсипа в казана. После заедно с Тефт отърчаха за още. Каладин запали огъня, а Скалата започна да си тананика, докато кълцаше разни грудки и разопаковаше подправките. След по-малко от половин час вече разполагаха с бумтящ огън, над който къкреше казан с яхния.
	Тефт седна на някакъв пън и протегна ръце да ги сгрее на огъня.
	— Това ли ти е тайното оръжие?
	Каладин приседна до него.
	— Срещал ли си много войници в живота си, Тефт?
	— Знам един-двама.
	— А да познаваш някой, който да откаже огън и гозба в края на тежък ден?
	— Е, няма такъв. Но мостовите не са войници.
	Истина беше. Каладин се обърна към вратата на казармата. Скалата и Дуни запяха, а Тефт взе да пляска в такт. Някои хора от другите отряди не се бяха прибрали още, но наградиха Каладин и останалите само с мръщене.
	В казармата се размърдаха. Раздвижиха се сенки. Вратата беше отворена, а ароматите от яхнията се засилваха. Бяха примамливи.
	_Хайде, елате_, рече си Каладин. _Припомнете си защо живеем. Припомнете си топлината и вкусната храна. Припомнете си приятелите, песните и вечерите край огнището._
	_Още не сте мъртви. Бурята да ви отнесе дано! Ако не излезете…_
	Изведнъж всичко му се видя толкова лицемерно. Пеенето беше пресилено, гозбата беше отчаян ход. Всичко беше само опит да се разсее от жалкия живот, който беше принуден да води.
	На прага помръдна някой. Белязаният — нисък, с ъгловата брада и проницателни очи — пристъпи навън, в светлината на огъня. Каладин му се усмихна. Принудена усмивка. Понякога човек можеше да предложи само толкова. _Дано е достатъчно_, помоли се той. Стана и бръкна в яхнията с дървена купа.
	Подаде я на Белязания. От кафеникавата гозба се вдигаше пара.
	— Ще се присъединиш ли към нас? — попита Каладин. — Моля те.
	Белязаният погледна първо него, после паницата, и отвърна:
	— Бих седнал и до самата Нощна пазителка край огнището, ако има и яхния.
	— Внимавай — обади се Тефт. — Това е рогоядска яхния. Може в нея да плуват черупки на охлюви или рачешки щипки.
	— Няма! — излая Скалата. — Злополучен е вашият груб вкус, равнинци, обаче приготвих храната, както ми поръча милият ни водач.
	Каладин се усмихна и въздъхна дълбоко, когато Белязаният седна при тях. След него надойдоха още, вземаха си купи и сядаха. Някои гледаха огъня и нищо не казваха, ала други започнаха да се смеят и да пеят. По някое време намина и Газ, изгледа ги със здравото си око и като че се помъчи да прецени дали не нарушават правилника в лагера. Не нарушаваха нищо. Каладин беше проверил.
	Каладин взе купа, гребна от яхнията и я предложи на сержанта. Той изсумтя презрително и закрачи по-надалеч.
	_Не мога да очаквам много чудеса за една вечер_, въздъхна Каладин. Пак седна и опита яхнията. Беше доста добра. Усмихна се и запя следващия куплет от песента на Дуни.

	* * *

	На другата сутрин, когато Каладин се провикна да събуди хората, три четвърти от тях се изсипаха навън. Всички, с изключение на най-гласовитите недоволници — Моаш, Сигзил, Нарм и няколко други. Мъжете, които откликнаха на призива, изглеждаха удивително освежени, въпреки че предната нощ останаха до късно, пяха и се хранеха. Когато Каладин нареди да се упражняват заедно с него, почти всички те се съгласиха.
	Не всички, но достатъчно.
	Предчувстваше, че Моаш и другите скоро ще се предадат. Хапнали бяха от гозбата му. Никой не отказа. И сега, когато с него бяха толкова много от мъжете, останалите щяха да се почувстват глупаво, че странят. Мост Четири беше негов.
	Сега трябваше да ги опази живи достатъчно дълго, за да има това някакво значение.


>>	28
>>	Решението
>>	{img:pytjat_na_kralete_t1_6.png}

E>
	„Понеже никога не съм се посвещавал на по-важна цел и самите устои на небето ще се разтърсят от последиците на нашата война тук. Отново те моля. Подкрепи ме. Не стой настрани и не оставяй бедствието да погълне още животи. Никога не съм те молил за нищо преди, стари приятелю.
	Сега те моля.“
E$

	Адолин беше уплашен.
	Стоеше до баща си в сборния пункт. Далинар изглеждаше… изнурен. Край очите му имаше бръчици, бразди прорязваха кожата му. Косата му побеляваше като обезцветена скала. Как беше възможно човек в пълна Броня — човек, който запазваше войнишката си стойка въпреки възрастта — да изглежда крехък?
	Пред тях два чула вървяха след гледача си и се качиха на моста. Дървеното съоръжение свързваше две камари дялани камъни — изкуствена пропаст с дълбочина само няколко стъпки. Приличните на камшици антени на добичетата шаваха, челюстите тракаха, черните им очи с големината на юмрук се озъртаха. Теглеха масивен обсаден мост. Дървените му колела се търкаляха със скърцане.
	— Много по-широк е от мостовете на Садеас — каза Далинар на застаналия до него Телеб.
	— Така трябваше, за да поберем обсадния мост, Сиятелни господарю.
	Далинар кимна разсеяно. Адолин подозираше, че единствено той е в състояние да забележи колко потиснат е баща му. Далинар поддържаше характерните си уверени обноски, главата му беше вдигната, а гласът — твърд.
	Очите. Бяха прекалено зачервени, прекалено напрегнати. А щом Далинар беше напрегнат, той ставаше студен и делови. Когато заговори на Телеб, тонът му беше твърде овладян.
	Внезапно Далинар Колин се оказа под огромно бреме. И Адолин беше допринесъл за това тегло.
	Чулите напредваха. Приличните на камъни черупки бяха боядисани в синьо и жълто — цветовете и шарките показваха от кой от островите Реши са гледачите им. Мостът под тях заскърца заплашително, когато обсадното съоръжение също стъпи отгоре. Всички войници из сборния пункт се обърнаха да гледат. Дори работниците, които прекопаваха клозети в каменистата земя от източната страна, спряха работа.
	Скрибуцането на моста се засили. После прозвучаха остри изпуквания. Гледачите спряха животните и погледнаха към Телеб.
	— Няма да удържи, нали? — попита Адолин.
	Телеб въздъхна.
	— Гръм да го удари, надявах се… Ами, направили сме малкия мост много тънък, когато сме го разширили. Но ако го направим по-як, ще стане прекалено тежък. — Хвърли поглед на Далинар. — Извинявам се, че Ви загубих времето, Сиятелни господарю. Прав сте. Тази работа е като работата на десетимата глупаци.
	— Адолин, ти какво мислиш? — поинтересува се Далинар.
	Адолин се намръщи.
	— Е… Според мен може би трябва да продължим да работим по моста. Това е само първи опит, Телеб. Вероятно има и друг начин. Да направим обсадните мостове по-тесни или нещо такова?
	— Много скъпо ще излезе, господарю — отговори Телеб.
	— Ако ни помогне да спечелим още едно скъпоценно ядро, усилието ще се изплати неколкократно.
	— Да — съгласи се Телеб. — Ще разговарям с госпожа Калана. Може би ще е в състояние да измисли нов модел.
	— Добре — каза Далинар. Той дълго се взира в моста. После, кой знае защо, се обърна в обратната посока, където работниците копаеха рова за нужниците.
	— Татко? — обади се Адолин.
	— Защо според теб няма работни облекла, подобни на Бронята? — попита Далинар.
	— Какво?
	— Бронята дава огромна сила, но рядко я ползваме за нещо различно от война и клане. Защо Сияйните са изработвали само оръжия? Защо не са направили полезни инструменти за обикновените хора?
	— Не знам — отвърна Адолин. — Може би защото войната е най-важното нещо в нашия свят.
	— Може би — повтори Далинар и гласът му омекна. — А може би това е последното проклятие за тях и техните идеали. Защото въпреки възвишените си претенции те никога не са дали Броните си на обикновените хора, никога не са им разкрили тайните им.
	— Не… Не разбирам защо това е важно, татко.
	Далинар леко се олюля.
	— Трябва да продължим с проверките. Къде е Ладент?
	— Тук съм, господарю. — Един нисък мъж пристъпи към Далинар. Гологлав и брадат, ардентът носеше сиво-синя подплатена одежда, от която ръцете му едва се подаваха. Приличаше на рак, който е твърде малък за черупката си. Беше ужасно горещо, но той явно нямаше нищо против.
	— Прати вестоносец в Пети батальон — нареди Далинар. — Те са следващите, които ще посетим.
	— Да, господарю.
	Адолин и Далинар тръгнаха. За днешните проверки бяха избрали да облекат Броните си. Не беше необичайно. Мнозина Броненосци все си намираха оправдание да обличат Броните. А и за войниците беше добре да виждат своя върховен принц и наследника му в пълното им величие.
	Когато напуснаха сборния пункт и влязоха в самия лагер, привлякоха внимание. Също като Адолин, Далинар не носеше шлем, но яката на бронята му беше висока и корава, стигаше до брадичката му. Кимна на войниците, които отдадоха чест.
	— Адолин, усещаш ли Вълнението по време на сражение?
	Адолин се сепна. Той отлично знаеше какво има предвид баща му, но чу думите с изумление. Вълнението не се обсъждаше често.
	— Аз… Да, разбира се. Кой не го усеща?
	Далинар не отговори. Напоследък беше толкова сдържан. Това в очите му болка ли беше? _Какъвто беше преди_, помисли Адолин, _заблуден, но уверен. Всъщност беше по-добре._
	Далинар не каза нищо повече и двамата продължиха през лагера. За шест години войниците се бяха устроили напълно. По казармите бяха изписани знаците на батальоните и отрядите, а между тях бяха разположени мангали, столчета и засенчени с тенти столови. Бащата на Адолин не забраняваше такива неща, но беше наложил правилник, който да предотврати небрежността.
	Освен това беше одобрил повечето молби за довеждане на семействата в Пустите равнини. Офицерските съпруги, естествено, бяха тук — добрият светлоок офицер всъщност представляваше отбор: мъжът командва и се сражава, жената чете, пише, върши инженерната работа и управлява лагера. Адолин с усмивка се замисли за Малаша. Дали тя ще се окаже жената за него? Напоследък се държеше малко хладно. Разбира се, имаше я и Данлан. Едва се беше запознал с нея, но беше заинтригуван.
	Все едно, Далинар беше одобрил и молби за довеждане на семействата на обикновените тъмнооки войници. Дори беше платил половината разходи. Когато Адолин беше попитал защо, Далинар отговори, че според него не е правилно да им забранява. Противникът вече не нападаше военните лагери, следователно беше безопасно. Адолин подозираше, че Далинар чувства, че хората му могат да получат удобствата на семейния живот, щом той самият живее едва ли не в дворец.
	И така, из лагера тичаха и играеха деца. Жените простираха пране или изписваха глифогадания. Мъжете точеха копия и полираха брони. Казармите бяха разделени на стаи.
	— Мисля, че ти беше прав — подхвана Адолин в старанието си да откъсне Далинар от размишленията му. — Искам да кажа, да позволиш на толкова хора да доведат семействата си тук.
	— Да, но колко от тях ще си тръгнат, когато войната свърши?
	— Има ли някакво значение?
	— Не съм сигурен. Пустите равнини сега фактически са алетска провинция. Как ще изглежда това място след сто години? Ще се превърнат ли тези пръстени от казарми в квартали? Ще станат ли пазарите постоянни? Ще станат ли хълмовете на запад ниви? — Той поклати глава. — Явно скъпоценните ядра винаги ще са тук. А докато ги има, ще има и хора.
	— Това е хубаво, нали? Поне, доколкото тези хора са алети. — Адолин се подсмихна.
	— Може би. Какво обаче ще стане с цената на скъпоценните камъни, ако продължаваме да взимаме скъпоценни ядра в такова количество?
	— Ами… — Това беше добър въпрос.
	— Питам се какво ще стане, когато най-редкият и най-желаният материал в света изведнъж стане нещо обикновено? Тук стават много неща, синко. Много неща, за които не сме мислили. Скъпоценните ядра, паршендите, смъртта на Гавилар. Трябва да си готов да обмислиш тези неща.
	— Аз ли? Какво значи това?
	Далинар не отговори, а само кимна на командира на Пети батальон, който забързано приближи към тях и отдаде чест. Адолин въздъхна и отвърна на поздрава. Двадесет и първа и Двадесет и втора рота се упражняваха в сгъстен строй. Малцина цивилни оценяваха значението на това упражнение. Двадесет и трета и Двадесет и четвърта се упражняваха в разпръснат или боен строй, с други думи усъвършенстваха формациите и движенията на бойното поле.
	От притеснителните загуби в началото алетите бяха разбрали, че войната на Пустите равнини се различава от конвенционалното военно дело. Паршендите бяха яки, мускулести и разполагаха с необикновените брони, които растяха върху кожата им. Не покриваше като пълна броня, но беше много по-ефикасна от тази на повечето алетски войници. Всъщност, всеки от паршендите беше изключително подвижен тежък пехотинец.
	Паршендите винаги нападаха по двойки и избягваха да се сражават в линия. Би трябвало да позволи на дисциплинираната армия в правилен строй лесно да ги победи. Но всяка двойка паршенди имаха такова ускорение и бяха толкова добре бронирани, че можеха спокойно да пробият стена от щитове. Също така, удивителната им способност да скачат позволяваше внезапно цели редици паршенди да се озоват зад алетите.
	Наред с всичко това съществуваше особеният начин, по който се придвижваха като група по бойното поле. Маневрираха с неописуема съгласуваност. Това, което в началото изглеждаше диващина и варварство, всъщност прикриваше нещо сложно и опасно.
	Алетите установиха, че има само два надеждни начина за победа над паршендите. Първият беше да се ползва Вълшебен меч. Ефективно, но с ограничено приложение. В армията на Колин имаше само два такива, пък и колкото и мощни да бяха Броните и Мечовете, все пак имаха нужда от подходяща подкрепа. Един Броненосец, обкръжен от многочислен противник и изолиран, лесно можеше да бъде препънат и съборен. Всъщност, в единствения случай, когато Адолин видя как обикновен войник поваля Броненосец, това стана възможно, защото множество копиеносци го нападнаха и счупиха гръдната му броня. След това някакъв светлоок стрелец с лък го порази от петдесет стъпки разстояние и си спечели неговата Броня и Меч. Не съвсем героичен край.
	Вторият надежден начин за справяне с паршендите зависеше от бързото придвижване на формациите. Гъвкавост и дисциплина — гъвкавост в отговор на необичайния маниер на воюване на паршендите, дисциплина за поддържане на строя и преодоляване на голямата сила на отделния паршендски воин.
	Авром, командирът на Пети батальон, очакваше Адолин и Далинар заедно със строените ротни командири. Те отдадоха чест — всеки вдигна десния си юмрук пред дясното рамо с кокалчетата навън.
	Далинар кимна на офицерите.
	— Изпълняват ли се заповедите ми, Сиятелни Авром?
	— Тъй вярно, върховни принце. — Авром беше мощен като кула и носеше брадата си по рогоядската мода — с обръсната брадичка и дълга отстрани. Имаше роднини сред планинците. — Хората, които поискахте, чакат в палатката за аудиенции.
	— Какво е това? — попита Адолин.
	— Ще ти покажа след малко — отвърна Далинар. — Първо прегледай войските.
	Адолин се понамръщи, ала войниците чакаха. Авром ги беше строил по роти. Адолин закрачи пред тях и огледа редиците и униформите. Бяха спретнати и подредени, ала Адолин знаеше, че някои войници в армията на Колин недоволстват от равнището на изискваната от тях изрядност. По една случайност мнението му по въпроса съвпадаше с тяхното.
	Към края на проверката подбра няколко случайни войници и поиска да узнае дали имат някакви определени притеснения. Нямаха. Дали бяха доволни или просто се бояха да кажат?
	Щом свърши, Адолин се върна при баща си.
	— Добре се справи — рече Далинар.
	— Само се поразходих през строя.
	— Да, но представянето беше добро. Хората знаят, че се интересуваш от техните грижи, и те уважават. — Кимна, като че на себе си. — Добре си се научил.
	— Мисля, че виждаш прекалено много в една обикновена проверка, татко.
	Далинар даде знак на Авром и батальонният командир ги поведе към една палатка недалеч от плаца. Адолин озадачено погледна баща си.
	— Накарах Авром да събере войниците, с които Садеас разговаря онзи ден — каза Далинар. — Онези, които той разпита, докато се придвижвахме към платото.
	— А. Ще поискаме да узнаем какво ги е питал.
	— Да.
	Далинар подкани Авром да влезе пред него и го последва заедно с Адолин. Накрая вървяха неколцина от далинаровите арденти. В палатката по пейките бяха насядали десет войници. Станаха и отдадоха чест.
	— Свободно — нареди Далинар и сключи облечените си в ръкавици ръце зад гърба. — Адолин? — Далинар кимна по посока на войниците и подсказа на сина си да започне с въпросите.
	Младежът сподави въздишката си. Пак ли?
	— Войници, необходимо е да знаем какво ви попита Садеас и какво отговорихте вие.
	— Не се тревожете, господарю — отвърна един войник с груб северняшки акцент. — Нищичко не му казахме.
	Другите закимаха енергично.
	— Той е същинска змиорка и ние го знаем — додаде друг от войниците.
	— Той е върховен принц — строго рече Далинар. — Ще се отнасяте към него с уважение.
	Войникът пребледня и кимна.
	— Какво _точно_ ви пита? — каза Адолин.
	— Искаше да разбере какви са задълженията ни в лагера, Сиятелни господарю. Ние сме коняри, знаете.
	Всеки от войниците беше обучен в едно или две умения извън това да се бие. Полезно беше да разполагат с войници, които могат да се грижат за конете, доколкото спестяваше на цивилните участието в щурмовете на платата.
	— Разпитваше наоколо — рече един войник. — Е, хората му го правеха. Откриха, че сме отговаряли за коня на краля при лова на чудовището.
	— Ама ние нищо не му казахме — повтори първият войник. — Нищо, с което да Ви създадем грижи, господарю. Няма да дадем на тая зми…, на тоя върховен принц и Сиятелен господар въжето, на което да Ви обеси, господарю.
	Адолин затвори очи. Ако се бяха държали така със Садеас, то поведението им беше още по-уличаващо от самия срязан ремък. Не можеше да ги вини за предаността, но се държаха сякаш смятаха, че Далинар _е_ направил нещо нередно и трябва да го бранят.
	Отвори очи.
	— Спомням си, че по-рано разговарях с някои от вас. Но разрешете пак да попитам. Видя ли някой от вас срязан ремък на кралското седло?
	Мъжете се спогледаха и поклатиха глави.
	— Не, господарю. Ако бяхме забелязали, веднага щяхме да го сменим, със сигурност щяхме да го сменим.
	— Обаче, господарю — вметна друг войник, — тогава беше голяма бъркотия и имаше много народ. Не беше редовен щурм на плато или нещо такова. Пък и честно казано, господарю, кой би помислил, че — от всички неща под небето — е притрябвало да пазим кралското седло?
	Далинар кимна на Адолин и двамата излязоха от палатката.
	— Е?
	— Вероятно не са подпомогнали особено нашата кауза — отговори свъсеният Адолин. — Въпреки усърдието им. По-скоро, заради него.
	— Съгласен съм, за съжаление — въздъхна Далинар. Помаха на Тадет; нисичкият ардент беше застанал до палатката. — Разпитай ги един по един — нареди му тихо Далинар. — Гледай да измъкнеш подробности. Постарай се да разбереш точните думи на Садеас и точните отговори на войниците.
	— Да, господарю.
	— Ела, Адолин. Останаха ни още няколко проверки.
	— Татко — продума Адолин и улови баща си под ръка. Броните им тракнаха тихо.
	Далинар се намръщи и се обърна към него, а Адолин отривисто махна към Синята гвардия. Молба за пространство за разговор. Гвардейците бързо и опитно се престроиха и освободиха място около двамата.
	— Какво става, татко? — меко попита Адолин.
	— Как какво? Правим проверки и гледаме как работи лагерът ни.
	— И винаги ме изтласкваш напред. Странно беше в няколко от случаите, длъжен съм да добавя. Какво не е наред? Какво става в главата ти?
	— Мислех, че проблемът ти с нещата, които стават в моята глава, е по-друг.
	Адолин се сви.
	— Татко, аз…
	— Всичко е наред, Адолин. Просто опитвам да взема едно трудно решение. Движението ми помага. Някой друг човек би си намерил място да поседи и да поразмисли, но като че ли това никога не върши работа при мен. Имам много за вършене.
	— Какво се опитваш да решиш? — попита Адолин. — Може би съм в състояние да помогна.
	— Ти вече ми помагаш. Аз… — Далинар млъкна и се намръщи. Към плаца на Пети батальон вървеше групичка войници. Придружаваха мъж в червено и кафяво. Цветовете на Танадал.
	— Нямаше ли среща с него тази вечер? — попита Адолин.
	— Да.
	Нитер, началникът на Синята гвардия, изтича да пресрещне новодошлите. Може и да ставаше прекалено подозрителен от време на време, но това не беше непременно лоша черта за телохранител. Бързо се върна при Далинар и Адолин. Жълтоликият мъж имаше къса черна брада. Беше светлоок от най-нисък ранг и от години служеше в гвардията.
	— Казва, че върховният принц Танадал няма да може да се срещне с Вас довечера, както е било планирано.
	Далинар помръкна.
	— Лично ще говоря с вестоносеца.
	Нитер неохотно махна на слабоватия вестоносец да се приближи. Онзи дойде и коленичи пред Далинар.
	— Сиятелни господарю.
	Този път Далинар не накара Адолин да води разговора.
	— Предай съобщението.
	— Сиятелният господар Танадал изразява съжалението си, че не ще може да Ви посети днес.
	— А предложи ли да се срещнем по друго време?
	— Със съжаление казва, че вече е твърде зает. Но с удоволствие ще разговаря с Вас на някое от кралските пиршества.
	_Пред хора_, помисли Адолин, _и половината присъстващи ще подслушват, а другата половина — включително самият Танадал най-вероятно — ще са пияни_.
	— Разбирам — отговори Далинар. — А загатна ли кога няма да е тъй зает?
	— Господарю — продума с неудобство вестоносецът, — каза, че ако станете настойчив, трябва да Ви обясня, че е разговарял с неколцина от другите върховни принцове и смята, че разбира естеството на молбата Ви. Каза да Ви предам, че той не желае да се съюзява с Вас и не възнамерява да щурмува плато заедно с Вас.
	Далинар помръкна още повече. Освободи вестоносеца и се обърна към Адолин. Сините гвардейци все още стояха на разстояние, така че двамата можеха да разговарят.
	— Танадал беше последният — рече Далинар. Всеки от върховните принцове беше отклонил неговото предложение посвоему. Хатам беше извънредно вежлив, Бетаб остави съпругата си да даде обяснение, Танадал беше учтив, но враждебен. — Всички отказаха, с изключение на Садеас.
	— Съмнявам се, че е разумно да се обръщаш към него за това, татко.
	— Може би имаш право — гласът на Далинар беше студен. Той беше ядосан. Дори гневен. — Изпращат ми послание. Никога не им се е нравело влиянието ми над краля и нямат търпение да видят как се сгромолясвам. Не искат да правят нищо, за което аз ги моля, за да не се окаже, че са ми помогнали да възстановя позициите си.
	— Съжалявам, татко.
	— Може би така е най-добре. Важното е, че се провалих. Аз _не мога_ да ги накарам да работят заедно. Елокар беше прав. — Хвърли поглед на сина си. — Бих искал да продължиш проверките вместо мен, синко. Ще ми се да свърша нещо.
	— Какво?
	— Просто виждам, че нещо трябва да се направи.
	Адолин искаше да възрази, но не можа да открие уместни думи. Най-сетне въздъхна и кимна.
	— Но ще ми кажеш какво е?
	— Скоро — обеща Далинар. — Много скоро.

	* * *

	Далинар наблюдаваше целеустремените крачки на Адолин. От него щеше да излезе добър върховен принц. Решението на Далинар беше просто.
	Време ли беше да отстъпи и да остави сина си да заеме неговото място?
	Направеше ли тази стъпка, от него щеше да се очаква да стои настрани от политиката, да се оттегли в земите си и да остави Адолин да управлява. Обмислянето на това решение беше болезнено и Далинар трябваше да внимава и да не действа прибързано. Но ако наистина полудяваше, както явно всички в лагера вярваха, то тогава _трябваше_ да отстъпи. При това скоро, преди състоянието му да се е влошило до степен да е загубил разсъдъка си и да не се оттегли.
	Припомни си думите от _Пътят на кралете_.
	_Владетелят е контрол. Той дава стабилност. Това е неговата служба, това е стоката, с която търгува. Ако не може да се контролира, как би могъл да контролира живота на другите? Кой уважаващ себе си търговец няма да вкуси от плода, който продава?_
	Странно. Тези цитати му идваха на ум, дори и когато се питаше дали книгата не е донякъде причина той да полудее.
	— Нитер, донеси ми бойния чук. Да е на сборния пункт, когато отида там — нареди Далинар.
	Искаше да се движи, да работи, докато мисли. Гвардейците се разбързаха, за да вървят в крак с него по алеята между казармите на Шести и Седми батальон. Нитер прати няколко души да донесат оръжието. Гласът му прозвуча някак развълнувано — като че ли очакваше Далинар да стори нещо впечатляващо.
	Далинар се съмняваше, че ще оправдае очакванията му. Най-сетне излезе на сборния пункт, плащът му се вееше, ботушите чаткаха по камъка. Не се наложи да чака дълго — двама войници докараха чука с малка количка. Изпотиха се от усилието да го свалят — дръжката на чука беше дебела колкото китката на човек, а главата беше по-широка от разперена педя. Двамата едва успяха да се справят.
	Далинар грабна чука с една ръка, завъртя го и го метна на рамо. Подмина войниците, които се упражняваха на плаца, и отиде при черноработниците, които копаеха канала. Те вдигнаха очи и с ужас установиха, че над тях е надвиснал върховният принц в пълна Броня.
	— Кой е началникът тук? — попита Далинар.
	Мърляв цивилен с кафеви гащи вдигна треперлива ръка.
	— Сиятелни господарю, какво можем да сторим за Вас?
	— Да си отдъхнете малко — отговори Далинар. — Излизайте.
	Смутените работници припряно излязоха от изкопа. Зад тях се насъбраха светлооки офицери, объркани от действията на Далинар.
	Той улови здраво чука; дръжката беше метална, стегнато обвита в кожа. Пое дълбоко дъх и скочи в недовършения изкоп, вдигна чука, замахна и го стовари върху скалата.
	Над плаца се разнесе мощно _пращене_ и ударната вълна тръгна нагоре по ръцете на Далинар. Бронята пое част от отката, а в камъка остана голяма цепнатина. Замахна и удари отново и този път откърти грамаден камък. Парчето беше толкова голямо, че би затруднило двама-трима обикновени мъже. А Далинар го грабна с една ръка и го запокити настрани. Камъкът изтрополи по земята.
	Къде _бяха_ Броните за обикновените хора? Защо древните, които бяха така мъдри, не бяха създали нищо в тяхна помощ? Далинар продължи да удря с чука и докато пръскаше късчета скала и вдигаше прах, с лекота вършеше работата на двадесет човека. Бронята можеше да намери толкова много приложения и да облекчи живота на работниците и тъмнооките из цял Рошар.
	Приятно беше да работи. Да върши нещо полезно. Напоследък имаше чувството, че се върти в кръг. А работата му помагаше да мисли.
	_Наистина_ губеше жаждата за битки. Това го тревожеше, защото Вълнението — желанието да воюва и насладата от това — беше една от движещите сили на алетите. Най-славното от мъжките изкуства беше човек да стане велик воин, а войната беше най-важното Призвание. Самият Всемогъщ разчиташе на алетите да се подготвят в честен бой, за да може след смъртта си да влязат в армията на Вестителите и да отвоюват Селенията на Покоя.
	Въпреки това, на Далинар вече му призляваше от самата мисъл за убиване. Чувството се засили след последния щурм. Какво щеше да стане следващия път, когато влезеше в сражение? Не можеше да води хората си така. Това беше съществена причина да абдикира в полза на Адолин.
	Продължи да замахва с чука. Биеше камъните отново и отново. Горе се бяха струпали войници, а въпреки заповедите му, работниците не се бяха оттеглили в почивка. Занемели, те гледаха как един Броненосец върши тяхната работа. От време на време Далинар призоваваше Вълшебния си меч и режеше с него скалата, а после с чука я раздробяваше.
	Може би изглеждаше нелепо. Не можеше да изпълни задачите на всички работници в лагера, пък и имаше важни задачи, с които да си уплътнява времето. Нямаше причина да слиза в изкопа и да се бъхти. Но му беше толкова _добре_. Толкова хубаво бе да се занимава направо с нуждите на лагера. Резултатите от усилията му да защитава Елокар бяха трудно забележими, затова се изпълваше със задоволство от работата, чийто напредък беше видим.
	Ала и сега действаше според идеалите, които му влияеха. Книгата разказваше за краля, който носи бремето на хората си. Казваше, че водачите са най-ниско поставените, защото от тях се иска да служат на всички. Тези мисли бяха като вихрушка в него. Кодексът, книгата, онова, което виденията — или халюцинациите — показваха.
	Никога не се сражавай, освен ако не си принуден по време на война.
	_Бум!_
	Нека делата ти говорят в твоя защита, а не думите.
	_Бум!_
	Очаквай от хората да имат чест и им позволи да оправдаят очакванията.
	_Бум!_
	Управлявай така, както би желал да управляват теб.
	_Бум!_
	Беше затънал до кръста в изкопа за нужниците; грохотът на трошащите се камъни изпълваше слуха му. Започваше да вярва в тези идеали. Не, вече вярваше в тях. Живееше според тях. Какъв ли щеше да стане светът, ако всички хора живееха според предписанията на книгата?
	Някой трябваше да започне. Някой трябваше да даде пример. Тук той имаше основания да _не_ абдикира. Луд или не, сега той вършеше нещата по-добре от Садеас и другите. Достатъчно беше да се види как живеят неговите войници и неговите поданици, за да е ясно, че това е истина.
	_Бум!_
	Камъкът не може да се промени, без да се счупи. Дали това не се отнасяше и за хората като него самия? Дали тъкмо заради това изведнъж всичко не стана толкова трудно за него? А защо той? Далинар не беше философ или идеалист. Той беше войник. И — ако искаше да е честен — на младини беше тиранин и войнолюбец. Дали, ако човек прекараше залеза на живота си, като се преструва, че следва съветите на по-добрите от него, можеше да заличи миналото си на убиец?
	Започна да се поти. Ивицата, която беше прокопал, беше широка един човешки бой, дълбока до гърдите му и стотина стъпки дълга. Колкото по-дълго работеше, толкова повече хора се трупаха да го гледат и да си шушукат.
	Бронята беше свещена. Мигар върховният принц наистина копаеше _нужници_, облечен в своята Броня? Толкова ли беше зле? Да се плаши от бурите. Да става страхлив. Да отказва да се дуелира и да се брани от клеветите. Да се бои от сраженията и да има желанието да изостави войната.
	Да го подозират в опит за убийство на краля.
	Най-сетне Телеб прецени, че не е почтително да позволява на всички тези хора да зяпат Далинар и им нареди да се върнат към изпълнението на задачите си. Отстрани работниците и понеже беше взел присърце думите на Далинар, заповяда им да седнат на сянка и „да водят непринудени разговори“. Всеки друг би изрекъл тази заповед с усмивка, ала Телеб беше буквален като самите скали.
	Далинар още работеше. Знаеше къде трябва да свърши изкопът; той самият беше одобрил нареждането за строежа. Трябваше да се прокопае дълъг наклонен ров, който да се покрие с намаслени и промазани с катран дъски срещу миризмите. В горния край щеше да е кабинката, а съдържанието щеше да се Превръща в дим веднъж на няколко месеца.
	Когато остана сам, работата му беше още по-приятна. Просто един човек, който троши камъни, удар след удар. Като барабаните на паршендите в онзи отдавна отминал ден. Далинар още чувстваше ритъма им, чуваше ги в ума си, разтърсваха го.
	_Съжалявам, братко._
	Разговаря с ардентите за своите видения. Според духовниците, те бяха по-скоро плод на претовареното му съзнание.
	Нямаше причина да вярва на каквото и да било от виденията. Като ги последва, той не просто остави Садеас да го надиграе, а и застрашително намали ресурсите си. Доброто му име почти беше пропаднало. Той застрашаваше да повлече целия дом Колин със себе си.
	И това беше най-важният довод в полза на неговата абдикация. Останеше ли, с действията си доста вероятно щеше да причини гибелта на Адолин, Ренарин и Елокар. Можеше да рискува собствения си живот заради идеалите, но можеше ли да застрашава и живота на синовете си?
	Късчета скала се пръскаха и отскачаха от бронята му. Вече започна да усеща изтощение и умора. Бронята не работеше вместо него — тя увеличаваше силата, но всеки удар с чука нанасяше самият той. Пръстите му поизтръпнаха от вибрациите на дръжката. Близо беше до взимането на решението. Умът му беше спокоен и ясен.
	Отново замахна.
	— Няма ли Мечът да свърши по-добра работа? — сухо запита женски глас.
	Далинар застина. Главата на чука спря върху натрошените камъни. Обърна се и видя, че Навани стои до изкопа. Облечена беше в рокля в синьо и меко червеникаво, косите й със сребристи нишки отразяваха светлината на слънцето, което — за изненада на Далинар — вече клонеше към залез. Две млади жени придружаваха Навани — не бяха нейни повереници, а ги беше „заела“ от други светлооки дами в лагера.
	Навани стоеше със скръстени ръце и светлината сияеше като ореол зад нея. Далинар колебливо вдигна ръка срещу лъчите.
	— Матана?
	— Камъните — кимна тя към изкопа. — Виждаш ли, не бих се _осмелила_ да давам оценки; все пак разбиването на разни неща е мъжко изкуство. Но не притежаваш ли меч, който може да реже камъни с лекотата, с която — както ми обясняваха някога — бурята поваля хердазийците?
	Далинар отклони поглед към камъните. После вдигна чука и го стовари отгоре им с приятно пращене.
	— Мечовете са твърде добри в рязането.
	— Колко любопитно — отвърна Навани. — Ще направя всичко възможно да се престоря, че в това има някакъв смисъл. Освен това, не ти ли е минавало през ума, че повечето мъжки изкуства са свързани с разрушаването, а женските — със създаването?
	Далинар замахна отново. _Бум!_ Забележително беше колко по-лесно му е да разговаря с Навани, докато не я гледа.
	— Използвам Меча да режа отстрани и в средата. Но все пак трябва да натроша камъните. Опитвала ли си някога да вдигнеш парче скала, отрязано с Меч?
	— Не мога да кажа, че съм го правила.
	— Не е лесно. — _Бум!_ — Разрезите от Меча са твърде тънки. Скалите оказват натиск една на друга. Трудно е да ги захванеш или да ги поместиш. — _Бум!_ — По-сложно е, отколкото изглежда. — _Бум!_ — Така е най-добре.
	Навани отърси няколко камъчета от роклята си.
	— И цапа повече, както забелязвам — подхвърли тя.
	_Бум!_
	— Е, ще се извиниш ли? — попита Навани.
	— За?
	— За това, че пропусна срещата ни.
	Далинар спря с вдигнат чук. Напълно беше забравил, че на празненството, когато Навани се беше върнала в лагера, той се съгласи да му почете днес. Не каза на писарите си за уговорката. Разочаровано се обърна към снаха си. Беше се ядосал от отказа на Танадал да разговаря с него, но принцът поне се беше досетил да прати вестоносец.
	Навани стоеше със скръстени ръце, скритата ръка отдолу, гладката й рокля като че гореше в слънчевата светлина. На устните й играеше едва загатната усмивка. Като я караше да стои права, според добрите обноски се поставяше на нейно разположение.
	— Наистина съжалявам — рече той. — Напоследък ми се налага да обмисля някои трудни въпроси, но това не ме извинява, че съм забравил за теб.
	— Знам. Ще измисля начин да ме възмездиш. А засега трябва да знаеш, че един от твоите далекосъобщители свети.
	— Какво? Кой?
	— Писарите ти казват, че е онзи за връзка с дъщеря ми.
	_Ясна!_ От последния им разговор бяха минали седмици. Съобщенията му до нея получаваха възможно най-кратки отговори. Когато Ясна се потопеше в някое от своите изследвания, често пренебрегваше всичко останало. Щом го търсеше сега, значи или беше открила нещо, или просто беше прекъснала работа, за да поднови контактите си.
	Далинар огледа изкопа. Почти го беше завършил. Даде си сметка, че несъзнателно е искал да вземе окончателното си решение, когато стигне до края. Щеше му се да продължи да работи.
	Но ако Ясна искаше да разговарят…
	Той трябваше да се свърже с нея. Може би щеше да успее да я убеди да се върне в Пустите равнини. Би се чувствал много по-сигурен за абдикацията, ако тя е тук да наглежда Елокар и Адолин.
	Далинар захвърли чука — от работа дръжката се беше изкривила поне на тридесетина градуса, а главата беше заприличала на безформена буца. Изскочи от изкопа. Трябваше да нареди да му направят ново оръжие; подобно искане не беше необичайно за Броненосците.
	— Прости ми, Матана — подхвана Далинар, — но се боя, че трябва да те помоля да си тръгнеш така скоро, след като ти поисках извинение. Трябва да приема съобщението.
	Поклони се и тръгна да си върви.
	— Всъщност — обади се Навани зад него, — мисля _аз_ да те помоля нещо. От месеци не съм разговаряла с дъщеря ми. Ако позволиш, ще дойда с теб.
	Далинар се поколеба, но не можеше да й откаже толкова скоро, след като я беше обидил.
	— Разбира се. — Изчака Навани да се настани в паланкина си. Носачите вдигнаха паланкина, а Далинар закрачи отново. Паланкинът и наетите от Навани повереници бяха наблизо.
	— Любезен мъж си, Далинар Колин — рече Навани със същата тънка усмивка и се намести на тапицирания стол. — Опасявам се, че съм принудена да открия очарование в теб.
	— Заради моето чувство за чест е лесно да ме манипулират — отговори Далинар, вперил поглед пред себе си. Точно сега _нямаше_ нужда да се занимава с нея. — Знам, че е така. Не е необходимо да си играеш с мен, Навани.
	Тя тихо се засмя.
	— Не опитвам да се възползвам от теб, Далинар, аз… Е, може би само мъничко. Но не си „играя“ с теб. През последната година ти започна да _си_ такъв човек, какъвто всички останали се _преструват_, че са. Не разбираш ли колко интригуващ те прави това?
	— Не върша тези неща, за да съм интригуващ.
	— Ако беше така, нямаше да се получи! — тя се приведе към него. — Знаеш ли защо преди години предпочетох Гавилар пред теб?
	_Проклятие._ Нейните думи — присъствието й — бяха като бокал тъмно вино, изсипано в кристално бистрите му мисли. Яснотата, която потърси в работата, бързо изчезваше. Трябваше ли да е толкова пряма? Не отговори на въпроса й. Ускори крачка с надеждата тя да разбере, че не желае да обсъжда въпроса.
	Нямаше полза.
	— Не го избрах, защото щеше да стане крал, Далинар. Макар че всички твърдят това. Избрах го, защото ти ме _плашеше_. Твоята сила… тя плашеше и Гавилар, знаеш.
	Далинар не отговори.
	— Все още я има. Виждам я в очите ти. Но ти си я обгърнал, удържаш я с бляскавата Броня. Това е едно от нещата, които намирам очарователни.
	Той спря и я погледна. Носачите забавиха ход.
	— Няма да стане, Навани. — Поклати глава. — Няма да поругая паметта на моя брат. — Изгледа я твърдо и тя най-сетне кимна.
	Когато Далинар отново тръгна, тя не каза нищо, макар да го попоглеждаше хитро. Най-накрая стигнаха личните му покои, пред които се вееха сините знамена с двойката глифи _кок_ и _линил_, първият изписан като кула, а вторият като корона. Моделът беше изработен от майката на Далинар и той го носеше и на пръстена с печата си. А Елокар ползваше изображение на меч и корона.
	Войниците на входа отдадоха чест и Далинар изчака Навани, преди да влезе. Приличащото на пещера помещение се осветяваше от заредени сапфири. Когато влязоха в дневната, той отново се удиви колко пищна е станала стаята с течение на месеците.
	Три от далинаровите писари го очакваха заедно с помощничките си. И шестте жени станаха, когато той влезе. И Адолин беше тук.
	Далинар му се намръщи.
	— Не трябваше ли да се занимаваш с проверките?
	Адолин се сепна.
	— Татко, приключих с проверките преди часове.
	— Така ли? — _Отче на Бурята! Колко време съм трошил камъни?_
	— Татко — подхвана Адолин и пристъпи към него. — Може ли да поговорим насаме за малко?
	Както обикновено, изпъстрената с черно руса коса на младежа беше рошава. Беше свалил Бронята и се беше изкъпал и сега носеше модна — но удобна за бой — униформа с дълга синя куртка, закопчана отстрани, и прави колосани кафеви панталони.
	— Още не съм готов да обсъждам това, синко — меко отвърна Далинар. — Трябва ми още малко време.
	Адолин го огледа притеснено. _От него ще излезе отличен върховен принц_, помисли Далинар. _Възпитан е за това, за разлика от мен на младини._
	— Добре тогава — каза Адолин. — Но има още нещо, за което искам да те помоля.
	Младежът посочи една от писарите — жена с кестенява коса само с няколко черни кичурчета. Тя беше гъвкава, с дълга шия. Роклята й беше зелена, а косите й бяха сложно сплетени и вдигнати с традиционните четири стоманени игли.
	— Това е Данлан Моракота — тихо обясни Адолин. — Вчера пристигна в лагера, за да прекара няколко месеца с баща си, Сиятелния господар Моракота. Обърна се към мен и аз си позволих свободата да й предложа място сред твоите писари, докато е тук.
	Далинар примигна.
	— А какво стана с…
	— С Малаша ли? — въздъхна Адолин. — Не се получи.
	— А тази? — попита Далинар невярващо и сниши глас. — Откога, казваш, е в лагера? От вчера? И вече се е _обърнала_ към теб?
	Адолин сви рамене.
	— Е, трябва да поддържам репутацията си.
	Далинар въздъхна и хвърли поглед към Навани, която стоеше достатъчно близо, та да чува. От благоприличие тя се преструваше, че не подслушва.
	— Знаеш ли, обичаят е човек в крайна сметка да избере само една жена, която да ухажва. — _Ще ти е нужна добра съпруга, синко. Може би много скоро._
	— Когато стана стар и скучен — отговори Адолин и се усмихна на младата жена. _Наистина_ беше хубава. Но само след един ден в лагера? _В името на праотците_, рече си Далинар. Той самият беше ухажвал в продължение на три години жената, която накрая стана негова съпруга. Макар да не можеше да си спомни лицето й, той _помнеше_ с какво постоянство я преследваше.
	Със сигурност я обичаше навремето. Всички чувства към нея си бяха отишли, изтрити от ума му чрез сили, които не биваше да бъдат изкушавани. За съжаление _ясно_ помнеше колко силно желаеше Навани, години преди да срещне съпругата си.
	_Престани_, каза си той. Само преди няколко мига беше на ръба да вземе решение за оттеглянето си от поста на върховен принц. Не беше време да позволява Навани да го разсейва.
	— Сиятелна Данлан Моракота — каза той на младата жена. — Добре дошла сте сред моите писари. Разбирам, че съм получил съобщение?
	— Така е, господарю — отвърна тя и направи реверанс. Посочи редичката от пет далекосъобщителя, изправени на етажерката. Изглеждаха като обикновени писалки, само че имаха по един малък зареден рубин. Последният вдясно бавно примигваше.
	Литима беше тук, но макар и най-старша, тя с кимване подкани Данлан да вземе далекосъобщителя. Младата жена бързо взе примигващия апарат и го отнесе до малка масичка за писане край катедрата. Внимателно закачи лист хартия на дъската за писане, сложи мастилничката в нейния отвор, завъртя я да прилегне на място и отпусна спирачката. Светлооките жени работеха много ловко само със свободната си ръка.
	Данлан седна и леко притеснена погледна Далинар. Той, разбира се, нямаше доверие в нея — тя спокойно можеше да шпионира за някого от другите върховни принцове. За съжаление, след заминаването на Ясна в лагера _нямаше_ жена, на която да се довери.
	— Готова съм, Сиятелни господарю — каза Данлан. Имаше гърлен хриплив глас, тъкмо по вкуса на Адолин. Далинар се надяваше поне да не е толкова блудкава като другите, които младежът си подбираше.
	— Продължавайте — отговори Далинар и с жест подкани Навани да седне в едно от меките кресла. Другите жени седнаха на пейката.
	Данлан завъртя камъка на далекосъобщителя на едно зъбче, за да потвърди, че съобщението е прието. После провери либелите отстрани на дъската за писане — това бяха малки масленички с мехурче в средата, с чиято помощ тя можеше да изравни напълно дъската. Накрая намастили писалката и я сложи в точката горе вляво на страницата. Изправи писалката и с палец завъртя камъка още веднъж. После прибра ръката си.
	Далекосъобщителят остана на място с опряно в хартията връхче, сякаш хванат от невидима ръка. После започна да пише — както пишеше самата Ясна някъде далеч от тук със свързания с този апарат.
	Далинар застана до масата за писане и скръсти ръце. Видя, че близостта му смущава Данлан, но беше твърде нетърпелив да приеме съобщението, та да седне.
	Почеркът на Ясна беше елегантен, разбира се — Ясна винаги довеждаше нещата до съвършенство. Далинар се приведе напред, когато познатите, ала неразбираеми, редове в ярко виолетово се появиха на страницата. Над скъпоценния камък се издигаше лек червеникав дим.
	Писалката спря и замръзна на място.
	— Чичо — подхвана Данлан, — предполагам, че си добре.
	— Наистина — отговори Далинар. — Околните добре се грижат за мен. — Тези думи бяха код, който да покаже на Ясна, че той не се доверява — или поне не познава — всички, които слушат сега. Ясна трябваше да внимава и да не праща нищо прекалено деликатно.
	Данлан взе далекосъобщителя и завъртя камъка, после записа думите и те веднага тръгнаха отвъд океана към Ясна. Още ли беше в Тукар? Когато написа всичко, Данлан върна писалката в горния ляв ъгъл на страницата — и двата апарата трябваше да са там, за да може Ясна да продължи разговора — и завъртя камъка в предишното положение.
	— Както очаквах, стигнах до Карбрант — прочете Данлан. — Тайните, които търся, са твърде мъгляви дори за Паланеума, но тук попадам на намеци за тях. Примамливи фрагменти. Елокар добре ли е?
	_Намеци? Фрагменти? От какво?_ Ясна наистина обичаше да драматизира, макар при нея да не беше толкова натрапчиво, колкото при Елокар.
	— Брат ти доста се постара да бъде убит от едно пропастно чудовище преди няколко седмици — отговори Далинар. Адолин, който се беше облегнал на книжния шкаф, се усмихна при тези думи. — Ала явно Вестителите бдят над него. Той е добре, обаче ти липсваш силно на всички тук. Сигурен съм, че Елокар би могъл да се възползва от съветите ти. Изключително много разчита на Сиятелната Лалаи за писар.
	Може би това щеше да накара Ясна да се върне. Не се обичаха много с братовчедката на Садеас, която в отсъствието на кралицата беше главен писар на Елокар.
	Данлан бързо записа думите на Далинар. Навани се прокашля.
	— О — додаде Далинар, — прибавете и това: майка ти отново е тук, във военните лагери.
	Не след дълго далекосъобщителят сам написа: „Предай почитанията ми на майка. Стой на разстояние от нея, чичо. Тя хапе.“
	Навани изсумтя, а Далинар осъзна, че не е предупредил Ясна, че майка й всъщност слуша разговора. Той се изчерви, когато Данлан продължи със съобщението:
	— Не мога да говоря за работата си по далекосъобщителя, но все повече се притеснявам. _Има_ нещо тук, скрито просто от количеството натрупани исторически свидетелства.
	Ясна беше вериститалианка. Навремето беше обяснила на чичо си какво означава това. Вериститалианките бяха учени от орден, който опитва да открие истината в миналото. Искаха да създадат непредубедена фактология на събитията, на основата на която да се правят допускания за бъдещи действия. Далинар не беше наясно защо смятат, че се различават от обикновените историци.
	— Ще се върнеш ли? — попита Далинар.
	— Не мога да кажа — прочете отговора Данлан, — не смея да прекратя изследванията си. Но скоро може да дойде време, когато няма да смея да стоя далеч от лагера.
	_Какво?_, зачуди се Далинар.
	— Както и да е — продължи Данлан, — имам няколко въпроса към теб. Необходимо ми е отново да разкажеш какво се случи преди седем години, когато срещнахте онези първи паршендски съгледвачи.
	Далинар се свъси. Въпреки че силите му бяха увеличени от Бронята, работата в изкопа го беше изтощила. Ала не смееше да седне на някой стол, докато е с Броня. Все пак си свали едната ръкавица и прокара пръсти през косата си. Темата на разговора не му беше твърде по сърце, но разсейването беше добре дошло. Причина да отложи вземането на решението, което щеше да промени живота му завинаги.
	Данлан го погледна, готова да запише думите му. Защо Ясна иска отново тази история? Не писа ли тя самата разказ за събитията в биографията на Гавилар?
	Е, в края на краищата, щеше да му каже защо, а — ако днешните й откровения означаваха нещо — сегашното й изследване щеше да е с голяма стойност. Щеше му се Елокар да има поне малко от нейната мъдрост.
	— Това са болезнени спомени, Ясна. Иска ми се да не бях убедил баща ти да предприемаме тази експедиция. Ако не бяхме открили паршендите, те нямаше да го убият. Срещнахме ги за пръв път при изследването на някаква гора, която липсва на картите. Намирахме се южно от Пустите равнини, в равнина на около две седмици път от Съхнещото море.
	Когато Гавилар беше млад, той се интересуваше само от две неща — завоеванията и лова. Когато не се занимаваше с едното, отдаваше се на другото. По онова време предложението за лова им се беше видяло разумно. Гавилар беше започнал да се държи странно, позагубил беше жаждата си за битки. Хората започнаха да говорят, че отслабва. На Далинар му се прииска да напомни на брат си за хубавите времена на тяхната младост. Оттам му дойде и идеята за лова на легендарното чудовище от пропастта.
	— Баща ти не беше с мен, когато се натъкнах на паршендите — продължи да говори Далинар, връщайки се мислено през годините. Как лагеруват по влажните гористи хълмове. Как разпитват натанците с помощта на преводачи. Как търсят изкоренени или прекършени дървета. — Аз водех съгледвачите нагоре по един от притоците на Смъртоносната река, а Гавилар разузнаваше надолу. Намерихме паршенди, които лагеруваха на отсрещния бряг. В началото не повярвах. Парши. _Лагеруваха_, свободни и организирани. И носеха оръжия. При това оръжията им не бяха прости. Мечове, копия с украсени дръжки…
	Далинар прекъсна. Гавилар също не повярва, когато му разказа. Няма такова нещо като свободно племе парши. Те са слуги и винаги са били слуги.
	— Тогава имаха ли Мечове? — обади се Данлан. Далинар не беше забелязал, че Ясна е отговорила.
	— Не.
	След време отговорът се изписа: „Обаче сега имат. Кога за пръв път видя паршендски Броненосец?“
	— След смъртта на Гавилар — рече Далинар.
	Сега направи връзката. Все се питаха защо Гавилар поиска договора с паршендите. Нямаше да им потрябва просто, за да прибират скъпоценните камъни от чудовищата в Пустите равнини; по онова време там не живееха паршенди.
	Далинар потръпна. Възможно ли беше брат му да е _знаел_, че паршендите имат достъп до Мечове? Възможно ли беше да е подписал договора с надеждата да измъкне от тях откъде са намерили оръжията?
	_За смъртта на Гавилар ли ставаше дума?_, почуди се Далинар. _Това ли беше търсената от Ясна тайна?_ Никога не беше толкова отдадена на отмъщението, колкото Елокар, но тя разсъждаваше по-различно от брат си. Не се водеше от отмъщение. Но _въпросите_. Да, въпросите можеха да я подтикнат да действа.
	— Още нещо, чичо — прочете Данлан. — После мога да се върна към ровенето в този лабиринт, наречен библиотека. Понякога се чувствам като гробоосквернител, който ровичка из костите на отдавна умрели хора. Все едно. Веднъж спомена колко бързо паршендите научават нашия език.
	— Така е — отговори Далинар. — Само за няколко дни ние разговаряхме и общувахме съвсем добре. Забележително. — Кой би помислил, че именно паршите ще имат ум за подобно чудо? Повечето от познатите му парши почти не говореха.
	— Какви бяха първите неща, за които те ви говориха? — прочете Данлан. — _Първите_ въпроси, които ви зададоха? Можеш ли да си припомниш?
	Далинар затвори очи и си спомни дните, когато паршендите лагеруваха току срещу тях, отвъд реката. Гавилар беше направо запленен от тях.
	— Поискаха да разгледат нашите карти.
	— Споменаха ли за Пустоносните?
	Пустоносните ли?
	— Доколкото си спомням, не. Защо?
	— По-добре да не казвам засега. Искам обаче да ти покажа нещо. Накарай писаря да сложи нов лист хартия.
	Данлан закрепи нова страница на дъската за писане. Сложи писалката в ъгъла и я остави. Писалката се изправи и почна да дращи напред-назад с бързи и дръзки щрихи. Това беше рисунка. Далинар стана и приближи към дъската. Адолин също се присламчи. Писалката и мастилото не бяха най-добрият посредник за предаване на изображения. Писалката изпущаше капчици мастило на места, където нямаше такива при Ясна. Мастилницата беше точно на същото място като при нея и така Ясна можеше да презарежда и своята, и далинаровата мастилница едновременно. Въпреки това неговата понякога свършваше по-рано.
	Ала рисунката беше чудесна. _Това не е Ясна_, разбра Далинар. Който и да рисуваше сега, беше много, много по-надарен от племенницата му.
	Рисунката се превърна в изображение на висока сянка, надвиснала над някакви постройки. Тънките щрихи загатваха черупка и щипци, а сенките бяха представени с по-сгъстени драски.
	Данлан свали рисунката и извади трети лист хартия. Далинар я вдигна, а Адолин застана до него. Кошмарният звяр, изобразен с линии и сенки, беше смътно познат. Приличаше на…
	— Това е пропастно чудовище — рече Адолин. — Изопачено е: лицето му е много по-заплашително, раменете му са по-широки и не забелязвам втория чифт предни щипци. Но някой очевидно опитва да изобрази пропастно чудовище.
	— Да — съгласи се Далинар и се почеса по брадичката.
	— Тази илюстрация е от една от книгите тук — прочете Данлан. — Моята нова повереница е много умела художничка, затова я накарах да възпроизведе образа за теб. Кажи ми. Напомня ли ти нещо?
	_Нова повереница ли?_, учуди се Далинар. Ясна от години не беше вземала повереница. Все казваше, че няма време за това.
	— Това е изображение на пропастно чудовище — каза Далинар.
	Данлан записа думите. Само след миг дойде отговорът.
	— В книгата пише, че е Пустоносен. — Данлан се свъси и наведе глава. — Книгата е препис на съчинение от годините преди Измяната. Илюстрациите обаче са копирани от друг текст, още по-древен. Всъщност някои са на мнение, че изображението е направено само две-три поколения след оттеглянето на Вестителите.
	Адолин тихо подсвирна. Значи наистина беше много старо. Доколкото Далинар разбираше, от дните на сянката бяха останали съвсем малко произведения на изкуството или писания, като _Пътят на кралете_ беше сред най-древните, при това беше единственият изцяло запазен текст. А дори и той беше оцелял само в превод; не разполагаха с копия на оригиналния език.
	— Преди да си направил някакви прибързани заключения — прочете Данлан, — ще кажа, че според мен Пустоносните и пропастните чудовища не са едно и също нещо. Вярвам, че древната художничка не е _знаела_ как изглеждат Пустоносните и затова е изобразила най-страховитото познато създание.
	_А откъде художничката е знаела как изглежда пропастното чудовище?_, учуди се Далинар. _Ние наскоро открихме Пустите равнини…_
	Разбира се. Макар че сега Ничиите хълмове бяха необитаеми, някога са били кралство. В миналото някой е знаел за пропастните чудовища, познавал ги е достатъчно добре, та да нарисува едно и да го нарече Пустоносен.
	— Сега трябва да тръгвам — съобщи Ясна чрез Данлан. — Грижи се за брат ми, докато ме няма, чичо.
	— Ясна — отговори Далинар, като подбираше думите си особено предпазливо, — нещата тук са трудни. Бурята започва и няма какво да я спре. Цялата сграда се тресе и стене. Може скоро да получиш новини, които да те изумят. Много ще е хубаво, ако можеш да се върнеш и да помогнеш.
	Мълчаливо зачака далекосъобщителят да изпише отговора.
	— Бих желала да обещая дата за връщането ми — Далинар почти чуваше спокойния хладен глас на Ясна. — Но не мога да преценя кога ще завърша изследването си.
	— Много е важно, Ясна — каза Далинар. — Моля те да премислиш.
	— Чичо, бъди сигурен, че _ще_ дойда. Накрая. Просто не мога да кажа кога.
	Далинар въздъхна.
	— Забележи — написа Ясна, — че имам огромно желание аз самата да видя пропастно чудовище.
	— Мъртво — отвърна Далинар. — Нямам намерение да ти позволя да повториш преживяването на Елокар отпреди няколко седмици.
	Ясна отговори:
	— Ах, милият и твърде грижовен Далинар. След някоя и друга година ще ти се _наложи_ да признаеш, че любимите ти племенници са пораснали.
	— Ще ви приема за възрастни, когато започнете да се държите като такива — продиктува Далинар. — Ела бързо и ще ти набавим _мъртво_ пропастно чудовище. Пази се.
	Изчакаха отговор, но скъпоценният камък спря да мига. Предаването на Ясна свърши. Данлан премести далекосъобщителя и дъската, а Далинар поблагодари на писарите за помощта. Те се оттеглиха. Адолин като че ли искаше да остане, но Далинар го подкани да си върви.
	Той отново погледна рисунката на пропастното чудовище. Не беше доволен. Какво получи от този разговор? Още завоалирани намеци? Какво толкова важно имаше в изследването на Ясна, та тя пренебрегваше заплахите за кралството?
	Щом направеше изявлението за абдикацията, трябваше да съчини едно по-откровено писмо за Ясна, за да й разкрие причините за действията си. Може би това щеше да я върне.
	Далинар се изуми за миг — даде си сметка, че вече е решил. По някое време след излизането от изкопа беше спрял да разсъждава _дали_ да абдикира, а само _кога_ да го направи. Това беше правилното решение. Болеше го от него, но беше сигурен. Човек понякога трябваше да прави неща, които не бяха приятни.
	_Стана заради разговора с Ясна_, осъзна той. _Разговора за баща й._ Сега Далинар _действаше_ като Гавилар към края. Това почти разтърси кралството. Е, Далинар трябваше да се спре, преди да стигне дотам. Може би това, което ставаше с него, беше някакво мозъчно заболяване, наследено от родителите им. То…
	— Много си привързан към Ясна — обади се Навани.
	Далинар се сепна и отмести поглед от изображението на чудовищата. Беше сметнал, че Навани е излязла с Адолин. А тя беше тук и го гледаше.
	— Защо — попита Навани — толкова силно настояваш тя да се върне?
	Далинар се обърна към нея и забеляза, че е отпратила двете си млади придружителки заедно с писарите. Сега двамата бяха сами.
	— Навани. Това е непристойно.
	— Ами. Ние сме едно семейство. А аз имам въпроси към теб.
	Далинар се поколеба, после застана в средата на стаята. Навани беше до вратата. За щастие, придружителките й бяха оставили фоайето отворено, а оттатък имаше двама гвардейци. Положението не беше идеално, но доколкото Далинар виждаше гвардейците, а те виждаха него, разговорът му с Навани беше почти благоприличен.
	— Далинар? Ще ми отговориш ли? Защо имаш такова доверие в дъщеря ми, когато почти всички други я ругаят?
	— Смятам, че това отношение на хората към нея е препоръка.
	— Тя е еретичка.
	— Тя отказа да се присъедини към някое от светилищата, защото не вярва в проповядваното от тях. Вместо да прави привидни компромиси, тя беше честна и отказа да прави неща, в които не вярва. Намирам, че това означава чест.
	Навани изсумтя.
	— Вие сте като два пирона в една дъска. Остри, твърди и адски трудни за измъкване.
	— Сега трябва да си вървиш — каза Далинар и кимна по посока на фоайето. Изведнъж се почувства особено изтощен. — Хората ще почнат да говорят.
	— Нека говорят. Трябва ни план, Далинар. Ти си най-важният върховен принц в…
	— Навани — прекъсна я той, — ще се оттегля в полза на Адолин.
	Тя примигна от изненада.
	— Ще се оттегля веднага, щом успея да уредя необходимите неща. Ще отнеме само няколко дни. — Почувства се странно, когато каза това, сякаш изговарянето на думите правеше решението реално.
	Навани изглеждаше огорчена.
	— О, Далинар — прошепна тя. — Това е ужасна грешка.
	— Аз правя тази грешка. И се налага да повторя молбата си. Имам да мисля за много неща, Навани, и точно сега не мога да се занимавам с теб. — Той посочи вратата.
	Навани завъртя очи, но излезе, както беше помолена. Затвори вратата зад гърба си.
	_Това е то_, помисли Далинар и изпусна продължителна въздишка. _Взех решението._
	Беше прекалено уморен да свали Бронята сам, затова се отпусна и седна на пода, облегнал глава на стената. На сутринта щеше да каже на Адолин, а на празненство до една седмица щеше да обяви решението пред всички. След това щеше да се върне в своите земи в Алеткар.
	Свърши се.


>	Интерлюдии
>	Рисн ∗ Аксис ∗ Сет

>>	I-4
>>	Рисн
>>	{img:pytjat_na_kralete_t1_5.png}

	Рисн неохотно слезе от водещата кола на кервана. Краката й стъпиха върху мека неравна повърхност, която леко поддаде под тежестта. Това я накара да потръпне. На всичко отгоре прекомерно гъстата трева не се оттегли, както би трябвало. Рисн тропна с крак няколко пъти. Тревата си направи труда само да трепне.
	— Няма да помръдне — обади се Встим. — Тукашната трева не се държи като тревата по други места. Сигурно си чувала за това.
	Възрастният мъж седеше под светложълтия навес на колата, положил ръка на преградата. В другата ръка държеше няколко тефтера. Една от дългите му бели вежди беше заметната зад ухото, а другата висеше край лицето му. Имаше предпочитание към твърдо колосаните роби в синьо и червено и коничните шапки с плосък връх. Това беше класическото облекло на тайленски търговец — излязло от мода още преди няколко десетилетия, ала все още забележително.
	— Чувала съм за тревата — отговори му Рисн. — Само че е толкова _странно_. — Тя отново пристъпи и обиколи колата. Да, чувала беше за тревата в Шиновар, но смяташе, че тя е просто ленива. Че хората говорят, че не мърда, защото го прави прекалено бавно.
	Не, не беше така. Не мърдаше _въобще_. Как оцеляваше? Не трябваше ли животните да са я опасли всичката досега? Поклати глава в почуда и заразглежда равнината. Тревата я _покриваше_ изцяло. Стръкчетата бяха наблъскани близо едно до друго, та човек не можеше да види земята. Каква бъркотия.
	— Земята пружинира — отбеляза Рисн, когато отново обиколи колата. — Не е само от тревата.
	— Хмм — промърмори Встим, който още работеше по тефтерите си. — Да. Нарича се почва.
	— Създава ми усещането, че ще затъна до колене. Как могат шин да оцелеят тук?
	— Те са интересен народ. Не трябваше ли да нагласиш апарата?
	Рисн въздъхна, ала се върна при задницата на колата. Останалите фургони от кервана — общо шест — вече спираха и се подреждаха в широк кръг. Тя свали задната стена и измъкна дървена тринога, висока почти колкото нея самата. Понесе я на рамо към центъра на затревения кръг.
	Рисн беше облечена по-изискано от своя бабск, в най-модния за млада жена тоалет: тъмносин елек с шарки върху светлозелена риза с твърди маншети. Дългата до глезените пола — също зелена — беше строга и делова, с удобна кройка, но все пак с някоя и друга бродерия за красота.
	На лявата ръка имаше зелена ръкавица. Обличането на скритата ръка беше глупав обичай, просто следствие от надмощието на воринската култура. Мнозина от по-традиционно настроените тайленци, за беда и нейният бабск, и до днес смятаха за скандално жените да показват скритата си ръка.
	Намести триногата. Изминали бяха вече пет месеца, откак Встим стана неин бабск, а тя — негова ученичка. Беше добър с нея. Не всички бабски бяха такива. Според обичая, Встим беше за нея повече от майстор; юридически, той беше и неин баща, докато не дойдеше време да обяви, че тя вече е готова да стане пълноправен търговец.
	Наистина много й се щеше Встим да не отделя толкова време за пътешествия до такива _странни_ места. Славеше се като голям търговец, та Рисн беше заключила, че големите търговци посещават екзотични градове и пристанища. А не пътуват до разни пусти ливади в изостанали краища.
	Щом нагласи триногата, Рисн се върна в колата да вземе фабриала. Задната част на фургона беше изработена с дебели стени и таван, за да се ползва като скривалище по време на буря — дори и по-слабите бури в Запада бяха опасни, поне докато човек не е преминал през проходите и не е навлязъл в Шиновар.
	Забърза обратно към центъра на поляната, понесла кутията с фабриала. Плъзна настрани дървения капак и извади отвътре големия хелиодор. Бледожълтият скъпоценен камък с диаметър поне два инча се намираше в метална рамка.
	Сложи го върху триногата, после завъртя разни копчета и насочи фабриала към хората в кервана. После домъкна едно столче от фургона и седна да наблюдава. Удиви се колко много плати Встим за този апарат — беше една от последните новости и от него се очакваше да предупреждава за приближаването на хора. Нима това наистина беше толкова важно?
	Седеше и гледаше дали скъпоценният камък ще заблести по-силно. Особената шинска трева се поклащаше на вятъра и упорито отказваше да се прибере даже и при най-силните пориви. В далечината се издигаха белите върхове на Мъгливите планини, които заслоняваха Шиновар. Бурите се разбиваха в тези планини и отслабваха, затова Шиновар беше сред изключително малкото места по цялата планета Рошар, където те нямаха власт.
	Тук-там из полето растяха особени дървета — с прави стволове, неподвижни, прилични на скелети клони, пълни с листа, които не се прибираха от вятъра. В целия пейзаж имаше нещо нереално, сякаш беше мъртъв. Нищо не се движеше. Рисн се сепна, когато осъзна, че не вижда никакви духчета. Няма вятърни духчета, няма духчета на живота, няма нищо.
	Като че ли цялата страна беше слабоумна. Приличаше на човек, който по рождение не е с всичкия си и не знае кога да се защитава, а само зяпа стената и точи лиги. Почовърка в земята с показалец, после го вдигна и заразглежда „почвата“, както се беше изразил Встим. Мърляво. Ами че един по-силен порив може да изкорени цялата тази ливада и да я отвее далеч оттук. Хубаво, че бурите не могат да стигнат тези места.
	Близо до фургоните слугите и стражите разтовариха кошове и устроиха лагер. Внезапно хелиодорът започна да примигва с по-ярка светлина.
	— Учителю! — провикна се Рисн и стана. — Има някой наблизо.
	Встим, който тъкмо си проправяше път сред кошовете, рязко вдигна глава. Махна на Килрм, началника на стражата, и неговите шестима стрелци извадиха лъковете.
	— Ето там — каза единият и посочи.
	От далеч се задаваше група конници. Не яздеха много бързо и водеха няколко едри животни — като дебели яки коне — които теглеха каруци. С приближаването на новодошлите камъкът във фабриала почна да свети още по-ярко.
	— Да — рече Встим, гледайки фабриала. — Това ще излезе _много_ полезно. Има добър обхват.
	— Обаче ние знаехме, че идват — отвърна Рисн, стана от столчето и отиде при учителя си.
	— Този път знаехме. Но ако ни предупреди за разбойници в нощта, ще изплати цената си десетки пъти. Килрм, свалете лъковете. Знаете какво е отношението им към тези работи.
	Стражите се подчиниха и групата тайлени зачакаха. Рисн усети, че е започнала нервно да приглажда веждите си, макар да не разбираше защо се притеснява. Новодошлите бяха просто шин. Естествено, Встим настояваше тя да престане да ги мисли за диваци. Явно много ги уважаваше.
	Когато приближиха, Рисн се изненада от това колко различно един от друг изглеждат. Другите от техния народ, които беше виждала, носеха прости кафеви роби или други работни дрехи. Начело на тази група обаче яздеше мъж, облечен в нещо, което май беше връх на шинската изисканост: светло пъстро наметало, което го обгръщаше изцяло и се връзваше отпред. Висеше от двете страни на коня почти до земята. Само главата му беше открита.
	Около него имаше още четирима ездачи в не толкова ярко облекло. Светло, но не чак толкова. Носеха ризи, панталони и пъстри пелерини.
	Редом с ездачите крачеха поне тридесетина мъже в кафеви туники. Други караха трите грамадни каруци.
	— О! — възкликна Рисн. — Довел е доста слуги.
	— Слуги ли? — учуди се Встим.
	— Онези с кафевите дрехи.
	Нейният бабск се подсмихна.
	— Това са стражите му, дете мое.
	— Моля? Изглеждат толкова обикновени.
	— Шин са необикновен народ — отговори старият търговец. — Тук войниците са най-долните сред хората — нещо като роби. Отделните домакинства ги купуват и продават чрез размяна на дребни камъни, които означават право на собственост. Всеки, който вдигне оръжие, става като тези хора и получава същото отношение. А мъжът с шареното наметало? Е, _той е_ селски стопанин.
	— Искате да кажете земевладелец?
	— Не. Доколкото разбирам, излиза и работи на полето всеки ден, поне в дните, когато не води преговори като днешните. Шин се отнасят така към всички земеделци, засипват ги с внимание и уважение.
	Рисн зяпна.
	— Ама повечето села _гъмжат_ от селяни!
	— Така е — отговори Встим. — Тук това са свещени места. Не се допускат чужденци близо до нивите или до селата.
	_Колко странно_, помисли тя. _Може би животът в това място им се е отразил на ума._
	Килрм и хората му не изглеждаха особено доволни от голямото числено превъзходство на новодошлите, но Встим явно не се тревожеше. Когато шин се приближиха, той излезе от лагера, без да се притеснява. Рисн се завтече подире му, а полите й замитаха тревата.
	_Каква беля_, рече си тя. Ето още една неприятност заради тревата, която не се прибира. Ако й се наложи да купува нов бордюр за полата заради тази глупава растителност, много щеше да се ядоса.
	Встим посрещна шина и направи особен поклон — с длани към земята.
	— _Тан бало кен тала_ — каза той. Рисн не знаеше какво означава това.
	Мъжът с наметалото — _земеделецът_ — кимна почтително, а един от ездачите слезе от коня и пристъпи напред.
	— Щастливи ветрове те доведоха, приятелю — той говореше тайленски много добре. — Този, който преумножава, се радва на безопасното ти пристигане.
	— Благодаря ти, Треш, сине на Есан — отговори Встим. — Благодаря и на Този, който преумножава.
	— Какво си ни донесъл от твоите далечни земи, приятелю? — попита Треш. — Още метал, надявам се?
	Встим махна и няколко стражи донесоха тежък кош. Оставиха го на земята, свалиха капака и разкриха причудливото му съдържание. Парчета метални отпадъци, преди всичко във формата на парчета от черупки или на дърво. На Рисн й приличаше на боклук, който по някаква невъобразима причина е превърнат в метал чрез Превръщател.
	— Ах — зарадва се Треш и приклекна да разгледа стоката. — Прекрасно!
	— Нито частица от метала не е добита от руда — обясни Встим. — Нито една скала не е била раздробена или стопена, за да се извади металът, Треш. Получен е от черупки, кори или клони. В потвърждение разполагам със свидетелство, подпечатано от петима отделни тайленски нотариуси.
	— Нямаше нужда да правиш такова нещо — отговори Треш. — Отдавна си спечелил доверието ни.
	— По-добре да съм точен. Търговец, който е небрежен при договарянето, има врагове, а не приятели.
	Треш се изправи и плесна три пъти с ръце. Мъжете в кафяво със сведени погледи свалиха задната страна на една от каруците и показаха кошовете вътре.
	— Останалите, които идват при нас — отбеляза Треш, докато вървяха към каруцата, — като че ли се интересуват само от конете. Всеки иска да купува коне. Но не и ти, приятелю. Защо?
	— Изискват много грижи — отговори Встим. — Пък и често няма добра възвръщаемост за толкова скъпо вложение.
	— И това не се отнася за тези тук? — попита Треш и вдигна един от леките кошове. Вътре имаше нещо живо.
	— Съвсем не. За пилетата мога да взема добра цена и те искат малко грижи, стига да ги нахраниш.
	— Донесли сме ти много пилета. Не мога да повярвам, че ги купуваш. Те изобщо не струват толкова, колкото си мислите вие, чужденците. А вие ни давате срещу тях метал! Метал, който не е омърсен от унищожаването на скали. Истинско чудо.
	Встим вдигна рамене.
	— Там, откъдето идвам, тези боклуци не струват нищо. Правят се от ардентите с помощта на Превръщателите. Не могат да правят храна, защото ако сбъркат, тя става отровна. Затова превръщат отпадъците в метал и го изхвърлят.
	— Но той може да се обработва!
	— Че защо да го обработваш, когато можеш да издялаш предмета от дърво точно както го искаш и _след това_ да го Превърнеш?
	Треш само умислено поклати глава. Рисн на свой ред наблюдаваше с почуда. Това беше _най-безумната_ търговска сделка, която тя беше виждала през живота си. Обикновено Встим спореше и се пазареше жестоко. А тук преспокойно разкриваше, че стоката му нищо не струва!
	Всъщност и по-нататък в разговора двамата мъже доста се потрудиха да обясняват колко безполезни са стоките им. Най-сетне се споразумяха — макар че Рисн не разбра как — и скрепиха сделката с ръкостискане. Няколко от войниците на Треш почнаха да разтоварват кошове, пълни с пилета, платове и пастърми от рядко срещани меса. Други пък се заловиха да откарат металните отпадъци.
	— Не би могъл да ми продадеш някой войник, нали? — попита Встим, докато чакаха.
	— Опасявам се, че не могат да се продават на чужденци.
	— Но нали ми продаде един…
	— Това беше преди близо седем години! — през смях отвърна Треш. — И не спираш да ме питаш!
	— Нямаш представа колко пари взех за него. А ти всъщност ми го даде срещу нищо.
	— Той беше Неверен — отговори Треш и вдигна рамене. — Не струваше съвсем нищо. Ти ме _принуди_ да взема нещо в замяна, но ще ти призная, че трябваше да хвърля печалбата в реката. Не можех да приема пари за един Неверен.
	— Е, предполагам, че не бива да се обиждам от това — рече Встим и се почеса по брадичката. — Но ако ти попадне друг, съобщи ми. Това беше най-добрият ми слуга. Все още съжалявам, че го продадох.
	— Няма да забравя, приятелю. Но според мен не е вероятно да имаме друг като него. — Треш като че ли се поразсея. — Истината е, че се надявам никога да нямаме друг като него…
	След размяната на стоките, двамата отново си стиснаха ръцете, а после Встим се поклони на фермера. Рисн опита да се поклони по същия начин и си спечели усмивки от Треш и неколцина от хората му, които бъбреха на своя приличен на шепот шински език.
	Толкова дълго и скучно пътуване за такава кратка сделка. Но Встим беше прав; на изток тези пилета щяха да се продават за доста сфери.
	— Какво научи? — попита майсторът, докато се връщаха към колата.
	— Че шин са странни.
	— Не — отвърна Встим, но гласът му не беше строг. Той никога не се показваше строг. — Те просто са различни, дете мое. Странни са хората, които действат безразсъдно. Треш и неговият род са всичко друго, но не и безразсъдни. Даже са малко _прекалено_ стабилни. Външният свят се променя, а шин явно твърдо се решили да си останат същите. Опитах да им предложа фабриали, но те казаха, че не са им нужни. Или не са богоугодни. Или са прекалено свещени, та да ги ползват.
	— Учителю, това са много различни неща.
	— Да, но когато става дума за шин, често е трудно да се направи разликата. Както и да е, какво научи _наистина_?
	— Че за тях скромността е това, което е самохвалството за хердазийците — отговори Рисн. — И двамата направо се престарахте да доказвате колко са непотребни стоките ви. Стори ми се странно, но допускам, че просто това е техният начин да се пазарят.
	Встим се усмихна широко.
	— А ти вече си по-умна от половината мъже, които съм водил тук. Слушай. Ето твоят урок. _Никога_ не опитвай да измамиш шин. Бъди откровена, казвай им истината и освен това подценявай своите стоки. Направо ще те заобичат. И ще ти платят.
	Рисн кимна. Стигнаха до колата и майсторът извади някакво особено гърненце.
	— Ето. Вземи нож и иди да измъкнеш малко от тревата. Гледай да копаеш дълбоко и да извадиш повечко от почвата. Растенията не могат да живеят без нея.
	— Защо да го правя? — попита тя и сбърчи нос, когато взе гърненцето.
	— Така. Ще се научиш да се грижиш за това растение. Искам да го държиш у тебе, докато престанеш да го смяташ за странно.
	— Ама защо?
	— Защото така ще станеш по-добър търговец.
	Тя се намръщи. Налагаше ли се учителят винаги да е толкова особен? Сигурно затова беше сред малцината тайлени, които успяваха да се спогодят добре с шин. Беше особняк като тях.
	Рисн отиде да направи каквото й беше заръчано. Нямаше полза да се оплаква. Все пак първо взе чифт опърпани ръкавици и си нави ръкавите. _Нямаше_ да си съсипе хубавата рокля заради някаква лигава, вторачена в стената малоумна трева. И това си е.


>>	I-5
>>	Аксис Събирачът
>>	{img:pytjat_na_kralete_t1_5.png}

	Аксис Събирачът изпъшка, както си лежеше по гръб, а черепът му се пръскаше от болки. Отвори очи и плъзна поглед по тялото си. Беше гол.
	_Проклятие_, рече си той.
	Е, най-добре да провери дали не е зле наранен. Пръстите на краката му сочеха към небето. Ноктите бяха тъмносини, което не беше рядкост за аимианец като него. Опита да ги разшава и за негово най-голямо удоволствие те помръднаха.
	— Добре, това все пак е нещо — каза той и пак стовари глава на земята. Тя пльосна върху нещо меко, сигурно някакви изгнили отпадъци.
	Да, точно така. Вече можеше и да го помирише — остро и противно. Съсредоточи се върху носа си и се нагоди така, че вече да не усеща вонята. _Ах, така е много по-добре._
	Ако можеше само да се отърве и от главоболието. Наистина ли _трябва_ слънцето там горе да е толкова ослепително ярко? Затвори очи.
	— Още си на моята уличка — обади се зад него груб глас. Точно този глас го събуди преди малко.
	— Ще я освободя скоропостижно — обеща Аксис.
	— Дължиш ми наем за едно преспиване.
	— В уличката?
	— В най-хубавата уличка в цял Каситор.
	— А, значи в Каситор се намирам? Отлично.
	Няколко мига съсредоточаване на ума и главоболието най-сетне изчезна. Аксис отвори очи и този път слънцето му се видя съвсем приятно. От двете му страни към небето се издигаха тухлени стени, обрасли с корав червен лишей. Около него бяха разпилени на купчини разни гнили репи.
	Не. Не бяха разпилени. Като че бяха внимателно подредени. Странна работа. Вероятно те излъчваха вонята, която забеляза по-рано. Най-добре засега да не задейства отново обонянието си.
	Седна, протегна се и провери мускулите си. Всички се оказаха годни за работа, само че имаше и доста драскотини. След малко щеше да се позанимае и с тях.
	— Сега — рече Аксис и се обърна, — не ти се намират по случайност резервни панталони, нали?
	Притежателят на гласа се оказа мъж с чорлава брада, приседнал на някакъв сандък на входа на уличката. Аксис не го познаваше, както не познаваше и мястото. Това не го изненада — все пак бяха го пребили, окрали и зарязали тук, понеже го бяха взели за мъртъв. Отново.
	_Такива неща правя аз в името на науката_, помисли си той с въздишка.
	Паметта му започна да се възвръща. Каситор беше голям ириалски град, отстъпваше само на Рал Елорим. Идването му тук беше планирано. Освен това се напи по план. Все пак можеше да подбере другарите си по чашка по-внимателно.
	— Ще допусна, че не разполагаш със свободен чифт панталони. — Аксис стана и огледа татуировките на ръката си. — Пък и да имаше, бих предположил, че щеше да си ги носиш сам. С брашнен чувал ли си облечен?
	— Дължиш ми наем — изръмжа мъжът. — И обезщетение, задето разруши храма на северния бог.
	— Странна работа — отговори Аксис и погледна през рамо към входа на алеята. Оттатък се намираше шумна улица. Добрите люде от Каситор надали щяха да приемат голотата му. — Не си _спомням_ да съм разрушавал никакви храмове. Обикновено доста добре осъзнавам подобни събития.
	— Помете половината от улица Хапрон — рече просякът. — Както и много къщи. Ще се направя, че не забелязвам.
	— Крайно любезно от твоя страна.
	— Напоследък бяха лоши.
	Аксис се свъси и проследи погледа на просяка към земята. Купчините гнили зеленчуци бяха подредени по много особен начин. Като град.
	— Ах — продума той и помести крака си, който се намираше върху малък квадрат от боклук.
	— Това беше пекарна — поясни мъжът.
	— Ужасно съжалявам.
	— Семейството не беше у дома.
	— Това е голямо облекчение.
	— Бяха на поклонение в храма.
	— Който аз…
	— Размаза с глава ли? Да, същия.
	— Сигурен съм, че ще проявиш милост към душите им.
	Просякът го изгледа с присвити очи.
	— Още се мъча да преценя как се вписваш в картинката. Пустоносен ли си или си Вестител?
	— Опасявам се, Пустоносен. В смисъл, разруших един храм — отговори Аксис.
	Погледът на просяка стана подозрителен.
	— Само свещеното платно може да ме спре — продължи Аксис. — А понеже ти не… Искам да кажа, какво държиш?
	Просякът сведе очи към ръката си, която се опираше на кирливо одеяло, провиснало върху също толкова кирлив сандък. Кацнал беше върху сандъците като… е, като бог, който гледа надолу към своя народ.
	_Горкият глупак_, рече си Аксис. Наистина беше време да се омита. Не му се щеше да навлече лош късмет на бедния малоумник.
	Просякът вдигна одеялото. Аксис отстъпи с вдигнати ръце. Това извика у просяка усмивка, която можеше да покаже и малко повече зъби. Той скокна от сандъка, като все още държеше одеялото високо. Аксис се сви.
	Мъжът се изкикоти и хвърли одеялото по него. Аксис го улови във въздуха и размаха юмрук. Сетне се изниза от уличката, препасвайки се с плата.
	Иззад гърба му се обади просякът:
	— И хоп! Злият звяр е премахнат!
	— И хоп! Злият звяр избегна затвора за непристойно държане на публично място — отговори Аксис, докато наместваше препаската. Ириалите бяха особено придирчиви към спазването на целомъдрието. Бяха особено придирчиви за много неща. Разбира се, същото можеше да се каже за повечето народи — разликата беше само в предмета на тяхната придирчивост.
	Аксис Събирачът привлече погледите, които му се полагаха. Не заради необичайното облекло — Ири се намираше в северозападните предели на Рошар и затова времето тук беше много по-топло, отколкото в Алеткар или даже Азир. Доста от златокосите местни мъже носеха само набедрени препаски, а кожата им беше нашарена с разни цветове и фигурки. Тук дори татуировките на Аксис не биеха на очи.
	Може би го зяпаха заради сините нокти и кристалните тъмносини очи. Аимианците — включително и аимианците от Сиа — се срещаха рядко. А може и да го зяпаха, понеже сянката му падаше в неправилната посока. Към светлината, а не обратното. Дреболия, пък и когато слънцето е толкова високо в небето, сенките са къси. Но когато някой го забележеше, промърморваше или отскачаше надалеч. Вероятно бяха чували за хората от неговия народ. Не беше минало _чак толкова_ много време от прочистването на неговата родина. Точно колкото трябва, та приказките и легендите да пропълзят в общото знание на повечето народи.
	Вероятно някоя важна персона щеше да се докачи от присъствието му и щеше да нареди да го изправят пред местния магистрат. Нямаше да му е за пръв път. Отдавна се беше научил да не се тревожи. Когато те преследва Родовото Проклятие, свикваш да приемаш каквото и да ти се случи.
	Започна тихичко да си подсвирква и заразглежда татуировките си, като пренебрегваше онези минувачи, които бяха достатъчно наблюдателни, та да спрат и да го загледат. _Спомням си, че записах нещо някъде…_ мислеше той и проучваше китката си, после усука предмишница, та да провери дали няма нови татуировки от задната страна. Като всички аимианци, и той беше способен със силата на мисълта си да променя цвета и белезите по кожата. Това беше удобно, понеже когато най-редовно ти крадат всичко, става адски трудно да водиш приличен дневник. Затова той записваше бележките върху кожата си и те оставаха там, докато успееше да се добере до безопасно място и да ги транскрибира.
	За щастие, не се беше напил дотам, че да запише наблюденията си върху някое неудобно крайче от тялото. Случи му се веднъж и се наложи да ползва две огледала и услугите на един доста смутен теляк в банята, за да разчете драсканиците.
	_Ах_, отдъхна си той, когато откри нова записка отвътре на левия лакът. Изкриви се, за да я прочете, докато вървеше надолу по склона.
	_Проверката успешна. Забелязани духчета, които се появяват, само когато индивидът е жестоко упоен. Приличат на малки кафеви мехурчета, полепнали по околните предмети. Може да са необходими по-нататъшни изпитания, за да се докаже, че духчетата не са пиянска халюцинация._
	— Много хубаво — каза той на глас. — Наистина много хубаво. Питам се как да ги нарека.
	Беше чувал разни истории, в които ги наричаха потни духчета, но намираше това за глупаво. Духчета на упояването? Не, твърде тежко за произнасяне. Пивни духчета? Усети прилив на вълнение. От години преследваше тъкмо тези духчета. Ако бяха истински, това щеше да е голяма победа.
	Защо се появяваха само в Ири? И защо толкова рядко? Напиваше се до оглупяване десетки пъти, а ги откри само веднъж. Ако наистина ги беше открил.
	Духчетата обаче бяха трудни за улавяне. Понякога дори най-разпространените видове — огнените например — отказваха да се появят. Това беше особено дразнещо за човек, чиято цел в живота беше да види, опише и проучи всички видове духчета на планетата Рошар.
	Продължи да си свирка и да върви през града по посока на пристанището. Наоколо се тълпяха безчет златокоси ириали. Цветът на косата показваше чистотата на произхода, както черното при алетите — колкото по-чистокръвен ириалец си, толкова по-златна е косата ти. Не просто руса, а наистина златна и блестяща на слънцето.
	Аксис имаше слабост към тези хора. _Далеч_ не бяха превзети като воринските народи на изток и рядко проявяваха склонност към препирни и битки. Така се улесняваше преследването на духчетата. Разбира се, имаше някои видове, които можеха да се наблюдават само във военно време.
	По доковете се тълпеше народ. _Отлично_, рече си Аксис, _не съм закъснял много_. Повечето хора се намираха на нарочно построена наблюдателна платформа. Аксис си намери място, нагласи добре свещеното одеяло, облегна се на парапета и зачака.
	Чакането не продължи дълго. Точно в седем и четиридесет и шест сутринта — местните можеха да си сверяват часовниците по това — едно огромно морскосиньо духче изскачаше от водите на залива. Беше прозрачно и макар да изглеждаше, че прави вълни при издигането си, това беше измама. Повърхността на залива беше гладка.
	_Приема формата на мощна струя вода_, помисли Аксис и при това започна да прави надпис по кожата си на едно свободно местенце на крака. _Средата е най-тъмно синя, като океанските дълбини, а по краищата просветлява. При сравнение с мачтите на закотвените в пристанището кораби бих казал, че се е извисило поне на сто стъпки. Едно от най-големите, които изобщо съм виждал._
	Колоната от вода произведе четири дълги крайника, които се спуснаха около залива и образуваха пръсти като на ръце и крака. Положи ги на златните пиедестали, изработени от гражданите. Духчето излизаше всеки ден по едно и също време, без грешка.
	Бяха му дали и име — Кусикеш, Пазителят. Някои го почитаха като бог. Повечето го възприемаха просто като част от града. Беше единствено по рода си. Нямаше много други сред известните му видове духчета, които бяха само по едно.
	_Но какъв вид духче е това?_ Аксис очарован продължаваше да пише. _Образува лице, което гледаше на изток. Направо към Произхода. Лицето се менеше със смайваща бързина. Различни човешки образи се явяваха над приличната на ствол шия в мъглява последователност._
	Явяването траеше цели десет минути. Дали някое от лицата се повтаряше? Меняха се тъй бързо, че Аксис не успя да прецени. Някои изглеждаха мъжки, други женски. После Кусикеш се оттегли в залива и отново образува призрачните вълни.
	Аксис се почувства изцеден, като че нещо беше източено от него. Казваха, че това е обичайна реакция. Дали не си го въобразяваше, понеже очакваше да се случи? Или усещането беше истинско?
	Докато размишляваше, някакво улично хлапе дръпна препаската му, смъкна я и се разсмя. Хвърли я на приятелчетата си и веднага офейкаха.
	Аксис поклати глава.
	— Ама че беля — рече той, докато струпаните наоколо хора почнаха да зяпат и да мърморят. — Наблизо има стражи, предполагам? Ах, да. Четирима. Прекрасно.
	Стражите вече крачеха към него, златните им коси бяха дълги до раменете, а лицата им бяха строги.
	— Хубаво — рече си Аксис и направи последния запис, тъкмо когато един от стражите го спипа за рамото. — Излиза, че ми се отваря още една възможност да потърся духчетата на пленничеството.
	Чудно беше, че тези духчета все му се изплъзваха през годините, въпреки че много пъти беше попадал в затвора. Почнал беше да ги приема за мит.
	Стражите го помъкнаха към градската тъмница, но това му беше напълно безразлично. Две нови духчета за два дни! При такива темпове щяха да са му нужни още само няколко века да довърши изследването си.
	Прекрасно наистина. Пак почна да си свирука.


>>	I-6
>>	Произведение на изкуството
>>	{img:pytjat_na_kralete_t1_1.png}

	Сет, син на сина на Валано, неверен от Шиновар, беше приклекнал върху висок каменен перваз в някакъв комарджийски бордей. На перваза би трябвало да има фенер. Дългото наметало на Сет покриваше и краката му, и камъка, и той като че висеше от стената.
	Наблизо светлините бяха малко. Макек обичаше слугата му да стои прикрит в сянката. Сет носеше прилепнали черни дрехи под наметалото, долната част на лицето му беше покрита с маска; всичко това беше измислено от Макек. Наметалото беше прекалено широко, а дрехите — прекалено тесни. Ужасно облекло за убиец, но Макек искаше драматизъм, а Сет се покоряваше на заповедите на господаря си. Винаги.
	Може би в драматизма имаше нещо полезно. Като показваше само очите и голата си глава, Сет притесняваше минувачите. Шински очи, твърде кръгли, малко прекалено големи. Тукашните хора ги оприличаваха на очите на дете. Защо това ги тревожеше толкова?
	Недалеч от него група мъже с кафеви наметки седяха, бъбреха и триеха палците и показалците си. Между пръстите им се издигаше дим и се чуваше леко припукване. Хората разправяха, че търкането на огнен мъх прави ума по-възприемчив на мисли и идеи. Сет опита веднъж и това му докара само главоболие и мехури на пръстите. Ала получеше ли човек мазоли, явно изпитваше и еуфория.
	В средата на кръглото помещение се мъдреше бар, където се предлагаха разнообразни напитки на разнообразни цени. Бар дамите бяха във виолетови роби с дълбоки деколтета и отворени отстрани. Скритите им ръце бяха разголени, което мъжете от страната Бав, потомствени воринци, намираха крайно предизвикателно. Колко странно. Виждаше се просто ръка.
	Наоколо се провеждаха разни игри. Нямаше открит хазарт — не се хвърляха зарове, не се правеха залози на карти. Играеше се на троши-врат, имаше борби на плоски рачета и — колкото и да е чудно — игри за отгатване. Това беше друга особеност на воринските народи; те избягваха открито да гадаят за бъдещето. В играта на троши-врат например, имаше хвърляния, но играчите не се обзалагаха за крайния резултат. По-скоро — за ръката, която ще им се падне след поредното хвърляне и теглене.
	Сет не намираше смисъл в разликата между двете, но тази особеност беше дълбоко вкоренена у воринците. Дори тук, в една от най-долните дупки в града, където жените ходеха с голи ръце, а мъжете говореха открито за престъпления, никой не рискуваше да обиди Вестителите с желанието си да узнае бъдещето. Даже предсказването на бурите караше мнозина да се чувстват неудобно. В същото време _преспокойно_ си ходеха по камъните и използваха Светлина на Бурята за осветление в ежедневието. Не обръщаха внимание на духовете на нещата, които живееха около тях, и ядяха каквото им хрумне всеки ден.
	Странно. Толкова странно. И все пак, това беше неговият живот. Напоследък Сет започна да се съмнява в някои от ограниченията, към които се беше придържал така строго. Как можеха хората тук, на изток, да _не_ ходят върху камъка? Из техните краища нямаше почва. Как тогава можеха да се измъкнат и да не тъпчат камъните?
	Опасни мисли. Начинът на живот беше единственото, което му оставаше. Ако се усъмнеше в Каменния шаманизъм, нямаше ли да стигне и дотам, че да се усъмни в същността си на Неверен? Опасно, опасно. Макар че убийствата и греховете му го осъждаха на проклятие, поне душата му след смъртта щеше да бъде предадена на камъните. Той щеше да продължи да съществува. Наказан, измъчван, но не и прогонен в нищото.
	По-добре да съществува в мъки, отколкото да изчезне напълно.
	Макек пък се мотаеше из бардака с по една госпожица от двете страни. Вече не беше дръглив и мършав. Постепенно лицето му бе станало сочно и валчесто, като зреещ след поливане плод. Нямаше ги разбойническите дрипи — Макек вече се кипреше в разкошни коприни.
	Другарите му — онези, които бяха с него при убийството на Тоок — бяха мъртви до един. Убити от Сет по нареждане на Макек. Всичко това целеше да се опази тайната на Клетвения камък. Защо всички тук, в Изтока, така се срамуваха от властта, която имаха над Сет? Дали се бояха друг да не открадне Клетвения камък? Дали се ужасяваха някой да не обърне срещу тях самите оръжието, което използваха тъй безсърдечно?
	Вероятно Макек се боеше репутацията му да не пострада, ако се разбере колко лесен за управляване е Сет. Дочул беше не един разговор за тайната на ужасяващо ефикасния телохранител на Макек. А щом създание като Сет служеше на Макек, значи господарят беше още по-опасен.
	Макек подмина мястото, където се таеше Сет. Едната от придружителките му се разсмя звънко. Макек погледна Сет и махна отсечено. Сет сведе глава, за да покаже, че е разбрал. Плъзна се от перваза и тупна на земята с развято наметало.
	Игрите замряха. Хората, пияни или трезви, се извърнаха да огледат Сет, а когато той мина край тримата мъже с огнения мъх, пръстите им застинаха. Повечето от посетителите знаеха с какво ще се заеме той тази нощ. В Самородна вода се беше настанил някакъв тип, съперник на Макек, който отвори собствен игрален дом. Може би новодошлият не вярваше на приказките за призрачния убиец на Макек. Е, имаше основание за съмненията си. Репутацията на Сет _наистина_ беше неточна.
	Той беше много, _много_ по-опасен.
	Измъкна се от бардака, подмина стълбите пред затъмнената витрина и излезе в двора. Изхвърли наметалото и маската в някаква каруца. Наметалото само шумолеше, а и защо да си крие лицето? Той беше единственият шин в града. Зърнеха ли очите му, щяха да разберат кой е. Остана с тесните черни дрехи; преобличането щеше да отнеме прекалено много време.
	Самородна вода беше най-големият град в областта; градът Извор бързо отесня на Макек. Напоследък той говореше за преместване в Клиношип, седалището на местния господар. Станеше ли това, Сет щеше да гази в кръв в продължение на месеци, докато систематично проследи и изтреби всеки един крадец, главорез и съдържател на игрален дом, който не се подчинява на Макек.
	Но до тогава имаше време. Сега трябваше да се заеме с натрапника в Самородна вода, мъж на име Гавашав. Сет се понесе из улиците. Избягваше и Светлината, и Меча. Разчиташе вродената му гъвкавост и предпазливост да го направят незабележим. Наслаждаваше се на кратковременната свобода. Напоследък моментите, когато не беше затворен в някой от задимените бордеи на Макек, бяха доста редки.
	Докато се промъкваше бързо между сградите, а влажният хладен въздух го галеше, Сет почти можеше да си представи, че отново е в Шиновар. Постройките наоколо не бяха богохулно издигнати от камък, а бяха от пръст, от глина. Като че ли тези ниски звуци не бяха приглушените викове от някоя от кръчмите на Макек, а тропотът и цвиленето на конете из равнините у дома.
	Не. В Шиновар никога не беше и помирисвал подобни нечистотии — смрад, която се постигаше само със седмици прокисване. Не беше у дома. Нямаше място за него в Долината на истината.
	Сет навлезе в богаташкия квартал, който не беше така гъсто застроен. Самородна вода се намираше в лаит, от изток го бранеше висока скала. Гавашав нагло се беше настанил в огромно имение в източната част на града. Имението принадлежеше на местния господар, който показваше благоразположение към Гавашав. Господарят знаеше за бързото издигане на Макек в подземния свят и затова неговата подкрепа за другия разбойник беше добро средство за противодействие.
	Имението беше на три етажа, обграждаше го каменна стена; градините бяха неголеми и спретнати. Сет приближи, приведен ниско. Тук, в покрайнините на града, земята беше осеяна със скални пъпки. Когато минаваше, растенията с шумолене прибираха ластарите си и лениво се затваряха в черупките.
	Стигна стената и се притисна до нея. Сега беше най-тъмният час на нощта, между първите две луни. Шин го наричаха час на омерзението, понеже това беше един от малкото отрязъци време, когато боговете не ги гледаха. Горе по стената крачеха войници, нозете им скърцаха по камъка. Гавашав може би мислеше, че тук е в безопасност. Сградата беше достатъчно сигурна за един светлоок господар.
	Сет вдиша дълбоко и се зареди със Светлина от сферите в кесията си. Започна да сияе, от кожата му се надигна светеща пара. В тъмнината тя беше доста видима. Сили като неговите не бяха предназначени за извършване на убийства; някога Повелителите на стихиите се бяха сражавали денем, бяха отблъсквали нощта, а не я бяха прегръщали.
	Но не това беше мястото на Сет. Просто щеше да му се наложи да се постарае повече, за да остане незабелязан.
	Десет удара на сърцето след преминаването на стражите, Сет се Оттласна на стената. Сега тя стана долу за него и той можеше да тича отстрани по каменното укрепление. Когато стигна горе, скочи напред и после се Оттласна леко назад. Преметна се ловко оттатък и пак се Оттласна на стената. Заслиза със залепени на камъка нозе и с лице към земята. Сетне затича и отново се Оттласна надолу, като последните няколко стъпки просто падаше.
	Градините бяха пълни с насаждения от шистокори, разположени терасовидно. Сет се сниши и внимателно започна да се придвижва сред подобната на лабиринт растителност. На входа на сградата имаше стражи, които оглеждаха терена в светлината на сфери. Колко щеше да е лесно да се втурне натам, да поеме Светлината на Бурята и да потопи пазачите в мрак, преди да ги убие.
	Но Макек не му беше наредил изрично да причинява много смърт. Гавашав трябваше да бъде убит, но Сет можеше да избира как. И той се спря на начин, който не изискваше убийството на стражите. Когато имаше възможност, Сет винаги постъпваше така. Само това му помагаше да запази последните остатъци от човечност у себе си.
	Стигна до западната стена на къщата и се оттласна върху нея, а оттам — на покрива. Той беше дълъг и плосък, с лек източен наклон — това не беше нужно в лаит, но хората на изток все се съобразяваха с бурите. Сет бързо отиде до задната част на сградата — тук малък каменен купол покриваше по-ниската част от къщата. Скочи върху купола, от тялото му струеше Светлина. Прозрачна, ярка, първична. Като призрачно отражение на огъня, който бушуваше вътре в него и поглъщаше душата му.
	В тишината и мрака призова своя Меч и с него проряза отвор в купола. Държеше острието под такъв ъгъл, че отрязаното парче камък да не падне вътре. Спусна ръка и зареди каменния кръг със Светлина, после го Оттласна към северозападния дял на небето. Да се Оттласне предмет към толкова далечна точка беше възможно, но неточно. Все едно опитваш да стреляш с лък на голямо разстояние.
	Отстъпи, когато камъкът се откъсна от купола и започна да лети нагоре във въздуха. От него струеше Светлина, докато се носеше към приличните на капки боя звезди. Сет скочи в дупката и веднага се Оттласна на тавана. Завъртя се във въздуха и стъпи точно до отвора, който беше изрязал. Все едно стоеше на дъното на грамадна каменна купа, а през отвора се виждаха звездите.
	Пристъпи по стената на купата и се Оттласна надясно. За секунди се озова на пода и се преориентира така, че куполът да е горе. В далечината чу слабо пукане — Светлината в камъка беше свършила и той беше паднал на земята. Сет го беше насочил извън града и се надяваше да не е причинил по случайност нечия смърт.
	Сега вниманието на стражите щеше да се насочи в търсене на източника на необикновения звук. Сет вдиша дълбоко и прие Светлината от сферите във втората кесия. Струящата от него Светлина стана по-ярка и му позволи да огледа помещението, в което се намираше.
	Както очакваше, то беше празно. Това беше рядко използвана зала за празненства, с празни мангали, маси и пейки. Беше спокойно, тихо и влажно. Като в гробница. Бързо плъзна Меча между вратата и касата и сряза резето. Отвори. Излъчваната от него светлина му позволи да огледа мрачния коридор оттатък.
	Когато започна да служи на Макек, Сет избягваше да ползва Вълшебния меч. Ала задачите ставаха все по-сложни и той беше принуден да прибегне до това оръжие, за да не причинява ненужна смърт. Сега слуховете за него вече прераснаха в приказки за прорязани в камъка дупки и за мъртъвци с изгорени очи.
	Макек почна да вярва в слуховете. Още не беше поискал Сет да предаде Меча — стореше ли го, щеше да открие какво е второто деяние, забранено на Неверния. От него се изискваше да носи Меча до смъртта си. После каменните шамани щяха да си го върнат от убиеца му.
	Вървеше по коридорите. Не се тревожеше, че Макек би му отнел Меча, но _истински_ се притесняваше от нарастващата дързост на този господар на крадците. Колкото по-успешно действаше Сет, толкова по-нагъл ставаше Макек. Колко ли време оставаше, преди той да престане да използва Сет за премахването на разни дребни съперници и да го прати да убива Броненосци и важни светлооки? Колко ли време оставаше, преди някой да направи връзката? Шински убиец с Вълшебен меч, с тайнствени сили и крайно ловък? Може ли това да е печално известният Убиец в бяло? Макек можеше да отклони алетския крал и неговите върховни принцове от войната им в Пустите равнини и да ги стовари върху Я Кевед. Хиляди щяха да загинат. Кръвта щеше да се лее като дъжд при буря — гъста, всепроникваща и разрушителна.
	Продължи да тича бързо по коридора, приведен ниско и стиснал Меча назад, с острието зад гърба. Тази вечер поне щеше да убие човек, който си заслужаваше смъртта. Не беше ли тук прекалено тихо? Откак слезе от покрива, Сет не беше забелязал жива душа. Да не би Гавашав да е тъй глупав, че да остави всички стражи отвън и да се оттегли в спалнята си неохраняван?
	Никой не пазеше вратите на господарските покои в края на късия коридор. Там беше тъмно. Подозрително.
	Сет се прокрадна към вратите и се ослуша. Нищо. Постоя малко и се огледа. Голямо стълбище водеше към втория етаж. Сет притича и отряза с Меча парче дърво от крайната колона на перилата. Беше колкото малък пъпеш. Няколко замахвания с Меча и отряза от завесата на един прозорец парче колкото наметало. Сет бързо се върна при вратите и зареди дървената сфера със Светлина, даде й Основно Оттласване и я насочи на запад, право пред себе си.
	Прокара Острието в цепнатината между вратите и отвори едното крило. Дали Гавашав беше излязъл? Къде би отишъл? Този град още не беше безопасно място за него.
	Сет загърна дървената топка в плата, вдигна я и я хвърли. Тя се понесе напред, към далечната стена. С драперията приличаше малко на човек с наметало, който тича поприведен през стаята.
	Нямаше скрити пазачи, които да я ударят. Куклата отскочи от някакъв затворен прозорец, после провисна от стената. Продължи да излъчва Светлина.
	В нея се разкри малка масичка, върху която имаше някакъв предмет. Сет присви очи и опита да определи какво е това. После крадешком влезе в стаята и се приближи.
	Да. На масичката се мъдреше една глава. А лицето беше на Гавашав. Сенките от Светлината придаваха на мрачните черти още по-злокобен израз. Някой беше изпреварил Сет с убийството.
	— Сет, сине на Нетуро — продума някой.
	Сет се обърна, завъртя Меча и зае отбранителна позиция. В мрака в далечния край на стаята стоеше някой.
	— Кой си ти? — попита Сет. Ореолът му от Светлина стана по-ярък, когато спря да сдържа дъха си.
	— Доволен ли си, Сет, сине на Нетуро? — отвърна гласът. Мъжки глас, дълбок. Какъв беше този акцент? Мъжът не беше веден. Алет? — Доволен ли си от тези прости престъпления? Да извършваш безсмислени убийства из разни забутани миньорски села?
	Сет не отговори. Огледа стаята в търсене на раздвижване из другите сенки. Като че ли нямаше никой друг.
	— Наблюдавах те — продължи гласът. — Пращаха те да заплашваш дюкянджии. Убиваше разбойници, които бяха толкова незначителни, че даже властите не се интересуваха от тях. Показваха те, за да впечатляват уличниците, като че те са важни светлооки дами. Какво похабяване.
	— Правя каквото господарят ми поиска.
	— Похабяват те. Предназначението ти не е да тормозиш и да извършваш разни дребни убийства. Да те използват така е като да впрегнат ришадийски жребец в някоя раздрънкана пазарска каруца. Или да кълцат зарзават с Вълшебен меч. Или да използват най-фин пергамент за подпалки, та да си подгреят водата за баня. Това е _престъпление_. Ти си произведение на изкуството, Сет, сине на Нетуро. Ти си божество. А Макек всеки ден хвърля тор по тебе.
	— Кой си ти? — повтори Сет.
	— Поклонник на изкуствата.
	— Не ме назовавай с името на баща ми — рече Сет. — Той не трябва да бъде унижаван от връзката с мен.
	Дървеното кълбо на стената най-после изчерпа Светлината и тупна на пода, а платът позаглуши шума.
	— Добре — отговори гласът. — Но нима не се изпълваш с негодувание от това лекомислено ползване на уменията ти? Нима не си обречен на величие?
	— В това да убиваш няма величие. Говориш като _кукори_. Великите мъже създават храна и облекло. Този, който преумножава, трябва да се почита. А аз съм този, който отнема. Поне когато убивам хора като този тук, мога да се престоря, че от мен има полза.
	— И това го казва човекът, който едва не събори едно от най-великите кралства в Рошар?
	— Това го казва човекът, който извърши едно от най-отвратителните убийства в Рошар — поправи го Сет.
	Събеседникът му изсумтя презрително.
	— Стореното от теб е само лек ветрец в сравнение с бурята от убийства, която Броненосците стоварват на бойното поле всеки ден. А _тяхното_ пък е нищо в сравнение с онова, на което ти си способен.
	Сет започна да се отдръпва.
	— Къде отиваш? — попита фигурата.
	— Гавашав е мъртъв. Трябва да се върна при моя господар.
	Нещо тропна на пода. Сет се извъртя и насочи Меча надолу. Фигурата беше пуснала нещо обло и тежко. То се търкулна към Сет.
	Още една глава. Тя полегна на една страна. Сет застина, когато видя лицето. Тлъстите бузи бяха зацапани с кръв; мъртвите очи бяха широко отворени от ужас: Макек.
	— Как? — поиска да узнае Сет.
	— Ние го заловихме малко след като ти тръгна.
	— Ние ли?
	— Слугите на твоя нов господар.
	— А Клетвеният ми камък?
	Фигурата разтвори длан и разкри един скъпоценен камък, който се крепеше на оплетена около пръстите верижка. До него лежеше Клетвеният камък на Сет. Лицето на непознатия бе тъмно; той носеше маска.
	Сет пусна Меча и падна на коляно.
	— Какви са твоите заповеди?
	— На масата има един списък — отговори мъжът и скри в ръка Клетвения камък. — Там са изложени желанията на твоя господар.
	Сет се изправи и отиде до масичката. До главата, която лежеше в чиния, за да се събира там кръвта, имаше лист хартия. Сет го взе и струящата от него Светлина разкри двадесетина имена, изписани с шрифта, който ползваха войниците в неговата родина. До някои от имената беше посочено как трябва да се извърши убийството.
	_В името на вътрешната слава_, рече си Сет.
	— Та това са най-могъщите хора в света! Шестима върховни принцове? Селайски геронтарх? _Кралят_ на Я Кевед?
	— Време е да спреш да похабяваш таланта си — отговори непознатият. Отиде до далечната стена и опря ръка на нея.
	— Това ще предизвика хаос — прошепна Сет. — Борби. Война. Объркване и болка, каквито светът рядко е виждал.
	Скъпоценният камък в ръката на мъжа проблесна. Стената изчезна и се превърна в дим.
	Тъмната фигура се обърна към Сет.
	— Истина е. Нашият господар нареди да приложиш тактиката, която ти донесе такъв успех в Алеткар навремето. Когато свършиш, ще получиш следващите заповеди.
	После излезе през отвора в стената и остави Сет сам с ужаса му. Това беше неговият кошмар. Да попадне в ръцете на хора, които разбират способностите му и имат амбицията да ги използват. Остана неподвижен дълго след като Светлината му свърши.
	След това почтително сгъна листа. Изненада се, че ръцете му са толкова спокойни. Трябваше да трепери.
	Защото скоро целият свят щеше да се разтърси.

	{img:pytjat_na_kralete_t1_t_2.jpg}
