	Майкъл Джон Харисън е известен английски писател. Името му е един от символите на съвременната научна фантастика. Роден през 1945 година, той започва да пише още като младеж, но нашумява в началото на т.нар. нова вълна в английската фантастика. Той тясно се свързва с писателите, представители на течението в края на 60-те години — Майкъл Муркок, Кристофър Прайст, Майкъл Куней и редица други. Известно време работи и като художествен редактор на издаваното от Муркок списание „Ню Уейв“.
	Първият разказ на Харисън излиза през 1968 година, а първият му роман — „Затворникът“, през 1971 година. Следват серия от романи и разкази.
	По-ранните разкази на Харисън, някои от които са публикувани за пръв път в списанието „Ню Уейв“ през 60-те години, са събрани по-късно в антология и са издадени през 1975 г. под името „Машината в шахта 10 и други истории“.
	След 70-те творчеството на Харисън става все по-разнообразно, той изоставя част от методите на писане и възприема нов стил — малко по-традиционен, но затова пък много по-въздействащ.
	Такива са романите му „Тичащ надолу“ и смразяващият разказ за срещата с чужда цивилизация „Да населиш Света“.
	Освен „чиста“ научна фантастика М. Джон Харисън пише и „фентъзи“. Романът му „Вирикониум“, издаден за първи път през 1970 година, може би е най-доброто му произведение. Той е преиздаван многократно, анотации за него са писали такива гиганти в научната фантастика, като Урсула Ле Гуин, Филип Хосе Фармър и Майкъл Муркок. Това е мрачна история, разиграваща се в далечното бъдеще на една умираща Земя, описана с типичния за писателите от „новата вълна“ песимизъм. Все пак спазващ законите на жанра, Харисън го завършва доста оптимистично. Успехът на романа е толкова голям, а и явно идеята е допаднала много на автора, че в края на 70-те години Харисън сътворява две продължения — „Буря от криле“ и „Летящите богове“.
	М. Джон Харисън не е особено продуктивен автор — на година пише средно по един роман и няколко разказа, които печата в различни списания от двете страни на Океана. Творбите му стават по-зрели, стилът му — по-традиционен, но оригиналността на книгите му не изчезва, а все повече се откроява.
	Майкъл Джон Харисън създава и много литературна критика, най-вече за списания с научно-фантастична тематика и университетски издания. През последните години критичните си статии пише под псевдонима Джон Чърчил.
	Освен известен писател на фантастични романи Харисън е известен английски алпинист, участник в много експедиции.
@	Елена Атанасова
@	Христо Карликов
