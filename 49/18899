P>
	Прощален поздрав, родственици и другари.
	Напускам ви, на всички мир желая!
	Въпросът ви не бива да ме изпревари,
	защо поемам — сам ще ви призная:
	Любов държа ме в плен, но днес ще я прославя
	и аз ще я запазя, като с порив смел
	достигна крайната, едничка свята цел.
	Не мога клетвата за вярност да забравя!

	Мнозина хвалят се с успехи в любовта.
	Словата чувам, где са им делата?
	С отрада виждам как сега се моли тя
	да служат й по моя път в душата.
	Любов, това е да оставиш свойта мила.
	В земите свети днес тя праща ме с достойнство.
	И Саладин*, да беше жив, с безчетно войнство,
	[* Салах ад Дин (Саладин) (1137–1193) — султан на Египет и на Сирия, велик пълководец, унищожил армията на франките и превзел Йерусалим (1187); воювал срещу Третия кръстоносен поход (1189–1192), в който участвал германският император Фридрих Барбароса с Хартман фон Ауе. — Б. пр.]
	от франките да ме откъсне няма сила.

	А вие, минезингери, ще се сломите,
	в заблуда, в скръб сърцето ви ще стене.
	Аз пея с истинска любов в гърдите,
	че цял съм в любовта, а тя е в мене.
	Каквото аз жадувам, с жар то мене мами.
	А вашата заблуда ви разочарова:
	не ви желае тя, към вас е все сурова.
	Защо не споделите, клети, любовта ми?

@@	ок. 1193
P$
