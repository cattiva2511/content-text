	Йоханес Хадлауб (ок.1280—ок.1340) е късен швейцарски минезингер, произлязъл от буржоазните среди на град Цюрих. Бил заможен човек и обичал да общува с патрициите и меценатите на града. Лиричните му песни често носят автобиографични черти и в маниера на народните майстори-певци пресъздават собствените му любовни увлечения и страдания.
	Под влияние на Найдхарт фон Ройентал швейцарският минезингер затрогва слушателите си с непринудени, често грубовати и чувствено откровени описания на човешките страсти и неволи. Поетът създава и множество есенни песни, посветени на жътвата и младото вино.
	Предполага се, че Хадлауб е взел дейно участие в съставянето на сборника с песни „Manessische Liederhandschrift“ (ок. 1300), богато украсен с миниатюри и съхраняван днес в Хайделбергската университетска библиотека. В XIX век швейцарският писател Готфрид Келер увековечава образа на поета в творба за любовта на нежния певец „Хадлауб“ от цикъла „Цюрихски новели“ (1877).
