P>
	Вървеше си Христос веднъж
	Със Петър, този славен мъж,
	И там, край някакво си село,
	Подзе светията несмело:
	„Прости, Учителю, но на` —
	Дивиш ме с твойта добрина!
	Макар и да си всемогъщ,
	Светът е все един и същ,
	Пророк Авакум дума с право:
	Насилието е лукаво!
	Безбожникът клевети вред
	Благочестивите наред,
	А злото шири се безспир
	По земния греховен мир!
	Ядат се людете ти, ето,
	Тъй както рибите в морето,
	А ти все гледаш и мълчиш,
	Наместо да се разгневиш
	На таз човешка неуправа,
	Но тя комай не те смущава…
	Да имах, ех, година, аз
	Божествената твоя власт,
	Друг ред бих турил на земята —
	Ще залича глада, войната,
	Ще спра грабежи и лъжи,
	Че туй безкрайно ми тежи!
	С десницата си, ей я на,
	Ще сея мир и добрина,
	Та клетият човешки род
	Да заживей честит живот!“

	Исус въздъхна: „Петре, май
	Си мислиш ти, че в този край
	Да властваш по-добре ще можеш
	И ред на всичко да наложиш?“
	„Така е! — свети Петър рече, —
	Да подобря аз искам вече
	Тоз жалък свят с порядък нов!“
	Исус отвърна му с любов:
	„Божествената своя власт
	В ръцете ти предавам аз,
	Прави каквото си решил,
	Бъди суров или пък мил,
	Изричай благослов, ругай,
	Дъжд, вятър или слънце дай,
	Наказвай или поощрявай,
	Но с пълни сили се залавяй
	Да управляваш в този ден
	Делата земни вместо мен!“

	Потръпна благият светец,
	Огрян от божия искрец.
	И виж, насреща се задава
	Женица бедна и болнава,
	Окъсана и босонога,
	С една козица криворога.
	Щом стигна кръстопътя, тя
	С отпаднал глас й прошептя:
	„Върви и Господ да те брани
	От буря, вълци и капани!
	Защото аз сама, за бога,
	Да крача с тебе веч не мога,
	А трябва да изкарам днес
	И някой грош за хляб злочест,
	Че вкъщи гладните дечица
	Ме чакат и берат душица!
	В ръцете божи те предавам,
	На него само се надявам!“
	Па сетне тъжно сбърчи чело
	И с пъшкане възви към село.
	Исус усмихна се и рече:
	„Е, Петре, ти си Господ вече
	И чу на бедната молбата.
	Смили се и вземи козата
	За днес под своята закрила,
	Пази я от нечиста сила,
	А почне ли да се смрачава,
	Върни я читава и здрава
	В дома на клетата жена.
	Върви и струвай добрина!“

	След тия думи Петър сбара
	Добичето и го подкара
	Към пасището край реката,
	Че тучна беше там тревата.
	Но бе козата буйна, млада,
	Не спираше се сред ливада,
	А ту се шмугне в храсталак,
	Ту към баира свърне пак
	Или побегне, без да чака,
	И Петър гони я в трънака.
	С прегракнал глас, до кръв издран,
	Стои светецът, в пот облян,
	А слънцето пече без жал
	И в болки Петър тръпне цял.
	Най-сетне свършва този ден
	И блед, посърнал, изнурен,
	По мрак светецът бавно връща
	Козата в схлупената къща.

	Погледна го Исус игриво,
	Засмя се, па подхвана живо:
	„Е, Петре, още ли ламтиш
	Делата земни да редиш?“
	Отвърна Петър с морен глас:
	„О, Боже, твойта свята власт
	От плещите ми ти свали!
	Ах, мъдростта ми позволи
	Едвам една коза да водя,
	По дирите й в страх да бродя.
	Прости ми, Боже, глупостта
	И чуй от моята уста:
	Догде съм жив, не ще желая
	Властта ти аз да обладая!“
	Христос отсече: „Петре, знай:
	Де можеш, правда ти раздай!
	Но божите дела сега
	Предай във моята ръка!“

@@	1555
P$
