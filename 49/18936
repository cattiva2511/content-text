P>
	Когато чест и злато лих съюз създават,
	В смутената душа погасва радостта.
	Нещата стойност имат, щом ни завладяват,
	А скъпият товар ни тегли към смъртта.
	Какво ли отличава княза от овчаря,
	Щом скиптърът от гегата е по-немил?
	Тежко му, който в честолюбие изгаря:
	Слуги навред да има, пак ще е унил!
	Нали щом вечен мир душата обладае,
	По-леко сън заспива, който пух не знае?

	Щастливо златно време, дар на боговете!
	Защо, уви, тъй рано си отиде ти?
	О, не, че вихър зъл не къса тука цвете,
	А вечна пролет сред ливадите цъфти;
	И не, че житото само расте в нивята,
	А мед и мляко на потоци вред шурти,
	И не, че дързък лъв не плаши веч стадата,
	А заблудено агне кротко с вълци спи.
	Не! Ала тук излишество злотворно няма
	И в бедността е скрита благодат голяма!

	Блазе ви, о, деца на Майката Природа!
	Не приказен разкош душите ви коси;
	Но що да дирим блясък и суетна мода,
	Когато добродетелта труда краси?
	Не царствен дял съдбата ви е отредила,
	Сразяват ви и мълнии, и зли слани;
	Безкрайна зима пролетта е тук скъсила
	И вечен лед обгръща хладни долини.
	Но нравите ви златни всичко заменяват —
	И елементите дори ви облажават!

@@	1729
P$
