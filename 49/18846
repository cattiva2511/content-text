	Автомобилът спря на ъгъла на Шейсета улица и някаква мрачна пресечка. Жената излезе. Мъжът и момиченцето останаха в колата.
	— Ще му кажа, че не може да струва повече от двайсет долара — каза жената.
	— Добре. Взе ли чертежите?
	— А, да — тя се пресегна за чантата си на задната седалка, — сега вече са у мен.
	— Dites qu’?l ne faut pas avoir les forts placards*1 — каза мъжът. — Ni le bon bois*2.
	[*1 Dites qu’il ne faut pas avoir les forts placards. — Кажи му, че не трябва да има много чекмеджета. (Фр.)]
	[*2 Ni le bon bois. — Нито да е от скъпо дърво. (Фр.)]
	— Добре.
	— Недейте да говорите на френски — помоли момиченцето.
	— Et il faut avoir un bon ’height. L’un des Murphy’s etait come fa.*
	[* Et il faut avoir un bon ’height. L’un des Murphy’s etait comme fa. — И да бъде достатъчно висок. Този, който имат семейство Мърфи, е толкова. (Фр.)]
	Той вдигна ръката си на метър и половина от земята. Жената влезе през някаква врата с надпис „Мебелист“ и изчезна по едно тясно стълбище.
	Мъжът и момиченцето се огледаха наоколо без особен интерес. Кварталът беше затънтен, скучен и тих. Няколко негри се занимаваха с нещо по-нагоре по улицата и от време на време минаваше по някой автомобил. Беше хубав ноемврийски ден.
	— Слушай — каза мъжът на момиченцето, — обичам те.
	— Аз също те обичам — отвърна му то, като се усмихна учтиво.
	— Слушай — продължи мъжът. — Виждаш ли онази къща от другата страна?
	Момиченцето погледна натам. Това бе къща на гърба на магазин. Пердетата скриваха по-голямата част от вътрешността й, но зад тях се забелязваше слабо движение. Отвореният капак на един от прозорците се удряше напред и назад в стената през няколко минути. Нито мъжът, нито момиченцето бяха виждали това място преди.
	— Зад пердетата има една Принцеса от приказките — каза мъжът. — Не можеш да я видиш, но тя е там, държи я затворена един зъл Магьосник. Знаеш ли какво е магьосник?
	— Да.
	— Тази Принцеса е много красива, с дълги златни коси.
	Двамата се загледаха в къщата. За миг на прозореца се показа част от жълта рокля.
	— Това е тя — каза мъжът. — Там живеят хората на Магьосника, които я пазят. Той е затворил Краля и Кралицата на десет хиляди метра под земята. Тя не може да излезе, докато Принцът не намери трите… — Той се поколеба.
	— И какво, татко? Трите какво?
	— Трите… виж! Ето я пак!
	— Трите какво?
	— Трите… трите скъпоценни камъка, които ще освободят Краля и Кралицата.
	Той се прозина.
	— И после?
	— После ще дойде и ще почука три пъти на всеки прозорец и така ще я освободи.
	Жената подаде глава от втория етаж, където беше мебелистът.
	— Той има работа — извика надолу тя. — Божичко, какъв хубав ден!
	— И после, татко? — попита момиченцето. — Защо Магьосникът я държи затворена тук?
	— Защото не са го били поканили на кръщавката й. Принцът вече е намерил един от скъпоценните камъни в кутията, в която президентът Кулидж си държи иглите за вратовръзки. Сега търси втория в Исландия. Щом намери някой от скъпоценните камъни, стаята, в която е затворена Принцесата, се огрява от синя светлина. Божичко!
	— Какво, татко?
	— Точно когато се обърна, видях как стаята се огря от синя светлина. Това означава, че е намерил и втория скъпоценен камък.
	— Божичко! — извика момиченцето. — Гледай! Тя пак стана синя; това значи, че е намерил и третия скъпоценен камък.
	Стреснат от надпреварата, мъжът се огледа внимателно и гласът му стана напрегнат от вълнение.
	— Виждаш ли това, което виждам аз? — попита я той. — Насам по улицата… се задава самият Магьосник, разбира се — маскиран; прави се на Момби от „Страната на Оз“.
	— Виждам.
	Двамата се загледаха. Едно дребно момче, изключително дребно, което обаче вървеше с много широки крачки, се приближи до вратата на къщата и почука; никой не излезе, но то като че ли и не очакваше да излезе някой, така че не бе особено разочаровано. Извади парче тебешир от джоба си и започна да драска с него точно под звънеца.
	— Прави магически знаци — прошепна мъжът. — Иска да е сигурен, че Принцесата няма да излезе през тази врата. Сигурно е разбрал, че Принцът е освободил Краля и Кралицата и съвсем скоро ще дойде.
	Момчето постоя малко, после отиде под един от прозорците и извика нещо неразбрано. След малко някаква жена отвори прозореца и му отвърна нещо, което свежият вятър отнесе.
	— Каза, че държи Принцесата заключена — обясни мъжът.
	— Виж Магьосника — каза момиченцето. — Рисува магически знаци и под прозореца. И по тротоара. Защо?
	— Разбира се, защото не иска тя да излезе. Затова и танцува. То също е магия — това е магически танц.
	Магьосникът си тръгна с широки крачки. Двама мъже прекосиха улицата пред тях и се изгубиха от погледите им.
	— Кои са тези, татко?
	— Това са двама от войниците на Краля. Сигурно армията се събира на пазара, за да обгради къщата. Знаеш ли какво значи „да обгради“?
	— Да. А онези мъже също ли са войници?
	— И те. Освен това ми се струва, че старият човек зад тях е самият Крал. Той върви приведен, за да не го разпознаят хората на Магьосника.
	— А коя беше жената?
	— Тя е Вещица, приятелка на Магьосника.
	Капакът се затвори с трясък и бавно се отвори отново.
	— Това са добрите и лошите феи — поясни мъжът. — Те са невидими, но лошите феи искат да затворят капака, за да не може никой да надзърне вътре, а добрите искат да го отворят.
	— Добрите феи сега побеждават.
	— Да. — Той погледна момиченцето. — Ти си моята добра фея.
	— Да. Татко, виж! Кой е този мъж?
	— Той също е от армията на Краля. — Помощникът на мистър Милър, бижутера, мина край тях, някак си без да прави впечатление на военен. — Чуваш ли свирката? Това значи, че се събират. Слушай — това е барабанът.
	— Ето я Кралицата, татко. Виж там. Това Кралицата ли е?
	— Не, това е едно момиче, което се нарича мис Телевизия.
	Той се замисли за нещо хубаво, което се беше случило предишния ден. Изпадна в транс. След това погледна момиченцето и видя, че то е много щастливо. Беше на шест години и красиво. Той го целуна.
	— Мъжът, който носи парчето лед, е също от войниците на Краля — каза той. — Той ще го сложи върху главата на Магьосника и ще му замрази мозъка, за да не може да прави повече злини.
	Очите й проследиха мъжа до края на улицата. Минаха още хора. Мина двуколка с надпис „Тапицери Дел Къмпани“, карана от негър, облечен в жълто негърско палто. Капакът отново се затвори с трясък и бавно се отвори.
	— Татко, гледай, добрите феи пак побеждават.
	Мъжът беше достатъчно възрастен, за да знае, че ще се връща в мислите си към този миг — тихата улица, приятното време, вълшебството, което бе сътворил, макар че самият той никога вече нямаше да види или усети неговия блясък и атмосфера. Вместо това отново целуна бузката на дъщеря си и като отплата вкара в приказката още едно момче и един куц мъж.
	— Обичам те — каза той.
	— Знам, татко — отвърна разсеяно момиченцето.
	То гледаше къщата. Той затвори очи за секунда и се опита да я види като нея, но не виждаше нищо — окъсаните щори бяха дръпнати пред него завинаги. Понякога минаваха негри и малки момчета, а времето му напомняше много по-шумни сутрини от миналото.
	Жената излезе от ателието на мебелиста.
	— Как мина?
	— Добре. Il dit qu’il a fait les maisons de poupee pour les Du Ponts. Il vale faire.*
	[* Il dit qu’il a fait les maisons de poupie pour les Du Ponts-. Il va le faire. — Той казва, че е правил къщички за кукли на семейство Дюпон. Ще направи и за нас. (Фр.)]
	— Combien?*
	[* Combien? — Колко? (Фр.)]
	— Vingt-cinq*. Извини ме, че се забавих толкова.
	[* Vingt-cinq. — Двайсет и пет. (Фр.)]
	— Татко, виж, там минават още войници!
	Те потеглиха. След като изминаха няколко мили, мъжът се обърна и каза:
	— Докато беше вътре, видяхме нещо страшно интересно. — Той разказа накратко случката. — Жалко, че не можахме да почакаме и да видим освобождаването.
	— Но ние го видяхме — извика детето. — Те я изведоха на съседната улица. А в оня двор там е тялото на Магьосника. Кралят, Кралицата и Принцът бяха убити и сега Принцесата е Кралица.
	Той харесваше своя Крал и Кралица и си помисли, че тя ги бе отстранила прекалено набързо.
	— Ти трябваше да си измислиш героиня — малко раздразнено каза той.
	— Тя ще се омъжи за някого и ще го направи Принц.
	Продължиха да пътуват смълчани. Жената размишляваше за къщичката за кукли, тъй като в детството си бе живяла бедно и никога не бе имала такава, мъжът си мислеше как притежава почти един милион долара, а момиченцето си представяше необикновените неща, случили се на мрачната уличка, която бе останала зад тях.
