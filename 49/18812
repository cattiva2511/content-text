P>
D>
	Аполог, писан преди десет години и посветен на българските данъкоплатци
D$

	На мрене като бил, туниский камилар Ел-Хар’ри
	камилите си пожелал за сетний път да види…
	Довели му ги… „Сбогом, о, добри мои другари —
	промълвил той тъжовно, — смъртний час за мене иде!

	Години дълги бил съм аз ваш господар, и много
	лют господар: излагах ви на мъки многобройни!
	Днес искам прошка за това обнасяние* строго!
	[* Обна`сяние — отношение, обноска.]
	Простете ме, да не умра със мисли безпокойни!“

	Най-старата камила отвещала*1 велегласно*2:
	[*1 Отвеща`ла — отговорила.]
	[*2 Велегла`сно — с пълен глас.]
	„Прощаваме ти, гдето ни държеше жадни, гладни
	и гдето ни пребиваше с юмруци безпощадни,

	и гдето ни товареше без мярка и всечасно!…
	Не можеме да ти простим един грях само, гдето
	ни даваше магаре да ни води из полето!“
P$
