P>
#	I.

	Изгря зората на пазача с песента
	и сепна дамата, която тайно
	нощес лежа в прегръдките на мъж любим.

	И в ясните очи посърна радостта.

	Горчиви сълзи рукнаха безкрайно
	и жално рече тя: „О, ден неотвратим!

	Ти радваш всяка твар — защо ли не и мен?
	Жадува всеки да те зърне, а от теб боя се аз:
	не може милият ми да остане в този час,

	че твоите лъчи прогонват го сломен.“

#	II.

	Денят напираше в прозорците без жал.
	Тя трескаво заключи си вратите.
	Но знаеше, че няма полза от това.

	Любимата обзе любимия с печал.

	Очите й намокриха страните
	на двамата. Устата й смълви едва:

	„Ах, две сърца сме ние, но в едничка плът,
	неразлъчима е предаността, която ни събра.
	Омаяна съм от любов, пламтя като заря.

	Когато в мен проникваш, в теб съм всеки път.“

#	III.

	Мъжът помръкнал се сбогува с нова жар.
	Телата им блестяха в полумрака
	и сляха се, когато изсветля денят.

	Разплакани очи — целувка с женски чар!

	Така дариха си частица всяка:
	ръцете и нозете голи, устни, гръд.

	Та кой художник нарисувал би страстта,
	с която обладаха се докрай — не би му стигнал дъх.
	Гнетеше ги на грижата убийствения лъх,

	но злобата отвред сразиха с любовта.

@@	ок. 1217
P$
