P>
	Разцъфват цветята, напъпват листата,
	и в майския въздух пак екват полята от старите песни:
	аз нося все нови напеви в душата,
	дори и в сланата, госпожо, без твоите дари чудесни.
	Че скоро и горските звуци отслабват,
	комай от средата на лятото вече слуха ни не радват.

	Цветята сияят от багри прекрасни,
	навсякъде ярко блестят, озарени от росните капки:
	през целия май с гласовете си ясни
	приспиват децата си дивните птички с мелодии сладки.
	Там славеят бдеше сред нощите сини:
	днес бодър съм аз, песента ми ехти в планини и доли`ни.

	Но моята песен сега се нуждае
	и ти да я чуеш, омайна госпожо: раздай милостта си.
	Награда прилична от теб тя желае,
	тогаз ще ти служа, ще служа с безкрайна любов до смъртта си.
	Дари ми утеха с усмивка ефирна,
	та с песните да се избавя от тежката мъка безспирна.

	Красива госпожо, сърцето ми бедно
	се пита дали милостта ти с възторг ще заслужи правдиво,
	та моята скръб да изчезне безследно
	и дългото тъжно очакване с чест да приключи щастливо?
	Тъй мили са твоите погледи сладки,
	че само за тебе са моите песни, и дълги, и кратки.

	Достойна госпожо, словата добри,
	но също гневът ти чаровен ме радват без мяра, уви.
	Душата ми искаш ли да заискри?
	Знай, дума едничка на отклик веднага ще ме оздрави,
	тъгата с ликуване днес замени,
	та бодро духът ми да пее до края на земните дни.

@@	ок. 1217
P$
