P>
	Не знам защо в иконите е старец
	с брада до пояса му чак,
	навлечен в някакъв чувал
	и слаб като каторжник.
	Напротив — господ бе на средна възраст,
	обръснат гладко,
	облечен модно
	и при това доволно затлъстял.

	Когато го видях съвсем действителен,
	възкликнах без да искам:
	„О, господи, това си ти, воистина?“
	А Господ-бог усмихна се лукаво
	и като каза, рече:
	„Не крия вече и защо да крия?
	Сами разбрахте всичко.
	Просвредлихте с машина небесата
	и ме изгонихте от тях.
	От моите икони ме изгонихте,
	от моите олтари.
	И вече сте спокойни, че ме няма.
	Наивници!
	А как ще ме изгоните от себе си?
	Защото за беда,
	не аз съм ви създавал
	по свой божествен образ,
	а вие ме създадохте
	по свой човешки образ и подобие!“

	„Последното е доста вярно, боже“ —
	признах си аз, а Господ подчерта:
	„И още как! —
	Да ви припомням ли?
	Под бурната Синайска планина
	най-сложните въпроси и въпросчета
	побрах във десет заповеди божи.
	Така ли беше? В десет само!

	Един ли път и вие като мене
	побирали сте в заповеди божи
	(понякога в по-малко и от десет)
	най-сложните
	проблеми и проблемчета?

	Не съм ли тоя, който ви е учил
	и още ще ви учи
	сами да се вковавате в окови
	и без окови да не можете?
	И съм творец! И съм велик творец!
	Защото мойто опростителство
	умея да наричам яснота!“

	Смутих се и отвърнах като ехо:
	„Така е, прав си, прави боже!“
	А бог избърса якия си врат
	и заядливо продължи:
	„Да, аз бях тоя, който всичко знае
	и който гневно ви изгони
	от райските селения,
	задето вкусихте от оня плод,
	плодът на забраненото познание.

	Един ли път и вие като мене
	решавахте, че вече всичко знаехте
	и гонехте с божествена свирепост
	омразните ви грешници, които
	не са съгласни с вас,
	защото искат повечко да знаят?

	Не съм ли тоя, който ви е учил
	и още ще ви учи
	да се боите от тревогата
	на вечното познание?
	И съм мъдрец! И съм голям мъдрец!
	Защото мойто хитроумие
	умея да наричам — ум!
	А моето насилничество… — сила!“

	Мълчах.
	А Господ-бог надигна глас:
	„Да, аз бях тоя, който ви заплаши
	със страшния си съд,
	със страшния си ад!
	Разбира се, защото съм добър!
	За вашето добро!

	Не съм ли тоя, който ви е учил
	и още ще ви учи
	как от позицията но доброто
	се върши зло!
	И съм добър! И справедлив!
	И много, много милосърден!
	Защото аз умея да наричам
	жестокостта си — доброта,
	мъстта си — справедливост,
	насладата от мъките човешки,
	които сам съм сторил — милосърдие!

	Е, как ще ме изгоните от себе си?“

	Усетих, че ме стяга вратовръзката:
	„Не ми е ясно, ясни боже!“
	Но бог изчезна.
P$
