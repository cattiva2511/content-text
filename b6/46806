P>
D>
	На съпругата ми и дъщеря ни
D$

	Спомних си, когато бяхме тримата,
	седнали на пясъка след залеза,
	вятъра, извиращ от невинното
	милваше се със вълните алени.

	Слънцето току-що бе изчезнало,
	потопило сънища във спомена,
	чайките се губеха във бездните,
	от нощта пристигаща подгонени.

	Гледахме безкрая с умиление,
	стоплени от благодарност искрена,
	вричахме се в нашето спасение,
	уморени, плахи и пречистени.

	И така стаени и безименни,
	седнали на пясъка сред нищото…
	Спомних си, че бяхме само тримата
	и че всичко друго бе излишно.
P$
