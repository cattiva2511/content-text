P>
	Никога не съм харесвал март —
	колебанието на вятъра,
	сякаш напълно изгубил увереност
	за посоката,
	странните срещи на слънце и сняг
	в несигурните длани на небето,
	все още липсващите птици
	и подлудяващите амплитуди,
	с които дори термометрите
	трудно могат да свикнат.

	Завързваш около ръката ми
	своята бяло-червена мартеничка
	с треперещи пръсти.
	Опитвам се да ги успокоя,
	допирайки ги до устните си,
	но и двамата знаем добре,
	което не казваме.

	Ти ще се върнеш при него
	и той ще получи своето лято.
	А за мен ще остане поезията.

	Така и няма да заобичам март.
P$
