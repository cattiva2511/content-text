P>
	От много години ме смайва
	един всеизвестен критик.

	Той вижда с магично умение
	строежа на всяка творба.
	Разлага я вещо на части.
	Надниква в строежа на частите.
	Разлага и тях.
	Но странно! —
	Не може критикът да види
	самата творба.

	Бездруго той бе феномен.
	Не бях компетентен и ето
	отидох отново при Дявола:
	„Приятелю мой, обясни ми,
	как може така да съжителстват
	критически дар и бездарие?!“
	Мефисто бе весел и рече:
	„Постой, ще ти сложа очите
	на твоя критик.“
	И духна в лицето ми.

	О, чудесия!

	Но дявола леко ме дръпна:
	„Послушай! —
	Доведох пред тебе човек.
	Кажи ми какви са очите му!
	Красиви? Безцветни?
	Разплакани? Весели?“

	Вторачих зеници:
	„Аз виждам, че очното дъно“…

	„Не очното дъно —
	очите, очите какви са?“
	„Аз виждам, че очният нерв…“

	„Достатъчно! — каза Мефисто. —
	Повзри се добре и кажи
	какво е сърцето му!“
	„Аз виждам в сърдечната систула
	май нещо нередно…“

	„Достатъчно!
	Бих искал сега да узная
	глупак ли пред тебе стои
	или умен човек?“

	„Аз виждам в самата кора
	на главния мозък…“
	„Достатъчно!
	Но нека ти върна очите,
	че твоят известен критик
	от премного чужди теории,
	от премного свои теории,
	от премного разни премногости
	сдобил се е с рентгенов поглед.“
	И духна в лицето ми.

	Погледнах с нормални очи.
	На разкрач пред мене стоеше
	мадам Бовари.
P$
