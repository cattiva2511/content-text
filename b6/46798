P>
	Когато на скръбта воала се разстеле
	и хорска завист легне над твоите мечти,
	когато те прекърши на тежки грижи бреме,
	ще ме потърсиш ти.

	Когато светла радост душата ти обземе
	и слънчев лъч игриво лице ти озари,
	когато влюбен вятър косата ти поеме,
	ще ме извикаш ти.

	Когато мъст горчива разума ти обсеби
	и присмех и омраза в душата ти ехти,
	когато се почувстваш излишна, безполезна,
	ще ме проклинаш ти.

	Когато пък поискаш приятелство нетленно
	и светло възкресение във земните си дни,
	когато зажадуваш за обич споделена,
	ще ме обикнеш ти.
P$
