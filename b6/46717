	Колкото и голяма да е дарбата му на поет, изглежда, че от двадесетата си година нататък Аполинер е писал по-свободно в проза, отколкото в стих. И ако прозата на „Загниващият маг“, първото му белетристично произведение, издава известна несръчност, разказите, които от 1902 г. той започва да публикува в „Ла Ревю Бланш“ и които по-късно събира в „Ересиарх и сие“, свидетелстват за истинско умение. Докато текстовете от „Мага“ сякаш често се колебаят между прозата и поезията, „Ересиарх“ разкрива Аполинер като прозаик, овладял както стила, така и сюжета си.
