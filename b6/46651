P>
	Скептиците твърдят, че даже днес,
	сред тоя век на техника,
	Лъжата шествала тук-там.

	Не вярвам на скептиците, но рекох,
	за себе си да проверя.
	Озърнах се внимателно.
	Но от Лъжата нито вест, ни кост.

	Наканих се да ида при скептиците
	и да им нося много здраве.

	Обаче чух — Лъжата се закиска
	встрани от мен.
	Я, как не съм я зърнал?
	Досетих се, че имам късогледство.
	Ами сега?

	Но техниката днес не е шега!
	От магазина стар за стари вещи
	си купих силни очила.
	(Не питах за диоптрите.)
	Та с тия мои силни очила
	потърсих аз Лъжата при безгрешните.
	Намерих я.
	Потърсих я при всепризнатите.
	Намерих я и там.
	открих я при добряците, при дръзките,
	при скромните, при оптимистите.
	Навсякъде разрових.

	„Това е, рекох си. Изглежда вече
	намерих всичките й скритости.
	Скептиците са малко нещо прави.“

	Обаче не довършил мисълта си,
	дочух, Лъжата киска се пред мен.
	Учудих се, че съм такъв слепец.
	Отпреде ми и пак да я не видя?
	Вторачих силните си очила.
	Не я открих.
	Ами сега?

	Но техниката днес не е шега!
	Чрез взлом се вмъкнах посред нощ
	в един научен институт,
	най-добрия микроскоп задигнах.
	(Занесох го след туй.)

	Та с тоя мой свръхмощен микроскоп
	затърсих аз Лъжата.
	И ето че я зърнах изведнъж.
	Тя беше там, където непрестанно
	говореха, че вече са намерили
	единствената истина.

	Отдъхнах си и рекох: „Вишни боже,
	открих навсякъде Лъжата!
	Скептиците са всъщност доста прави.“

	Обаче не довършил мисълта си,
	и тя започна да се киска пак.
	Зад мене — не!
	Пред мене — също не!
	Ослушах се.
	Това е просто невъзможно!
	В самия мен?!
	Послужих си със моя микроскоп.
	Не я намерих.
	Ами сега?

	Но техниката днес не е шега!
	Промъкнах се сега пък
	в кварталната ни поликлиника
	и се добрах до най-добрия рентген.
	(Дежурният дълбоко спеше.)

	Та ето тоя, най-добрият рентген,
	прониза със всевиждащи лъчи
	човешката ми плът, душата ми.
	Но нищо не видях.
	А пък скептиците твърдят —
	Лъжата шествала тук-там.
	Скептиците ще имат много здраве!
	На техниката вярвам аз!

	Да! Да! — Лъжата лъже, че е в мен!
	Тя иначе не би била Лъжа!
P$
