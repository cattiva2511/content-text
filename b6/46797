P>
	Прости ми неочакваната пролет,
	която ни живота разведри;
	излъгах те, помислих си, че мога
	да бъда твой без корист, но уви…

	Сега си спомням лудото ни лято,
	когато те за себе си открих;
	изгубих те, а после непонятно
	в сърцето си аз пак те преоткрих.

	И някак си неволно — по момчешки
	обикнах те със цялата душа.
	Сега си спомням първата си грешка,
	че не успях това да премълча.

	Посрещна ме в съмнение и без вяра,
	че чудото ще стане между нас,
	а аз наивно някак си повтарях,
	че ще съм твой до сетния си час.

	Сега съм твой, но толкова далече
	съдбата ни е тласнала преди,
	че ние били сме разделени вече,
	когато всеки другия откри.

	И поривът на свежата ни пролет;
	безсмислен, безнадежден, закъснял,
	в сърцата наши ден след ден ще рони
	за миналото упрек и печал.

	Да те запазя не намерих сили;
	на скрупули удавих се в калта;
	не бях достоен мъж до теб — прости ми,
	че не успях докрай да издържа!

	След миг нас вече няма да ни има,
	прегърнати под влюбена луна,
	и спомените бавно ще изстинат,
	покрити на забрава с пепелта.

	Обичам те дори да няма смисъл
	да казвам вече някога това.
	Последното, което ще ти пиша
	са тези мои искрени слова.
P$
