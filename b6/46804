P>
	Тази вечер гледах към звездите
	и разлиствах миналия ден,
	спомняйки си погледите скрити,
	вперени от другите към мен.

	Всички бяха толкова различни,
	както и посланията във тях
	и се мъчех, гледайки в звездите,
	да ги сложа в своя алманах.

	Да усетя истинските думи;
	неизказаното да прозра;
	да запазя всичко във албума;
	да докосна, без да повредя.

	Остроумен отговор да давам
	мислено на всякакъв въпрос,
	който всеки поглед ми задава
	без да има отговор готов.

	Гледах небосвода и се питах:
	Имаше ли смисъл във това
	да надничам всекиму в очите
	или беше просто суета?

	Страницата свърши и звездите
	избледняха в утринния здрач,
	спомена за погледите скрити
	гасне в натежалия клепач.

	И така разтворил алманаха
	под разлистващото се небе,
	своето пробуждане дочаках,
	вперил поглед без да знам къде.
P$
