P>
	Прохладна есен хвърли замислена позлата
	и тиха скръб отрони молитвена сълза,
	но вместо да възкръсне за нов живот душата,
	тя къпе се във болка и стене със тъга.

	Тъга, но не от липса, от някаква заблуда;
	тъга, но не от поза или от суета;
	от радост аз съм тъжен и в себе си се чудя,
	летя или пропадам надолу в пропастта.

	Намерих огледало в пустинята враждебна,
	по-чисто от живота, по сладко от смъртта;
	огледах се, почувствах се някому потребен,
	на малко стъкълце затворих се в света.

	Но мойто огледало, макар кристалночисто,
	лишено е от блясък и своя светлина,
	безцветното блаженство на образа му искрен,
	на никому ненужен се губи в сивота.

	Аз в слънцето съм влюбен, а не във сенки бледи,
	родени от мъглата във моята душа;
	звездица ще откъсна и в нея ще погледна,
	пък после нека тъна навеки в тъмнина.

	И ако някой нявга реши да ме попита:
	Защо се къпя в болка? В какво е моя грях?
	И аз не знам, но мисля, че тъй съм бил орисан,
	навеки да съм тъжен, че нея не избрах.
P$
