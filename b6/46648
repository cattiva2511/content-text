P>
	По телефона много спешно
	повика ме жена му:
	— Ела, у нас мъжа ми нещо,
	да, да — не е добре!

	Отидох твърде разтревожен
	и имаше защо!
	Нещастният приятел!
	Стои сред стаята вдървисан!
	Устата — клещи!
	Лицето — мрамор!
	Челото му, да, да, челото,
	то беше най-чудато,
	самото празно,
	виси надвесено над празно!

	Повиках го — дори не трепна.
	Побутнах го — все същото.
	Обзе ме страх и викнах страшно:
	— Какви са тия номера?
	Ще подлудиш жена си!

	Приятелят ми се размърда
	и още по-уплашен рече:
	— Едвам навикнах да мълча,
	за да си нямам неприятности
	с различни хора, пред които
	говоренето вреди,
	и ето ти сега…

	Пресякох го озадачен:
	— Какво „сега“?
	— Но ти не си ли чул?
	— Какво да чуя?
	— Изпробвали, братле, машина
	за хващане на мисли!

	Загледах го смутен, а той
	довърши шепнешком:
	— Така че, скъпи мой приятелю,
	не правя „номера“,
	а твърде сложни упражнения
	да мога да не мисля!

	За миг опитах като него.
	Какъв ли съм изглеждал?
P$
