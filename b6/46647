P>
	… Та казваш, че ти липсвал жизнен опит?
	Не съм обичал никога съветите,
	но тоя път реших да съм съветник.

	Какво е нужно, за да преуспяваш?

	Бъди деятелен като машина!
	Да те не плаши нищо!
	Пази се само от ума си!
	Умът препъва всяка деловитост.
	Понякога я прави невъзможна.
	Пази се от ума!
	Не го оставяй да ти пречи!

	Как би могъл да бъдеш безпогрешен?

	Примамливо е, да!
	Но тъй като това желание изглежда
	не е съвсем възможно,
	внушавай неотклонно сам на себе си
	и повече на другите,
	че си такъв!
	Е, вярно, няма по-голяма грешка
	от грешката да си непогрешим,
	но няма пък и по-удобен начин
	да можеш да грешиш,
	така да се рече, непогрешимо!

	Не знаеш как да се преборваш с догмата?

	Въобще не се опълчвай срещу нея!
	Непобедима е.
	Разсърдиш ли я — става на верига,
	заплита се в краката ти — и край.
	По мъдро е да я прикоткаш.
	Тогава тя възсяда раменете ти
	и се превръща на крило.
	И то — какво крило!

	Възможно ли е да останеш честен?

	Разбира се!
	Внимавай само че със честността!
	Във смисъл — да не се всели в сърцето ти,
	защото в тоя случай ще рискуваш
	да бъдеш неприятен, та дори
	да бъдеш подозиран и в нечестност.
	А иначе — най-щедро я ухажвай!
	Флиртувай с нея!
	Каквото щеш прави.
	Но — само без опасни влюбвания!
	Предпазвай се от честността!

	Добре ли ще е туй да си добър?

	Да, не бъди жесток! Мрази` жестоките!
	Но всъщност — жестоките са малко.
	А виж — жестокостите —
	те са много.
	И техни автори не са жестоките.
	Кои са авторите, питаш?
	Това са всички тия, на които
	е нужна непременно формула.
	И непременно тя да формулира,
	че има да се върши право дело.
	С такава формула в главите си,
	те могат да избият добросъвестно
	човечеството, цялото.

	Бъди такъв!
	Какви са те?
	Не искам с прозвища да ги окичвам.
	За всеки случай са добри.

	Мечтаеш да добиеш много власт?

	Какво бих могъл да те посъветвам?
	Когато силните говорят — ти мълчи!
	Когато силните мълчат — ти слушай!
	Бъди послушен!
	Презирай непослушните!
	И запомни:
	послушността е пътя към властта
	над непослушните.
	Това е доста важно — запомни го!

	Как би могъл да си съзвучен със века?

	Въпрос основен, да!
	Страхувай се от всичко и от всички!
	Не се страхувай само от страха!
	Страхът да бъде твоята антена,
	с която да улавяш всяко колебание
	на твоя трескав век!
	Така ще бъдеш все съзвучен с него.
	Но може би това е и най-важно!
	Повтарям! Запомни! —
	Страхът е първият закон на времето.
	Благослови страха —
	и се страхувай!

	Но ти се оживи! Ти стана весел!
	Защо заплаках ли? —
	От радост, драги мой, че ме разбра!
	От радост!
P$
