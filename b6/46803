P>
	Помня как почувствах се човек:
	Беше пролет, бяхме двама — млади,
	беше вечер, вятъра бе лек,
	кестени цъфтяха голобради.

	Помня как седяхме двама с теб,
	чакащи на пейката в тъмата,
	мрежата от клони като креп,
	милваше ни нежно по лицата.

	Помня, че блещукаше луна,
	помня, че тъмнееше балкана,
	помня, че отрони се звезда,
	като цвят в небесната поляна.

	Нямаше ни птици, ни цветя;
	Беше пролет още неродена,
	Нямаше преструвка, суета;
	Беше радост тук при нас стаена.

	Нямаше съмнения и сплетни;
	Нямаше въпроси — изтерзани;
	Само ние бяхме там — сами,
	само ние седяхме — замечтани.

	Помня — тук почувствах се човек,
	скътах светъл спомен във душата,
	бях със теб, а вятъра бе лек,
	гледах те на пейката в тъмата.

	Истина ли беше или не?
	Нямаше ли някаква измама?
	Веч не помня: Как? Кога? Къде?
	Само знам, че ние бяхме двама.
P$
