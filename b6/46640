P>
D>
	на Олга
D$

	Какво е нужно
	за отглеждането на красиво цвете,
	да люби дните с аромата си,
	да води празничното
	шествие на пролетта?

	Кой налива водата на слънцето
	в дълбокото море на росата
	и от него ли пие своите ноти
	горският славей?

	Откъде знае пъстървата
	с малките точки червени,
	къде точно сърби го поточето бистро,
	за да го почеше?

	Нали няма миг да настъпи, в който
	децата на всички морета — вълните игриви,
	ще изоставят внезапно
	неуморните посоки на лодките,
	отвързани от възхитения поглед на кея?

	Разкажи ми, Време!

	Отнеси ме високо нагоре,
	над замразените в самотата си
	горди върхове на земята
	и в очите на планинската гъска пусни ме —
	в тях да намеря
	на животното диво следите,
	избродирали върху земния плат
	свободата си.

	На снежинката в нежното бяло
	научи ме с тишината да падам
	в пируета на зимата,
	семената повиващ
	до усмивката на Март.

	Открехвай ме нежно
	с листенцата вишневи,
	да пия жадно
	на пчелата малка неуморната любов
	до дъното на кехлибарените
	медни улички.

	И потопявай ме
	в реката мъдра на спокойствието,
	тъй както прекипяващият Юли
	в омагьосаните гайди на Родопите
	се сгушва.

	С музиката на дъжда
	засявай ме,
	в щедрите прегръдки на пръстта
	ми подарявай бъдеще.

	Подслони ме, Време!

	Посоките, в света на хората,
	изследвах дълго
	в търсене на знаците,
	насочващи към моето призвание.

	Край лъскавия праг на славата,
	изкушаваща със кухата си вечност,
	преминах,
	но не спрях.

	На суетата
	в огледалото бездънно се изливах.
	И спусках се по склоновете
	стръмни на лъжата —
	те не изискват никакво усилие.

	Дълбаех в похотта с наслада
	чак до грозното й изкривено дъно.
	И робувах на плътта си.
	Стопявах се в прегръдките
	изгарящи на алкохола.

	На сивите желания размерите безкрайни
	обстойно мерех с дните.
	И крачех из дълбоките подземия
	на безличието,
	ненамерил никъде следата,
	отредена ми да я запълня.

	Накрая дом за себе си издигнах
	зад невъзможните стени на самотата.
	И нито търсех вече,
	нито чаках.

	Докато в един следобед летен,
	не се разтвориха очите ми отново
	пред изящните пеперудени стъпки из въздуха.

	Те ме викаха!

	Спомням си, душата ми тогава
	как от радост изкрещя и се разплиска.

	Прозорчетата многобройни на красивото
	са винаги обърнати към Бог
	и се усмихват.
	Помогни ми всяко да открия —
	душата гладна да нахраня със обичане.

	Едва сега узнах
	най-съкровената измежду всички тайни —
	че всичките многообразни форми,
	със своите богати съдържания,
	събрани заедно, разкриват образа на Бог!
	Дай ми сили, Време,
	мястото си в този образ да заема.

	Долавям шепот
	от градината с прозрачните слънца,
	наречена Поезия.
	Цветята й ме викат —
	през грубите стени на тялото да се промъквам, —
	възхитително вълшебни,
	настоятелно в дома си ме приканват,
	за да ги рисувам!
	Но не зная как.

	Покажи ми, Време!

	По крехката посока на сърцето
	все по-навътре, към началото
	светлината си разливай,
	за да достигна себе си!
P$
