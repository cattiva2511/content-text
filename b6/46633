P>
D>
	на Красимира Зафирова
D$
#	страница първа
	Срещу дефиниция за Слънце пише —
	най-непокорната измежду всички птици.
	Срещу думичката Вечност е записано — Дете.
	Щастие — домът на слънцето се там намира.
	Аромат на вишна — песничка любима на всяко небе.
	Цветя — това са преоблеклите се стихове.
	Светулка — оцеляла падаща звезда.
	Поет — той е на всяка светулка побратим.
	Сърце и Майка — посочено срещу Земя.

#	страница втора
	Война — такава дума в този речник няма.
	Предателство — цената на кръвта.
	За верен указател към поредния ковчег на Ной
	указана е — Алчност.
	Стени — безсилни пред поезията са до една.

#	страница трета
	Откриваме на страница трета
	най-точната дефиниция за Разум — Природа,
	с добавка — неясно остава
	доколко човечеството вписва се в нея.
P$
