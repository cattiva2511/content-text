P>
	Не знам какво за мене мислите,
	пресвети отче,
	но аз съм много лоша.

	Не бих признала туй, но днеска
	набарах питие!
	Едно такова питие —
	развърза ми езика.
	Не, отче праведни, не мога
	със нищо да се защитя —
	маймуна съм и толкоз!

	Например глупавия навик
	на другите да подражавам?
	Какво ще кажеш, а? Не бива?
	И аз така си викам, отче,
	и пак го правя.

	Да беше само туй бедата ми,
	ще кажа, хайде, нищо!
	А то… една и две ли са?

	Например тая смешна склонност
	в гърдите да се бия?
	Дотук, да кажем, пак се ядва.
	Гърдите ми ги бива.
	И думкат хубаво.
	Но задника ми, ето виж,
	обърна ли се — лъсва!

	Ами проклетата ми наглост
	да се почесвам там, където
	не ме сърби?
	До си покрадвам туй-онуй?
	Да се нахвърлям изотзад?
	Да се преструвам? Да хитрувам?
	Да бъда отмъстителна?
	Злопаметна? Жестока?

	Пресвети отче, а не може ли,
	така, надве-натри,
	да ме превърнеш във човек?
	(Нали приказват, че от мен
	човеците са произлезли?)

	Дотегна ми да съм маймуна!
P$
