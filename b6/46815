P>
	Пътеката със есенни листа
	смирено е отпуснала снагата,
	частица на света от кръговрата,
	пътеката — браздяща вечността.

	Със пролетни очаквания живя
	и свежа прелест пълни и душата;
	на лятна утрин страстно пи росата
	и радва се на дните с радостта.

	Но есенно дихание се простря
	и пурпурни огньове заблестяха,
	надежди и очаквания замряха,
	затрупани под жълтите листа.

	Съзираща на времето обрата,
	оставила в пространството следа;
	пътеката — браздяща вечността;
	пътеката е символ на съдбата.
P$
