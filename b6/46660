P>
	Известно е на всички,
	че моите яйца
	изяждат ги човеците.
	Обидно е това!
	Но аз не се обиждам.
	Е, нищо, нека хапнат —
	яйцата са полезни.

	Известно е и друго.
	От моите пера
	човеците си правят
	възглавки и дюшеци.
	Обидно е това!
	Но аз не се обиждам.
	Е, нищо, нека пък —
	по-друго си е мекото.

	Известно е и трето.
	Човеците ме колят,
	за да ядат месо.
	Обидно е това!
	Но аз не се обиждам.
	Е, нищо, нека хапнат —
	месото ми е вкусно.

	То още колко други
	обиди ми нанасят.
	Но аз не се обиждам —
	защо да се обиждам?
	Уви, не може всичко
	да бъде както искаме.

	Обидно ми е само,
	че ме наричат патка.
P$
