P>
	Излязохме с моя приятел
	в среднощ на разходка.
	Пред нас — опустялата улица.
	Над нас — небеса и звезди.

	Повзрях се в трептящата вис
	и рекох възбуден:
	„Да можем да бъдем сега
	в сърцето на космоса!
	Да, да, представи си за миг:
	Юпитер, обвит от мъгли,
	се носи сред бездната.

	Гигантски горящи слънца
	изстрелват от себе си пламъци,
	планета с планета се сблъскват
	и стават на прах.
	Но никъде никакъв шум.
	И своите набези,
	и своите сблъсъци,
	и всичко безкрайният космос
	твори в тишината.
	Пък ние шумим!
	Муха да убием — шумим!
	Дърва да нацепим — шумим!“

	Ослушани, стихнахме.
	А моят приятел продума
	наглед сериозно:
	Да, космоса стъпва на пръсти
	от страх да не би да попречи
	на нашите, да, грандиозни дела!
P$
