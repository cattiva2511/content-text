P>
	Само поетите могат да ходят на плаж след полунощ
	и да се радват на слънцето…

	* * *

	Който е казал
	— Музикант къща не храни —
	не е познавал поетите.

	* * *

	Всяка жена мечтае
	да бъде загърната с дреха от стихове,
	кроена специално за нея.
	Но малко са готови да платят цената —
	та поетите не са дори музиканти.

	* * *

	На старото пристанище „Поезия“,
	поетът е слънчева птица за чуждата болка
	и само ранен кораб за своята.

	* * *

	Поетът скита се на думите по вътрешната страна.

	* * *

	Когато умира Поет,
	нощта преподрежда звездите.

	* * *

	Неолибералния глобализъм отгледа цяло поколение,
	незадаващо въпроси. Дори и в поезията.
	И на практика — отрече нейната същност!

	* * *

	Поезията е непрестанно търсене,
	но не толкова на отговори.
	За нея по-интересни са въпросите.

	* * *

	Който притежава литературата на един народ,
	притежава неговото бъдеще.
P$
