P>
	Намерих кукумявката
	на нашия таван.
	И тя ми се оплака:

	„Не схващам, кукумяу,
	какви сте вие хората,
	със царя ви воглаве
	и всичките придворни.
	Защо не ме обичате?
	Била съм, кукумяу,
	прокобна и лъжкиня,
	била съм много долна
	и грешница, и подла.
	Пък аз… какво? Кажете?
	Но аз… съобщавам само
	нерадостната истина,
	че горе, на таваните
	се размножават мишки…“

	Повиках кукумявката
	и рекох на ухото й:
	„А ти защо съобщаваш
	нерадостната истина,
	че горе на таваните,
	се размножават мишки?“ —
	и хитро й намигнах.
	„Разбрах те, кукумяу“ —
	намигна ми и тя.
	И почна, кукумяу,
	високо да съобщава,
	че горе на таваните,
	не се намират мишки,
	че мишките са вече
	една музейна рядкост.

	Заслушаха се хората
	със царят им воглаве
	и всичките придворни.
	И ето, кукумявката
	получи моментално
	могъщи усилватели,
	та силно да се чуват
	приятните съобщения.
	Получи съответно
	една тристайна клетка.
	И друга клетка — вила.
	Получи хеликоптер. —
	Кому бе нужно всъщност
	да си мори крилата?

	Така че кукумявката
	започна да съобщава
	не само кукумяу,
	че вече няма мишки,
	а още, кукумяу,
	че няма и тавани!

	П.П.
	Прощавайте, излъгах!
	(Това направих само
	да се получи приказка.)
	А всъщност аз не казах
	така на кукумявката.
	Пък и да бях й казал,
	тя нямаше да ме послуша.
	Да, тя е кукумявка,
	тоест, такава птица,
	която с кукумяу
	съобщава упорито,
	че горе, на таваните,
	се размножават мишки.

	А другите съобщения
	съобщават други птици.
	И те са си добре!
P$
