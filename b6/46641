P>
	На пустинния пясък
	в очакването търпеливо на дъжда
	открих най-горещата обич
	и на пясъка казах —
	вземи ме
	в своята жажда,
	аз имам с какво да платя.

	В песента на дъжда,
	напояваща страстно земята,
	долових съвършения ритъм
	и казах на дъжда —
	вземи ме
	в своята музика,
	аз имам с какво да платя.

	На неспокойния вятър
	в посоките непреклонни
	свободата видях как ликува
	и на вятъра казах —
	в своята сила
	вземи ме,
	аз имам с какво да платя.

	Красотата видях как се ражда
	на сърнето в изящните стъпки
	край планинското езеро тихо
	и на сърнето казах —
	в нежността си
	вземи ме,
	аз имам с какво да платя.

	В неуморния път на водата,
	между облака и морето
	най-древната мъдрост усетих
	и на водата прошепнах —
	вземи ме
	в своята вечност,
	със себе си ще платя!
P$
