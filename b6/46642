P>
	В живота си нивга не бях се надявал,
	но както класика поет,
	Покани ме Дяволът, стария Дявол,
	в дома си на чашка абсент.

	Не исках да вярвам — пред мен Мефистофел,
	все същите влажни очи,
	смолистият плащ, очертаният профил
	сред ивица златни лъчи.
	Пред мен Мефистофел бе сякаш от камък,
	а в камъка — скулптор велик
	бе ваял не с мъртво длето, а със пламък
	на мъката немия вик.
	Бе тежко и душно! Сред малката стая
	отвън наваля здрачина:
	„Прости за въпроса, но искам да зная
	какво те гнети, Сатана?“

	А Дяволът светна кибрит и запуши,
	все тъй углъбен, несмутим,
	издуха обратно поетия пушек
	и рече през облаци дим:
	„Какво ме гнети? На бедите в пожара
	гнетът ми е стар и познат.
	Но тъй като липсва ни ново, то старото
	все ново е в стария свят.

	Безброй векове проживях на земята
	и виждах, дори замижал,
	как ловко минава за Истина свята
	прастарата грешна Лъжа.
	Безброй векове със лъжата в двуборство
	не сведох аз никога врат.
	А тя ми плати за това непокорство —
	направи ме чер и рогат.
	Така и не сетих как времето вплете
	и вашия век в своя зной.
	Какво ме гнети? Нищо ново, поете —
	минутна почивка пред бой!“
	Замлъкна, отметна коса черногрива,
	приведе над масата гръб
	и пи от абсента с гримаса горчива,
	погълнат от мисъл и скръб.

	В прозореца длани опря тъмнината.
	Досегна ме тиха печал:
	„Разбирам, че ти във война със Лъжата
	и чест, и сърце си отдал…
	Но, Демоне, времето в бързей потече,
	човешкият ум натежа
	и мисля си, друго е може би вече
	с прастарата грешна лъжа!“

	Мефисто повдигна надвесени вежди
	и стрелна зеници във мен:
	„До дъно, поете, за твойта надежда,
	по-стара от първия ден!
	Да, друго е вече и другото също е!
	Лъжата до тебе върви,
	през ден етикетите само обръща
	и ти я почиташ, уви!“

	„Почитам? Лъжата?!“ — А Дяволът стана,
	погледна към нощния град,
	обърна се с някаква няма закана
	и бързо закрачи назад.
	Попътем почукна със гъвкави пръсти
	по вехт и старинен атлас:
	И рече със жестове странно чевръсти
	и глух от вълнение глас:
	„Почиташ! Пред нейното зло хитроумие
	изпитвал съм почит и аз!
	Но нека оставим излишните думи,
	че цял си във нейната власт.

	До тебе е тя. Тя е дребен началник.
	Работи, не знае покой.
	През ден и през два получава похвали.
	Ти мислиш си — ето герой!
	На чашка коняк, оглупял от възхита
	споделяш със някакъв свой:
	«Да, има човешка черта — упоритост,
	и виж, притежава я той!»
	Да, да, «упоритост» във сто досиета
	е вписал по кадрите спец
	и оня, с чертата, додето усетиш,
	добрал се до пост големец!
	А някой, такива ги има, те бута:
	«Комай кариера плете!»
	Отвръщаш му малко учуден и с укор:
	«Не думай, човека расте!»

	Но ето я пак! Тя е стар подведомствен,
	в очите те гледа, мълчи
	и всичко ще стори по твоя угода
	с доверчиви, кротки очи.
	Поискаш ли, сам ще замества седмина,
	запява, речеш ли му пей,
	и ти от възторг се топиш: «Дисциплина!»
	Каква дисциплина — лакей!
	О, знам, разбереш ли го, с гняв и отврата
	ще плюеш в лицето му пръв.
	Не бързай! Не зная човек на земята
	от хубаво станал такъв.
	Не бързай да плюеш лакея в лицето!
	Не, страшното сам проумей
	и плюй върху себе си първом, задето
	направи човека лакей!“

	Настръхнах. Но Дявола, гневен и страшен,
	припряно протегна ръце,
	отмести встрани недопитите чаши
	и сведе над мене лице.
	Пих нервно абсент, отговорих му нещо.
	Но целият воля и власт,
	той сви рамене и от своите плещи
	отметна смолистият плащ:

	„Спокойно! Лъжата отрано предвижда,
	изкусно гласи всеки ход.
	И пак е до теб! Тя е твоята грижа
	за вкусната плячка — народ.
	Да, първата грижа за теб е човека.
	На него би служил и век.
	Но ето че грижата става полека
	невяра към твоя човек!
	И с грижа-невяра ти все го насочваш:
	«Бъди не какъв си, а друг!»
	С лъжичка го храниш, тъкмиш му наочник:
	«Не там! Не направо! Не тук!»
	А той те поглежда изниско под вежди
	и клати глава угнетен:
	«От мисли за моето щастие светло,
	забравил да мисли за мен!»

	Поете, човека докосна Луната.
	С големи дела възмъжа.
	Но днес, както вчера, не казва Лъжата —
	на`, вижте ме, аз съм Лъжа!
	Потайна и веща, с изкуство привично
	умело ти дава консулт
	и ти почитта към човешката личност
	превърнал си лекичко в култ.
	И ти, вечно мислещ и все без да мислиш,
	наричаш под слънце и дъжд:
	еснафа — стабилен, педанта — изискан,
	бездушния — принципен мъж.
	Наричаш с любов подлостта — предвидливост,
	палача — велик генерал,
	прастарото — новост, мъстта — справедливост,
	най-долния донос — сигнал.
	Наричаш с възторг формализма — прецизност,
	самата измислица — факт,
	хитреца — мъдрец, сухостта — деловитост,
	притворството мерзостно — такт.
	Прости на Мефисто за простите истини,
	отдавна открити в светът.
	Отдавна открити и все неоткрити,
	все прости и сложни до смърт!“

	С прекършени сили Мефисто замлъкна.
	Но бързо повдигна чело —
	в очите му старата, вечната мъка
	завря като адско врело.
	И сякаш намислил с безкрая да спори,
	той в миг извиши своя ръст,
	отвори прозореца с демонски порив
	и вби във пространството пръст:
	„Да, друго е вече и другото също е!
	Лъжата до тебе върви,
	през ден етикетите само обръща
	и ти я почиташ, уви!
	И с твоята почит, като друговерка,
	дошла от съмнителен порт,
	Тя чака спокойно от теб презаверка
	на своя подправен паспорт…“

	Обхвана ме ярост: „Това е безверие!
	Аз искам да вярвам — млъкни!“
	Мефисто замлъкна, чело начумери
	и стисна десница в пестник:
	„Убий слабостта, що наричаш безверие!
	Убий и в сърцето си виж,
	че твоята сила е твойто съмнение,
	и вярващ, ще се усъмниш!
	И вярващ, ще видиш, че всякоя вяра
	съмнение все е била,
	че смелото вечно съмнение дава
	на вярата вечни крила!“

	И Дявола седна. Наля от абсента.
	Погледна притихнал нощта.
	Трептяха звезда до звездица в небето.
	Тежеше покой над света.
	И както бе писал отдавна поета,
	сърдечно се чукна със мен
	и пускайки пушек на синкави ленти,
	прониза ме с поглед зелен.
P$
