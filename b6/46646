P>
	Нечакана буря, в среднощ връхлетяла,
	беснееше с огън и вой.
	Не мигнал, зовях вездесъщия Дявол:
	— Къде си? Жадувам покой!

	Светкавица блесна, стъклата прижури,
	и ето, от нея роден,
	с коси разпилени от лудата буря,
	Мефисто застана пред мен:
	— Не викай ни мене, ни небесата,
	макар и за глътка покой,
	спокойно живее душата, когато
	е сляпа, приятелю мой!

	Повторна светкавица в тъмното лумна.
	Нощта просветля като ден.
	И сетил как правите демонски думи
	подкладоха сили у мен:

	— Прости, Сатана, слабостта ми човешка,
	надала пред страшното вик!
	Измъчват ме размисли, размисли тежки
	не ме изоставят ни миг.
	Живее в живота ни нещо, което
	е легнало в нашия път,
	по-лошо от завист, от мъст, от нечестност,
	от корист, от леност, от смърт.
	Живее в живота ни нещо, което
	в най-черния час е дошло.
	Приятелю верен, разкрий ми лицето му,
	разкрий ми голямото зло!

	За трети път светна и гръм в тъмнината,
	протътна нашир и надлъж
	и тласнат от първия трус, Сатаната
	политна към мен изведнъж.
	Обви ме с ръце, ненадейно ме дръпна,
	видях разжарен небосклон
	и в същия миг се намерих изтръпнал
	на тесния къщен балкон:
	— Голямото зло? Ти къде е, кажи ми!
	В дъжда, в небосвода студен?
	Зад блясъка чист на прославено име?
	В човешките мозъци? В мен?
	Едно и различно, в заплетени дири
	то губи се тука и там,
	отвеки го диря и все го съзирам,
	и зърнал го, все го не знам…

	Голямото зло?… Не! Почакай! — И Дявола,
	от дяволски бяс обладан,
	пристъпи напряко стихията бясна
	с протегната каменна длан.
	И както в преграда в дланта му се блъсна
	тревожният нощен покой,
	и сля се гласът му със устрема свъсен,
	на вятъра с дивия вой:
	— Движение вечно, безкрайно движение,
	не спирало никога в път.
	Постой! Укроти се! Стани неизменност!
	Спри! Трябва ми твоята смърт!

	Развихрен в просторите, вятърът мощен
	умря умъртвен изведнъж.
	Сред мъртвия въздух, непаднали още,
	вковаха се капките дъжд.
	Трептящите глобуси — пламък до пламък,
	застинаха в блясък студен.
	Навред из града като камък до камък —
	човек до човек вцепенен.
	А мълния бяла насред небесата,
	тъй както бе стрелнала лъч,
	увисна студено сама в пустотата,
	скована в стремителен гърч.

	Надвеси ме ужас. А Демона с поглед
	смразения град проследи,
	обгледа поред вкаменените хора
	и бавно посочи един.
	В очите му взрях се — единствено живи,
	и сетих, попъпли ме хлад —
	те гледаха с някаква леност щастлива
	смъртта на умрелия свят.
	Задърпах Мефисто с глава натежала,
	без дъх в премалялата гръд:
	— Не може да бъде! Щастлив? От това ли,
	че стана животът на смърт?!
	Но Демона спря ме намръщен: — Поете,
	в смъртта не намира той смърт,
	а каменна якост, с която навеки
	стабилно споен е светът.
	За него смъртта не е смърт, а живеене.
	Защото, приятелю мой,
	една неизменност е сигурност вечна
	и нея намерил е той!

	Погледнах здрачения профил на Дявола,
	скованата в смърт далнина
	и впих ненадейно ръка във ръката му:
	— Живота върни, Сатана!
	Върни на човека човешката стъпка,
	с която върви през светът,
	пусни го да сети най-новата тръпка,
	да види най-новия път!

	Мефисто усмихна се тъжно и рече:
	— Ти искаш за оня там — ад —
	промяната, тая несигурност вечна
	във тоя променящ се свят.
	Виж, както стои с душа ослепяла,
	да трепне макар и листец,
	прашинка ли литне, живот зажадняла,
	и той ще изостри гледец.
	В спокойния поглед ще лумне зъл ужас
	и той с озверено лице,
	дъха на живота — за него ненужен,
	ще вкопчи в студени ръце.

	Ще вкопчи! Натам, към посоки незнайни
	краката защо да вървят,
	когато посоките вече са знайни,
	тъй както е знаен светът.
	Ще вкопчи! За някакви истини скрити
	главите защо да ламтят,
	когато последната истина скрита
	откриха последния път!
	И ето, вървежът ще секва препречен,
	от мъртва ръка прикован,
	течащата мисъл ще става твърд глетчер,
	сърцето — угаснал вулкан.
	Голямото слънце на живата правда
	ще смръзва във мъртъв закон,
	крилатата вяра — в безкрила тирада,
	победната радост — в канон.

	Но пак недоволен, напрегнато, властно
	той все ще следи за едно,
	животът да бъде от ясен по-ясен,
	тъй както 1 + 1.
	Животът да бъде статистика точна,
	която най-точно, без спор,
	с +, — и = навеки да сочи
	единствено верния сбор.
	Статистика точна… — И в миг Сатаната,
	обзет от внезапна злина,
	започна да драще със въглен в ръката
	по сивата външна стена:

	„Цитат + цитат + цитат + преписал
	е = на мъдър трактат.
	Проблем + проблем + проблем — мисъл
	е = на тежък доклад.
	Катедра + поза + име + нищо
	е = на учен велик.
	А фраза + фраза + фраза х 300
	е = на роден език.
	Куплет + куплет + куплет — дарба
	е = на автор признат.
	Човек + прилежност + труд + заплата
	е = на бройка по щат.
	«Не тъй» + «А как?» + «Ей тъй!» + «Да, ясно!»
	е = на сложен диспут.
	Бумажка + друга + 100 x 1000
	е = на творчески труд.
	Човек + човек + човек… — и Мефисто
	отпусна ръка угнетен
	и сякаш от някаква тежест притиснат,
	замлъкна, подпрял се до мен:“

	— Голямото зло? Ти кажи ми къде е!
	В нощта? В полудивата степ?
	В безсмъртната страст да родиш, да живееш?
	В човешките сънища? В теб?
	Търси го! — И той ме възви към площада. —
	Търси го! — Под мъртвия дъжд
	съгледах замръзнал, тъй както е крачил
	нанякъде някакъв мъж!
	В очите му взрях се — единствено живи.
	Отново попъпли ме хлад —
	те гледаха с някаква леност щастлива
	смъртта на умрелия свят.

	— Търси го! Търси! — Неподвижните хора
	загледах един подир друг.
	Все същия образ — до ъгъла горе
	натам към пресечката, тук!

	Останах без сили. Но ето че зърнах
	в безброя човек вкаменен…
	Да, той и във своята каменност мъртва
	пак бе към живот устремен.
	До него и втори, и трети, и пети:
	— Най-сетне! Я виж, Сатана,
	тревожни очи сред мъртвилото светят
	и расне край тях светлина.
	В мъртвилото трепна ръка и размърда
	стотици ръце! Що мълчиш?
	Мефисто, отнякъде полъх ме лъхна,
	там хората тръгнаха, виж!

	Улисан, не смогнах назад да погледна.
	Потече умрелият дъжд.
	Скованата мълния трепна, изчезна
	и гръм изтрещя изведнъж.
	Вграденият вятър отприщен простена
	и литна през грохот и вой.
	Извърнах глава: — Сатана… — Но край мене
	бе пусто, изчезнал бе той.

	Затърсих с очи и видях в небесата
	през мълнии, тътен и зрак
	как Демона огнена грива размята,
	понесен в стремителен бяг,
	как Демона, влял се в самата стихия,
	ликуваше в живата нощ,
	той сам и светкавица страшна и сприя,
	и устрем, и вяра, и мощ…
P$
