>	Увод

	Съвременният свят дължи безкрайно много на гръцкия народ. Категориите на мисълта, с които все още си служим, са определени за пръв път от него. Ние му дължим нашите най-важни интелектуални оръдия, а също и основните начала на нашия морал. Римската империя се е подхранвала от гръцката цивилизация, приела е нейното наследство и го е предала на средновековна Европа, която посредством латинската традиция е съчетала много от него с основните черти на тържествуващото християнство. По-късно, през XV век, обществата на модерна Европа получиха отново непосредствен достъп до гръцките източници. Откривайки наново методите на мислене и възкресявайки за нов живот формите на изкуството, създадени и развити от древна Гърция, те отбелязаха изключително бързо и бляскаво развитие. Разбира се, съвременната наука и техника оставиха далеч зад себе си постиженията на учените и инженерите от Античността. Но в линията на прогреса между тях и нас няма прекъсване и ние винаги сме се чувствували наследници на гърците в много сфери на нашата култура.
	Ето защо остава така жив интересът на нашите съвременници към народа и културата, на които се чувствуваме толкова задължени. Този интерес може да бъде удовлетворен всестранно, защото източниците ни за опознаване на антична Гърция са изключително богати и разнообразни. Гръцкият език е представен с литературни текстове без каквото и да било прекъсване от VIII век пр.н.ера* до наши дни. Неотдавнашното разчитане на микенските плочки дори позволява (наистина с помощта на чисто административни документи, чието тълкуване е твърде трудно) да се върнем назад поне до XV век пр.н.ера. Никой друг човешки език не предлага за проучване толкова богата литература, и то в продължение на толкова дълъг период, близо 3500 години. Наред с тези писмени източници археологията ни дава за Гърция извънредно богата и в общи черти много добре класифицирана документация. Паметниците, които археологията изучава след тяхното откриване, не само представляват интерес като извор на сведения за културата, на която са свидетели, но твърде често имат и естетическа стойност, към която ние сме отзивчиви и днес, независимо от отдалечеността на времето. И накрая — а това също е благоприятно и не най-маловажно обстоятелство — страната, където са живели древните гърци, където те са изработили своята концепция за света и своята естетика, ни е леснодостъпна. В наши дни няма нищо по-лесно от едно пътуване в Гърция и поне за известно време още ние имаме предимството с малко усилия да откриваме на гръцка земя в техния автентичен облик, пощадени в съществените си черти от еднообразието на съвременния живот, същите онези пейзажи, които са гледали Омир, Софокъл\* и Платон\*.
	[* Всички дати в изложението по-нататък, освен ако изрично не е указано другояче, се разбират „преди новата ера“, поради което това означение е съкратено. — Б.ред.]
	Това са средствата, с които разполага съвременният човек, стремящ се да опознае по-добре далечните начала на собствената си мисъл. Наистина темата е толкова обширна, че поразява непосветения; тя може с основание да смути и професионалния елинист, който съзнава несигурността на знанията си и слабостта на силите си, явно недостатъчни за такава огромна задача. Но причина ли е това да се отлага непрекъснато един опит за синтез, несъмнено много труден, но станал наложителен за всеки, който в наше време си дава сметка за голямата потребност на хората у нас да намерят ясна връзка със собствената си история? Те чувствуват нужда да се осигурят срещу опасностите, застрашаващи силата и дълготрайността на цивилизацията, която ни е направила това, което сме, но чиято универсална стойност и самобитност твърде често сме склонни да отричаме. Нека ясното съзнание за тази потребност на нашето време бъде оправданието, от което се е нуждаел авторът, за да се заеме с този труд.
	Задачата, която си поставя авторът, не е и не би могла да бъде да, обхване в рамките на само един том всичко онова, което трудът на елинисти, археолози, филолози и историци ни е разкрил от античния свят. Такава претенция би била смешна и той изрично я отхвърля. За подобна задача усилията на един живот не са достатъчни и каквито и старания да положи човек, един такъв труд ще страда винаги от някоя сериозна празнота или от някое голямо несъответствие в пропорциите. Тук целта е по-скоро да се поднесат на читателя в достъпна и спокойна форма някои размишления за основните аспекти на архаичната и класическата епоха, така, както ги вижда днес един човек, който двадесет и пет години се е занимавал с тяхното изучаване. Предметът на тези разсъждения, обхватът и насоката, която ще вземат, зависят до голяма степен от темите за изследване, които случаят е изпречил пред автора в научната му дейност. Ето защо разработката на някои въпроси може да изненада с пълнотата си за сметка на други теми, които може би ще се видят на читателя несправедливо пренебрегнати. Все пак по-добре беше открито да се поеме този риск, отколкото на всяка цена да се наложи едно лъжливо и изкуствено равновесие. Ако всяко човешко дело е несъвършено, то авторът би желал, драги читателю, тази книга да бъде поне добросъвестно написана.

	* * *

	Ние не мислим вече като Тен, че всичко или почти всичко може да се обясни с влиянието на природната среда и климата. Историята се прави именно от хората и те оползотворяват географските условия съобразно с упоритостта и находчивостта си. Вярно е обаче, че тези условия улесняват повече или по-малко съществуването на хората и от своя страна спомагат да се оформи характерът на отделните народи. А за всеки, който е посетил Гърция и съседните й земи, е очевидно, че този район на Средиземноморието е оказал най-благотворно влияни върху древните си обитатели. Ако за съвременните хора, притежаващи толкова различни средства да се справят с изискванията на земята и с капризите на климата, привлекателността на егейския свят си остава все още толкова силна, то каква ли е била тя по времето, когато зависимостта на човека от природните условия е била много по-осезателна, отколкото в наши дни! Да си припомним в общи черти какво представлява тази привилегирована земя.
	Същинска Гърция заема южния край на Балканския полуостров. Тя има скромни размери: само 400 км делят масива на Олимп, който бележи северния край на Тесалия, от нос Тенар (или нос Матапан най-южната точка на Пелопонес). Но тази малка страна е извънредно разчленена поради планинския си характер и силно нарязаните си брегове. Затова у онзи, който пътува през нея, тя и днес още оставя впечатлението, че е много по-обширна, отколкото би могло да се допусне с размерите й върху картата. Разнообразието на пейзажа, в който почти никога не отсъствува вертикалният елемент на планините, често съчетан с водната повърхност на морската шир, засилва още повече чувството за широта и простор, което очарова наблюдателя.
	В континентална Гърция, която отвъд Коринтския залив продължава с Пелопонеския полуостров (или Морея), почти навред се издигат не много високи, но стръмни планини (никоя от тях недостиг 3000 м). Единствените две по-значителни равнини са Беотийската (в Античността голяма част от равнината е заемало сега пресъхналото езеро Копаис) и по` на север Тесалийската равнина, единствената, където се случва хоризонтът да не е преграден от планини. Навсякъде другаде между планините и хълмовете се откриват само малки затворени котловини или крайбрежни терасовидни склонове, рядко по-дълги от 20 км. Между тези котловини разкъсаният релеф на терена, обикновено дава възможност да се използуват тесни пътища, които минават покрай самия бряг или през лъкатушните и стръмни долини. За щастие морето, врязвайки се дълбоко между планините, предлага удобен път за съобщения: никоя точка в същинска Гърция не се намира на повече от 90 км от брега.
	Островна Гърция е естествено допълнение на континентална Гърция. Островите на Егейско море са с по-голямо значение от Йонийските острови, които са донякъде изолирани край пустите пространства на централното Средиземноморие. Затворено на юг от дългата и тясна и висока преграда на остров Крит, чиято планина Ида достига почти 2500 м височина, и на север от бреговете на Македония и Тракия, Егейско море е осеяно с толкова много острови, че там кораб рядко губи сушата от погледа си. От Евбея до Родос\* Цикладите и Южните Споради (или Додеканезите) очертават между Гърция и Мала Азия един непрекъснат низ от изплували из водата земи. Благодарение на тези планински острови, убежище за мореплавателя, целият егейски басейн се е превърнал в нещо като придатък към Гърция.
	Повече от островите имат скалиста почва, лишена от сладководна вода и не особено благоприятна за растителността. Само най-големите от Цикладските острови — Андрос, Тенос, Наксос\*, Парос и Мелос — предлагат по-добри условия. Вулканичният остров Санторин (Тера\* през Античността) дължи на своята варовита почва (пемза) особеното си плодородие, но липсата на естествено пристанище е пречила на неговото развитие. По-богати са островите край азиатския бряг — Лесбос, Хиос и Самос, едва разделени от континента с ивица море; те участвуват съвсем естествено в живота на малоазийското крайбрежие. На юг Родос лежи малко отделен встрани. На север Самотраки\*, Тасос и трите дяла на Халкидика\* образуват най-издадените части на Тракия и Македония. Между тях и Цикладите се намират островите Лемнос, Скирос и Спорадският архипелаг, бележат като полезни ориентири северната част на Егейско море.
	Разбира се, между отделните райони на една толкова разнообразна страна има значителни различия: докато върховете на Пинд са покрити с алпийски гори, Делос и Китера са голи скали, а лете приветливите полета на Елида с вечнозелени хоризонти контрастира ярко с Тесалийската равнина, прашна и изгорена от слънцето. Но тези различия, освен в изключителни случаи, се проявяват само във вътрешността на страната, на чийто облик средиземноморският климат придава своеобразно единство. Още от Античността този климат е бил смятан за особено благоприятен. „Гърция е получила като дял — казва Херодот — най-умерените годишни времена на земята“. Морето, планините и най-вече етезийските ветрове\* (летните ветрове, които в Цикладите наричат мелтем) правят поносима горещината на дългото лято. Зимата, обикновено мека, е сезонът на дъждовете, но има и хубави слънчеви дни. Студът и мразът не са, разбира се, непознати и понякога пада сняг дори в Атика; но студът трае кратко, както са кратки и редките, но силни бури. Изобщо климатът е здрав и предразполага към живот на открито. Въздухът с право се слави с чистотата си; Еврипид\* възпява атмосферата на Атика като „най-светлата, която съществува“ („Медея“, 829–830). Ако истинските реки са рядкост, като Ахелой в Акарнания и Арахт в Епир, Пеней в Тесалия, Алфей в Аркадия и Елида, то поне не липсват извори, освен на Цикладите, където обикновено се използуват цистерни.
	{img:1_karta_gurzia_ostrovi.jpg|#Карта 1. Гърция и островите в Егейско море.}
	На тази земя виреят различни култури: житни (ечемик и пшеница) лозя, маслинови и смокинови дървета. Едрият добитък намира пасища само в планините или в Тесалийската равнина, чиито коне били прочути. Затова пък овци, кози и свине могат да пасат безпрепятствено в храсталаците. През Античността дивечът е изобилствувал: питомни и диви зайци, диви птици, глигани, елени и лопатари. Имало е и хищници — мечки, вълци, дори лъвове, за които чак до класическата епоха са ходили на лов из планините на север. Езерата са предлагали на рибарите богат улов, например змиорки от езерото Копаис в Беотия, изнасяни за Атина. А морската риба е била предмет на интензивен риболов — като се почне от дребната аншоа и сардините и се стигне до едрите тонове. Също така твърде отрано гърците се научили да отглеждат пчели. Земята и нейните недра предлагали различни богатства: чудесен строителен камък като камъка за дялане (или порос) от Сикион\*, сивосинкавия варовик от Парнас и мрамора\* от Цикладите, Тасос и Атика; глината, която позволява да се строи с непечени тухли и стимулира развитието на керамиката, особено когато тази глина е, както в Атика, от изключително качество; полезни и благородни метали. В Евбея има мед, сребро се намира на Тасос, на Сифнос\* в Цикладите и най-вече в хълмовете на Лаврион\*, в самия край на Атика; злато — на Тасос и в съседна континентална Тракия. Въпреки че желязната руда е от средно качество, тя е много разпространена. На остров Мелос\* се намира в изобилие дори обсидиан, този черен, твърд и режещ като стъкло камък, толкова рядък и така ценен през неолитната епоха.
	Така гръцката земя предлага благоприятни условия за съществуване на хората, но необходимо е още човек да бъде достоен за тях и да положи труд, за да ги оползотвори. Защото наред с природните преимущества не могат да се пренебрегнат и известни несгоди: опасността от земетресения съвсем не е въображаема. Коринт\*, Санторин, Кефалония са страдали жестоко от тях, страдат и в наши дни. Обработваемата земя е наистина добра, но тя заема само 18% от територията и земеделецът трябва непрестанно ту да се бори с ерозията, ту да напоява почвата по изкуствен начин. Извънредно голямата раздробеност на земята поради планинския й характер благоприятствува за възникването на малки политически единици, но пречи за създаването на голяма държава. Ако морето, което прониква навсякъде, улеснява съобщенията с външния свят, то размяната може да се осъществява единствено с цената на труд и изобретателност. Гърция може да изнася само продукти със сложен производствен процес като вино, дървено масло, благовония, теракоти, метални предмети, докато самата тя има нужда от известни суровини и преди всичко от жито. Слабото производство на зърнени храни е причина над нея да тегне постоянна заплаха от глад — колкото и малко да нарасне населението, то веднага усеща „недостига на земя“, тази _стенохория_, която е била една от най-важните причини за гръцката емиграция в чужбина. Така гръцкият народ е бил обречен да се труди, да проявява интелигентност и да търси териториално разширение, за да не загине. Историята показва, че той е съумял с висок жизнен дух да се справи с тези не твърде благоприятни, но стимулиращи условия на съществуване.


>	Първа глава
>	Микенска цивилизация

	През последните години ние станахме свидетели на едно събитие, което имаше голямо значение за изучаването на гръцката история: писмеността, наречена, _линеар Б_, която до този момент си оставаше загадка, бе разчетена през 1953 г. от англичаните Вентрис и Чадуик, а успехите, постигнати оттогава насам, потвърдиха онова, което двамата английски учени бяха установили от самото начало: че транскрибираният на тази писменост език е гръцки. Това откритие има огромно значение може би не толкова поради съдържанието на текстовете, които вече разбираме, колкото поради новите перспективи, които то ни разкрива върху наченките на гръцката цивилизация. Наистина добре известно бе от легендарните предания, събрани в Омировите поеми, от историци и митографи, че индоевропейските народи, предшественици и близки родственици на гърците от героическите времена, са проникнали на полуострова през II хилядолетие пр.н.ера. Според Омир те се наричали ахейци и се предполага, че тяхното име фигурира в някои египетски и хетитски документи. Приписваше им се определяща роля в развитието на т.нар. _микенска култура_, разкрита при разкопки в континентална Гърция и на много други места в средиземноморския басейн. Но твърде често се изтъкваше сродството на тази цивилизация с онази критска цивилизация, която сър Артър Еванс разкри в началото на века от руините на Киосос в Крит, и се бе наложило убеждението, че между разцвета на микенската култура към XIV-XIII в. и наченките на архаична Гърция през VIII в. е имало рязко и продължително прекъсване. Смяташе се, че тъмният период, който някои наричат „гръцко средновековие“ с недостатъчно познатите, но дълбоки сътресения, които прозират в него, разделя два свята — пределинския свят от II хилядолетие, изчезнал през XII в. в последователните вълни на дорийското нахлуване, и гръцкия свят в същинския смисъл на думата, който започва с Омир. Наистина от двадесетина години насам благодарение на многобройните вази, намерени предимно в некрополите на Атика, проучванията на археолозите позволиха да се нюансират тези гледища, като разкриха известна приемственост между микенското и геометричното изкуство от XII-VIII в. пр.н.е. За да се обозначат етапите на този преход, бяха създадени термините „субмикенски“ и „протогеометричен“, и се установи постепенно една относителна хронология на керамиката. Но учените все още се колебаеха да направят категорични изводи в исторически план и микенците продължаваха да бъдат считани за прагърци.
	Именно това толкова общоприето мнение ние трябва да изоставим тук. Като разчетоха за пръв път документите, написани на линеар Б, Вентрис и Чадуик доказаха, че микенците са гърци или поне са говорили гръцки, което е същественото за нас, понеже принадлежността към гръцкия свят се проявява преди всичко в езика. Оттогава ние трябваше да приемем, че гръцката история и цивилизация започват не през VIII в., а от момента, когато се появяват първите разчетени текстове, т.е. от средата на II хилядолетие, към края на XV в., ако не и още по-рано. Цялата микенска цивилизация става вече част от гръцката, и то не като въведение към нея, а като първа глава от нейната история, която следователно започва поне 600 години по-рано, отколкото се смяташе преди това. И така, ние вече познаваме гръцкия език от текстове, които датират от XV в. пр.н.е. до наши дни, т.е. от един период, обхващащ над 3500 години — уникално явление, което има първостепенно значение за лингвистите. От друга страна, сега вече виждаме наченките на архаична Гърция не като начало, а като продължение или възраждане, и тази нова перспектива ни позволява да поставим ударението не върху прекъсването, а върху приемствеността. Микенската епоха излиза от рамките на предгръцката епоха, за да влезе в историята, и героите на епоса стават за нас отново хора.

	* * *

	Какво представлява впрочем това писмо, наречено линеар Б, чисто разчитане доведе до такива последици? При разкопките в Кносос\* от 1900 до 1904 г. сър Артър Еванс извади на бял свят между другите изненадващи предмети и глинени плочки, на които личаха писмени, очевидно не алфабетични знаци. Първото класифициране даде възможност да се разграничат две доста близки, но все пак различни системи от символи с опростен рисунък, които бяха наречени линеар А и линеар Б. Броят на документите с линеар Б, намерени в Кносос, достигна до три хиляди. През 1939 г., малко преди Втората световна война, американският учен Карл Блеген, който проучваше терена на един микенски дворец в Пилос\* в Месения, откри още 600 плочки, написани на линеар Б, към които се прибавиха и други при подновените след войната разкопки; днес те са около хиляда на брой. Най-после английският археолог А. Дж. Б. Уейс и сътрудниците му, възобновявайки през 1950 г. проучванията в Микена, откриха в развалините на къщите, намирали се в съседство с крепостта, около 50 нови документа. Този изследователски материал се обогатява всяка година от непрекъснатите открития.
	{img:2_karta_blizkia_iztok.png|#Карта 2. Близкият изток в края на II хилядолетие.}
	Още от самото начало учените положиха големи усилия да разчетат тези документи. Те грижливо ги сравняваха и класираха, но не успяваха да ги дешифрират, понеже не разполагаха с двуезичен текст, който да изиграе онази роля, която надписът от Розета изигра за Шамполион. Бяха принудени да се задоволяват само с налучквания, докато най-после младият английски архитект Майкъл Вентрис, изхождайки от хипотезата, че езикът на линеар Б е гръцки, установи с помощта на сънародника си Джон Чадуик задоволителни еквиваленти и системен метод за транскрибиране. В една статия, излязла през 1953 година в „Journal of Hellenic Studies“ и посрещната с огромен интерес, те оповестиха първите си резултати и предложиха тълкование на 65 от 90-те символа, познати като линеар Б. Оттогава насам, въпреки внезапната смърт на Вентрис в 1956 г., разчитането продължава с жар и упоритост, потвърждавайки в основни черти откритието на преждевременно починалия млад учен.
	Линеар Б е графична система, чиито символи в по-голямата си част представляват срички. Наред със знаците, които имат стойност на срички, има и някои идеограми, които изразяват цели думи (човек, жена, жито, колесница, чаша, бронз и пр.). Други символи представляват бройни или мерни единици и накрая цифри. Тези знаци са били издълбавани с острие върху плочки от мека глина, които понякога имат правоъгълна форма, подобна на лист от тетрадка, върху която линиите на писмената вървят отляво надясно и обикновено са разделени една от друга с хоризонтална черта; други плочки са с тясна и продълговата форма и имат място само за един или два реда. Знаците се състоят от няколко черти, които образуват проста фигура. Само идеограмите напомнят понякога доста точно конкретен образ. Цифрите отговарят на десетичната система; освен това има специални знаци за дробите.
	Съвсем ясно е, че системата за транскрибиране, която гърците са заимствували от критяните, първоначално не е била създадена за гръцкия език. Действително установяваме, че стойностите, които се дават на различни знаци от силабара, трябва да претърпят някои изменения, за да се получи единна транскрипция на някой гръцки диалект, макар и от много архаичен тип. Така повечето от дифтонгите не се означават като такива, не се прави разлика между дълги и кратки гласни, нито пък между глухи, звучни и аспирирани съгласни, нито между I и r. Например един и същ знак може да се чете pe или phe, друг ще се чете според случая lo или ro. От друга страна, крайните съгласни на всяка сричка, ако има такива, не се отбелязват. По такъв начин гръцката дума elephantei, означаваща „от слонова кост“ (в дателен падеж); се пише на линеар Б e-re-pa-te, а doulos, означаваща „роб“ (в именителен падеж), се пише do-e-ro.
	От тези кратки бележки се вижда какви трудности се явяват при разчитането на въпросните текстове; но с изключение на няколко още неясни знака и някои не много сигурни транскрипции, проучванията, започнали през 1953 г., бележат постоянен напредък и принципът на разчитането, открит от Вентрис, вече не се оспорва; изхождайки от тези текстове, изтъкнати лингвисти вече са се заели да набележат основните линии на „микенската филология“. Разбира се, ще трябва да минат години, за да се стигне до пълното разбиране на всички запазени документи. Но още отсега може да се посочат някои от сведенията, които те ни дават.
	В микенските плочки не са намерени още нито литературни текстове, нито договори, нито кореспонденция или спогодби между владетели. Досега притежаваме само отделни архивни материали на интендантските служби при дворците в Кносос, Пилос и Микена. Срещаме описи на имущества, продукти, добитък, движими вещи, списъци на чиновници, работници и войници, ведомости за задължения към владетеля или за дарове на божествата. Очевидно тези документи не са били изготвени с трайно предназначение; те са имали чисто практическа роля и са служели само за водене сметките на двореца. Тъкмо затова те ни позволяват да проникнем непосредствено във всекидневието на първия гръцки народ, който срещаме в историята. Научаваме не само какъв език е говорил той, но и узнаваме нещо за обществената му организация. Владетелят управлява своите поданици и своята територия с помощта на чиновници, задължени да поддържат регистрите си в изправност. Данъците в натура попълват запасите на царя с жито, дървено масло, вино, мед, а също и с ароматични треви и подправки, мента, копър, сусам, кориандър, кимион. Стадата, които пасат далеч от двореца, се преброяват. Занаятчиите, свободни хора или роби, работят за господаря: на ковачите се доставя като суровина бронз\* на слитъци, грънчарите произвеждат различни видове вази, дърводелците и коларите изработват мебели, колесници, колела. Други текстове загатват за движение на войски или за военни действия по море. Най-после в някои се споменават имена на божества, на които се принасяли дарове.

	* * *

	{img:3_nos_sunion.jpg|#Ил.1 нос Сунион (самолетна снимка). В югоизточния край на Атика, на стръмния нос Сунион се издига храмът на Посейдон с още запазена отчасти дорийска колонада. Скалистият бряг е силно нарязан, растителността е бедна.}
	{img:4_akte_aton.jpg|#Ил.2 полуостров Акте и планината Атон (самолетна снимка). На преден план провлакът, през който Ксеркс заповядал да издълбаят канал, за да не заобикаля флотата му опасните места край планината Атон (височина 2000 м), чийто силует се вижда на хоризонта.}
	{img:5_tempe.jpg|#Ил.3 долината на Темпе (самолетна снимка). Реката Пеней, след като напоява Тесалийската равнина, си проправя път към морето през дълбоко дефиле между предпланините на Оса на юг (вдясно на снимката) и масива на Олимп. Поетите са възпявали прохладата на тази сенчеста долина, контрастираща с окръжаващите я голи планини.}
	{img:6_patmos.jpg|#Ил.4 изглед от остров Патмос. Пейзаж, характерен за островите на Егейско море: хълмиста земя, дълбоко нарязана брегова линия, почти никакви дървета, терасовидни ниви, стени от суха зидария.}
	{img:7_epidavur.jpg|#Ил.5 пейзаж от Епидавър. Малка затворена равнина в Арголида. Плодородна и добре обработена земя. Маслинови дървета и бор. В дъното, към вътрешността на Пелопонес, заснежени планини. Светилището на Асклепий било разположено в подножието на хълма с театъра, откъдето е направена снимката.}
	{img:9_pleistos.jpg|#Ил.6 долината на Плейстос близо до Делфи. Дълбока долина между стръмни склонове, засадена с маслинови дървета. Вляво планината Кирфис. Вдясно първите склонове на Парнас. На скалистото възвишение, което се вижда при изхода на долината, се е издигал микенският град Криса. Делфийското светилище се намира малко по-нагоре вдясно. В дъното заливът Итея и планините на западна Локрида.}
	{img:10_bregut_tolon.jpg|#Ил.7 брегът край Толон. Близо до Навплион на Арголидския залив, над живописния малък залив Толон, се е издигал през микенската епоха акрополът на Азине. Пясък и камъни. Евкалиптовото дърво на заден план, много разпространено в днешна Гърция, е внесено отскоро в средиземноморските земи.}
	{img:11_akropol_mikena.jpg|#Ил.8 акрополът на Микена (самолетна снимка). Вижда се ясно триъгълната форма на акропола. На преден план вляво главният вход (Лъвската врата) с мощните крепостни стени. Точно зад него е „кръгът от гробове“. По-нагоре, в центъра, терасата, върху която се е издигал дворецът.}
	{img:12_tirint_dvorez.jpg|#Ил.9 Тиринт: микенският дворец. На 20 м над Аргоската равнина (която се вижда на заден план) възвишението на Тиринт било увенчано с дворец, датиращ от края на XIII в. На северната страна на вътрешния двор имало портик, който водел към преддверието на мегарона. Сега на това място са останали само основите на стените. Два големи четириъгълни блока поддържали краищата на страничните стени (анти). Между антите на земята личат местата на двете кръгли (дървени) колони, които крепели архитрава. Зидът от неправилни блокове, който се вижда до втората колона, е бил стена от храм на Хера, издигнат през VII в. на мястото на мегарона.}
	{img:13_tirint_rampa.jpg|#Ил.10 Тиринт: рампата, водеща в двореца. Здрави стени от груба зидария заграждат коридора, по който през крепостта се е стигало до най-високото плато на хълма.}
	{img:14_mikena_atreeva_sukrovistniza.jpg|#Ил.11 Микена: вътрешен изглед на Атреевата съкровищница. Вижда се началото на кошеровидния купол. Над входа огромният монолитен горен праг носи облекчителен триъгълник. Стените на гробницата са иззидани от големи блокове в правилни редове.}
	{img:15_mikena_vrata.jpg|#Ил.12 Микена: Лъвската врата. В крепостната стена под правилно издялани и сглобени каменни блокове (т.нар. циклопски градеж поради изключителните размери на блоковете) има врата, достатъчно широка, за да могат да минават колесници, обрамчена от четири огромни монолита (горният праг е 4,50 м дълъг, 1 м висок и 2 м широк). В облекчителния триъгълник е вместен релефът с лъвовете. Главите на двата звяра са били изработени поотделно и са изчерпали. Като пазачи на вратата двата лъва стоят един срещу друг, разделени от колона, а с предните си лапи са стъпили на един жертвеник.}
	{img:16_plochka_linear.jpg|#Ил.13 плочка с линеар Б. Тази плочка от печена глина, класирана под рубриката AN 1, е първата, която е открита при разкопките в Пилос. На нея четем разпределението на гребците, изпратени в Плеврон, Етолия. Всеки ред от втория до петия означава: 1) произходът на групата гребци; 2) броят на гребците във всяка група, като на всяка отвесна чертичка отговаря един човек, а пред това число винаги стои идеограма (означаваща човек) във форма на човешки силует. (Национален музей, Атина).}
	{img:17_mikenska_amfora.jpg|#Ил.14 микенска амфора. Тази амфора от XIV в. е украсена по традиция с голям октопод (вляво се виждат три дълги пипала, отпуснати надолу), но има и една по-оригинална фигурална сцена, представяща две лица в колесница, пред която трето лице държи везни. Някои коментатори виждат в това изображение Омирова сцена (Зевс мери съдбите на бойците пред Троя). Тези фигурални сцени напомнят фрески в дворци. (Музеят в Кипър).}
	{img:18_mikenski_krater.jpg|#Ил.15 микенски кратер (детайл). Тази ваза от XIII в. е украсена с изображения на бикове и кози. Открита е при разкопки в Енкоми. (Музеят в Кипър).}
	{img:19_vaza_voinizi.jpg|#Ил.16 вазата с войниците (детайл). Кратерът, намерен на Микенския акропол, датира от края на XIII в., т.е. от периода непосредствено преди Троянската война. Той ни дава жив образ на ахейски войници, отиващи на бой в стегнат ред, с шлем на глава, с щит на лявото рамо и с копие в дясната ръка. Рязък и леко карикатурен рисунък, който оставя впечатление за дисциплина и твърда решителност. (Национален музей, Атина).}
	{img:20_mikenski_relef.jpg|#Ил.17 микенски релеф върху слонова кост. Този релеф от XII в., намерен между посветителните дарове под светилището на Артемида в Делос, разкрито през 1946 г., представя почти гол войник (само с препаска), носещ щит във форма на осморка и въоръжен с копие. На главата си има украсен с глигански зъби шлем, чиято форма е известна от археологически документи и от текстовете. (Музеят в Делос).}
	{img:21_grupa_slonova_kost.jpg|#Ил.18 група от слонова кост от Микена. Открита в околностите на Микенския дворец, тази група от статуйки (XIII в.) представлява две седнали, прегърнати жени и едно дете. Някои коментатори смятат фигурите за божества (Деметра и Коре с Триптолем), но това тълкуване е несигурно. (Национален музей, Атина).}
	{img:22_figura_terakota.jpg|#Ил.19 фигурка от теракота. Микенска статуйка от много разпространен тип, наречен „във форма на полумесец“. Произхожда от Тиринт (XIII-XII в.). Това е силно стилизирано изображение на женско божество, чиито гърди личат под широката дреха. Главата, твърде опростена (в „птичи профил“), е покрита с широка шапка. От тила се спуска плитка. Ръцете са вдигнати нагоре. (Лувър).}
	{img:23_apolon_alaziotas.jpg|#Ил.20 Аполон Алазиотас. Бронзова статуйка, намерена в Енкоми през 1948 г. Височина 0,55 м. Представлява млад мъж с препаска около бедрата, носещ на главата си конически шлем, украсен с големи рога на бик. Обстоятелствата, при които е намерена статуйката, позволяват тя да се датира през XII в. и да се предполага, че това е изображение на Аполон Кипърски, чийто култ бил разпространен по тези места. (Кипърски музей).}
	{img:24_chasha_dendra.jpg|#Ил.21 златна чаша от Дендра. Намерено в голямо микенско находище в източния край на Аргоската равнина, това красиво златарско произведение от XIII в. е украсено с характерен мотив, който произхожда от критското изкуство и е бил много разпространен през микенската епоха. (Национален музей, Атина).}
	{img:25_zlatha_maska.jpg|#Ил.22 златна маска от Микена. Една от маските, работени с изчукване, които покривали лицата на погребаните в шахтовите гробове в Микена (XVI в.). Лицето със стилизирани черти, затворени очи, стиснати устни и отчасти бръсната брадичка между грижливо сресани мустаци и брада, носи отпечатъка на суровост и величие. (Национален музей, Атина).}

	* * *

	Така пред нас оживява първата гръцка цивилизация в историята не с подробностите на политическите събития, но поне с някой страни на нейната религиозна и обществена организация. По времето, когато ни я разкриват микенските плочки, тя се е била вече установила от векове в басейна на Егейско море. В началото на II хилядолетие пр.н.е., изглежда, първите гърци се разселили в същинска Гърция, тръгвайки от северните области Македония и Тесалия, където били проникнали още преди това. Те се смесили със завареното там население, чиято производителна дейност познаваме от времето на неолита (до към средата на III хилядолетие), а по-късно през т.нар. _стара бронзова епоха_ (приблизително от 2500 до 1900 г.). Пришелците наложили на тия стари жители езика си, индоевропейски език, който впоследствие станал микенският гръцки. Цивилизацията на т.нар. _среднобронзова епоха_, която продължава от 1900 до 1600 г., е резултат от сливането между завоеватели и заварено население: докато се разпространява новият тип жилище с мегарон\*, наред с традиционната керамика с „матова украса“ се появява и керамика, работена на грънчарско колело и имитираща форми на метални съдове, т.нар. „минойска керамика“.
	От началото на _късната бронзова епоха_ (около 1600–1100 г.) гърците от континента, които дотогава поддържали връзки предимно със североизточния район на Егейско море и с Цикладите, започнали да влизат все по-често в допир с минойския Крит. Тези връзки имали решаващо значение. Гръцките войни влезли оттогава в съприкосновение с една древна, блестяща и изтънчена цивилизация. През тази епоха Крит бил централизирана държава със столица Кносос, имаща над 50 000 жители, където царувал богат и могъщ монарх, заобиколен от аристокрация, обичаща дворцовия живот, украсените с фрески дворци, удобните вили, празниците и игрите. Благодарение на мощната флота критската търговия процъфтявала и разнасяла в други земи произведенията на едно самобитно и изящно изкуство. Твърде скоро гърците попаднали под влиянието на тези съседи от юг. След това ги обзело изкушението да отидат и видят отблизо страната, откъдето им идвали толкова богатства; добили склонност към мореплаването и скоро станали опитни майстори в тази област. Ако се придържаме към традиционното тълкуване на археологическите данни от времето на Еванс (съвсем неотдавна обаче поставено под съмнение), гърците стъпили на големия остров към 1450 г. и унищожили минойската държава, като се настанили на нейно място. Тогава именно, от средата на XV в. до към XII в., микенските гърци наложили властта си в басейна на Егейско море и разпространявали своите изделия в твърде обширен район — от Сирия и Египет до Южна Италия и Сицилия. Международната обстановка се оказала благоприятна, понеже двете големи държави, египетската и хетитската, били установили помежду си известно равновесие, а градовете на Палестина и Сирия, които ги разделяли и номинално зависели от едната или другата, се радвали на голяма свобода в икономическите си връзки. Гърците се възползували от това, за да разгърнат своята търговия в тези междинни области — на остров Кипър\*, където, изглежда, те се настанили здраво от това време нататък, в Угарит (Раз Шамра) на сирийския бряг и в сирийско-палестинския хинтерланд. Троянската война, която наистина се е състояла, както показаха неотдавна публикуваните американски разкопки, към края на XIII в., е един от последните епизоди на тази експанзия, която веднага след това, през XII в., била последвана от дълбок и продължителен упадък.

	* * *

	Този именно период на разцвет от края на XV до края на XIII в. ние трябва да смятаме за първата гръцка цивилизация, която тогава достигнала връхната си точка. Тя е наречена _микенска култура_ и под това име обикновено е позната поради голямото значение на археологическия обект в Микена, в Арголида, където германецът Шлиман направил през 1876 г. разкопки с изключителни резултати. Смелият изследвач се ръководел от желанието да намери гробницата на Агамемнон. Ако Фортуна не му отредила тази радост, тя му дала много повече, понеже цялата гръцка цивилизация от II хилядолетие, съвършено забравена дотогава, се появила изведнъж из земята на Микена. Един царски некропол със стели, грубо украсени със скулптури, разкрил съкровищата на изкопаните в земята гробове, където заедно с останките на покойниците били намерени оръжия и разкошни накити: диадеми, огърлици, пръстени, гривни, златни пластинки, пришити върху дрехите, златни колани и презрамници за мечове, златни портретни маски, възпроизвеждащи образите на погребаните купи и вази от скъпи метали, инкрустирани саби и мечове с ножници, украсени със златни пулове. Всички тези блестящи предмети са събрани днес в голямата микенска зала на Националния музей в Атина и свидетелствуват за блясъка на гръцката династия, която е владеела Арголида през XVI в. пр.н.ера. Това е в действителност датировката на този некропол, определена въз основа на археологическия материал от разкопките (керамика, предмети от слонова кост и метал).
	Наследниците на тази династия през следващия век били погребвани в гробници със съвсем различна форма, които се смятат за едни от най-необикновените творения на Античността. Наричат се _толоси_ по названието, което гърците давали на постройки с кръгъл план. Това са наистина кръгли помещения, издълбани в земята и покрити с коничен купол, изграден от последователни редове грижливо обработени каменни блокове. Влиза се през един непокрит коридор или _дромос_, кой го води до монументална, богато украсена врата. Най-забележителната от тези гробници, строена през втората половина на XIV в., носи по традиция името „съкровищница на Атрей“ и е вкопана в склона на хълма срещу акропола на Микена. Сводът е запазен непокътнат, но архитектурният декор на входа е унищожен. Внушителните размери на вътрешното пространство (високо над 13 м при диаметър 14,50 м), огромните блокове, които служат за горен праг на вратата (единият от тях тежи над 100 тона), както и качеството на градежа неизменно поразяват посетителя.
	Същото удивление предизвиква и начинът на строеж на укрепленията от главния пояс, опасващ акропола. Прочутата „Лъвска порта“ със стените и бастиона, които я фланкират, датира от средата на XIV в. Изградена от огромни блокове, които са устояли на земетръси и на разрушителните действия на хората, тя все още има импозантен вид. Над горния праг голям монолитен релеф от сив камък заема облекчителния триъгълник; той представя „хералдичен“ мотив: два лъва, изправени един срещу друг, стъпили с предните си крака на пиедестала на свещен стълб. Този пластичен мотив е заимствуван от критската изобразителна традиция, но на Крит не са намерени произведения на монументалната скулптура\* и тя трябва да е била характерна за гърците от континента.
	Микена е разположена сред планината в дива местност, която наистина възкресява в съзнанието на съвременния човек онези мрачни трагедии, които във въображението на гърците от класическата епоха са сполетели рода на Атридите. В Арголидската равнина, на петнадесетина километра по на юг и само на два километра от морето, върху едно уединено възвишение стърчат други циклопски руини — останките от двореца на Тиринт. Ширината на крепостната стена, размерите на гигантските блокове, от които е изградена тя (с дължина до 3 м), са още по-внушителни, отколкото в Микена. И в Тиринт, както в Микена, крепостта е ограждала дворец, но тук планът е по-добре запазен. В Тиринт именно се появява за пръв път една архитектурна форма, към която гърците ще останат привързани: пропилеите\*, т.е. монументален вход, при който от двете страни на вратата, отворена в стена, има по едно преддверие с колони. Това решение е приложено и в двата последователни двора на двореца. В дъното на втория двор, заобиколен от останалите три страни с колонади, имало друго, по-обширно преддверие, което е водело през една предна стая до голямата зала. Голямата зала или мегарон с нейните хубави пропорции (около 12×10 м) и четири колони, носещи покрива около централното огнище, е същинското царско обиталище; там се е намирал тронът и там владетелят е възглавявал събрания и угощения. Този тип сграда с, колонно преддверие между краищата (или анти) на надлъжните стени, с предна стая и с голяма зала предвестява плана на гръцкия храм\*: домът на царя ще стане дом на бога.
	От всички микенски дворци, чиито останки са разкрити, най-добре е запазен този в Пилос, в Месения, недалеч от известния залив Наварин. От 1952 г. там започна разкопки една американска експедиция.
	{img:26_plan_sukrovistniza.png|#План 3. План на съкровищницата на Атрей в Микена. (По А. Дж. Б Уейс). Тази величествена погребална постройка, наречена произволно „Съкровищница на Атрей“, датира от около 1325 г. пр.н.е. Към подземната гробна камера води дълъг открит коридор, или дромос, между две надлъжни зидани стени. Два огромни монолитни блока оформят горния праг на входа, върху който лежи облекчителен триъгълник. Вътрешността е засводена във форма на кошер. В самата скала е била издълбана странична камера.}
	Приписват го на династията на мъдрия Нестор\*, когото Омир е прославил в „Илиада“. Главната част, където основите все още ясно личат, заема четириъгълна площадка с размери 55×30 м; в нейния център отново откриваме мегарона с четирите колони около огнището, пред който са се намирали предната стая и преддверието, водещо към малък вътрешен двор. Около тази главна анфилада се редуват многобройни по-малки помещения — спални, бани, канцеларии, различни складове, където големите делви, в които се пазели хранителните припаси, все още са наредени върху банкета на стената в специално предвидени за тях ниши. В една стая вляво от входа са намерени именно архивите с линеарното писмо Б, които прославиха тези разкопки; плочките от мека глина са се изпекли при пожара на двореца и така като по чудо са се запазили.
	И тук, както в Тиринт и Микена, била предвидена изтънчена украса: под, настлан с гипсови плочи, стени, изписани с фрески, който след внимателно проучване можаха да бъдат задоволително възстановени. От двете страни на трона имало грифони, обърнати лице срещу лице, а до всеки от тях по една лъвска фигура. По-нататък един свирач на лира е седнал върху скала, а пред него се готви да отлети голяма бяла птица. В другите стаи имало изобразени ловни сцени. В Микена мегаронът\* е бил украсен с батални сцени.
	Наистина този начин на градеж, при който основите на стените са от камък, а останалото — от непечени тухли, общите черти на плана с голям брой помещения, разположени около централен двор, и накрая главните декоративни мотиви издават силното влияние на Крит: „минойските“ дворци в Кносос, Малия и Фестос са първообразите, по които са строени микенските дворци. Но въпреки очевидната приемственост последните имат свои особени черти, от които най-забележителна е мегаронът. Тази голяма централна зала с предна стая и преддверие с колони е непозната в минойската архитектура. Независимо от това, дали са я заимствували от Мала Азия или сами са я изнамерили, микенците я внедрили в сложния план на критските дворци, но същевременно откриваме у тях стремеж към симетрия и към подчертаване на средната ос, който бил съвършено чужд на архитектите от острова. Също така, заимствувайки от Крит техниката на фреската, те понякога я прилагали, за да представят сюжети — като напр. бойните сцени, — различни от онези, които се харесвали на критяните. Така в дворците, крепостите и монументалните си гробници първите гърци са оставили яркия отпечатък на своя самобитен принос в културата, която те възприели от други.
	{img:27_dvorez_pilos.png|#План 4. Дворецът в Пилос. (По Блеген). Това е планът на главните сгради на двореца, около който освен това е имало и по-малки постройки. Вижда се главният вход (1), където пред и зад вратата има покрит портик със средна колона — това е вече планът на пропилеите, който ще получи голямо развитие в гръцката архитектура. Оттук се влиза във вътрешен двор (2) ограден с два портика от по две колони. Портикът, който е в оста, води през едно преддверие към голямата зала или мегарона (3), в средата на която има кръгло огнище, заобиколено от четири колони, носещи покрива с малък отвор за проветряване. Подът от щукова настилка е украсен с врязани линии. Тронът на владетеля вдясно е фланкиран с изписани върху стените във фреска грифони. Вдясно от двора се влиза в отделен апартамент (на владетелката? или за видни гости?), в чиято главна стая (4) има кръгло огнище. Съседната стая (5) е баня с вана, която и днес е на мястото си. Другите стаи на двореца били предназначени за прислугата или за сервизни помещения; трябва да се отбележат складовете (6, 7), където са намерени делви, вложени в гипсови полици.}
	Същото се отнася и за керамиката\*, която има толкова голямо значение за изясняване разпространението и хронологията на микенската цивилизация. Дълго време се смяташе, че вазите от последния период на къснобронзовата епоха представляват просто последния, упадъчен стадий в развитието на критската керамика, такава, каквато я наследили занаятчиите от континента. Днес се приема, че микенската керамика заслужава да бъде изследвана отделно както заради изобилието й, така и заради оригиналния й характер. Специалистите са установили репертоара на формите и декоративните мотиви и това проучване е дало възможност тези вази да бъдат хронологично класирани с доста голяма точност. Имало е много центрове на производство: в Арголида, на Родос и Кипър, а също и в Атика, където фината глина и сръчността на местните занаятчии са допринесли за изключителното качество на тамошната продукция.
	Микенските грънчари умело са изработвали вази с определени форми: делви с три дръжки, делви, наречени „стременни“, с две дръжки, които се свързват в лъжливо устие, докато истинското устие е изместено малко по-надолу; кани за вино с хармонично удължено устие и дръжка, украсена с нервюри, очевидно подражание на метални образци; съдове за смесване на вино с вода, или _кратери_, с голямо тяло, много широко гърло и елегантно стеснена подставка; купи във форма на чаша с две дръжки, закрепени върху изтънено столче; голям брой малки вази, умалени версии на споменатите форми, от които най-характерна е малката „стременна“ ваза с обло тяло. Украсата с черен или червеникав „фирнис“ (цветът зависи от разликата в изпичането) е нанесена върху лъскава ангоба в кремав тон. Твърде често тази украса се свежда по същество до повече или по-малко гъсти хоризонтални линии, положени на подходящи места, за да се подчертае формата на вазата с чудно чувство за изящество и ритъм. Върху раменете също се появяват прости мотиви: раковини, мрежи, концентрични криви. В големите вази мотивите, заимствувани от критската керамика, са изпълнени с по-сигурен вкус, но са толкова стилизирани, че понякога е трудно да се разпознае, че са взети от природата. Например кой би могъл да отгатне без помощта на критските образци, че трите гъвкави спирали върху тялото на една кана в същност произлизат от изображението на наутилоса, който вдига три от пипалцата над черупката си, за да му служат като платно? Така го описва Плиний Стари, който се интересувал от чудесата на природата. Така го е възпял и Калимах в една очарователна епиграма: „… Носех се някога върху морските вълни, разгръщайки платна пред повея на зефира…“ Микенският художник е превърнал изящния образ в чисто графична схема, която следва извивката на вазата с неповторима елегантност.
	Същата декоративна опростеност се среща в мотивите, представящи октопод или пурпурна мида, или в растителните елементи, всички наследени от Крит и всички претворени от изключителния талант на микенските гърци да опростяват рисунъка. Но освен това те са използували източници на вдъхновение, пренебрегвани от критските им предшественици; като сюжет за украсата на големите вази служат птици и животни, а също и човешката фигура, която дотогава се е срещала само във фреските. Най-вече кратерите предлагат подходяща повърхност за такива сцени, в които се виждат птица, която кълве врата на бик, или колесница с два коня, в която има двама пътника. Често рисунката в тези новаторски произведения е твърде несръчна, но повече от всички други те ни дават възможност да проникнем непосредствено в света на историята, както при известната ваза с микенските войни, или в света на легендата, както при кратера от Енкоми в Кипър, където някои откриват една митологична сцена, отзвук, от която се е запазил в „Илиада“.
	Друг вид ценни документи за изучаване на микенската цивилизация са резбите върху слонова кост. В инвентарните описи, написани на линеар Б, се споменава често за мебели, украсени с релефи от слонова кост, изобразяващи хора или животни. При разкопките са намерени плочки от слонова кост, които биха могли да бъдат част от такива мебели; тяхната традиция се е запазила в гръцкия свят чак до византийската епоха. Така скулптираната фигура на воин или гравираните групи животни, намерени на остров Делос, са произведения, характерни за XIII в. Наред с тях много ковчежета или кутии от слонова кост потвърждават разпространението на една техника от източен произход, към която микенските скулптори са проявявали особено предпочитание. Те са ваяли също кръгли скулптурни фигури, като намерената в Микена група от слонова кост, представяща две седнали жени, които са се прегърнали, и до тях момченце. Божества ли са това, или обикновени смъртни? Наистина не знаем и не можем да дадем сигурно тълкуване. Яркият реализъм, намерил израз в тези произведения, очевидно е близък до реализма, който откриваме в релефа с лъвовете на микенската крепост или в живописната украса на вазите с животински фигури. В своята зора гръцкото изкуство, дори когато заимствува от източната художествена традиция чудовища като грифоните, вече ги вижда със забележителна яснота и ги свежда до мярката на човешките представи.

	* * *

	Плочките с линеар Б, гробниците, крепостите и дворците, керамиката и накрая слоновокостните резби — това са документите, които ни помагат да нахвърлим все още твърде непълната картина на микенската цивилизация. Те ни разкриват един войнствен народ, здраво организиран в независими княжества. Владетелят, който носи омировската титла _анакс_, обитава богат и укрепен дом и ръководи с помощта на специални чиновници цялостната дейност на социалната общност, начело на която стои той: управлява поземлените имущества, дава работа на занаятчиите, осигурява поддържането на култовете. Войската, с която разполага, е добре въоръжена с бронзови оръжия — копие и меч, шлемове, понякога украсени с глигански зъби или с пъстри пера, кожени ризници с бронзови плочки. Конницата още не е позната, но елитните части се превозват на двуконни колесници. Военна флота охранява търговските кораби и предприема успешни грабителски набези в чужди земи. Пиратството, което се смята за благородно дело, и търговията поставят тези малки държави във връзка с целия егейски свят, от Троя до Крит през Цикладите и бреговете на Мала Азия. Както вече видяхме, очертава се едно силно течение на размяна по посока на източния свят през Родос и Кипър, където се създават трайни микенски колонии. Сирийският бряг, Палестина и Египет купуват гръцки произведения. В замяна те доставят тъкани, злато, слонова кост и подправки. Микенската търговия стига още по-далеч, до Сицилия, Липарските острови, Исхия и особено Тарент\*, където към 1400 г., изглежда, е била основана търговска фактория от гърци, дошли от Родос. Така първата гръцка експанзия, изхождаща от Пелопонес и същинска Гърция, обхваща още през XIV и XIII в. целият източен басейн на Средиземно море.
	Този гръцки народ, който си служи така майсторски с търговията и меча, показва необикновена склонност към изкуството. Той е приел богатото и ярко наследство от Крит, което му дава образци и традиционни техники. Но той оплодява това наследство и го преобразява, като му налага своя отпечатък: чувството за величие и могъщество и онова двойствено, наглед противоречиво качество, което характеризира гръцкото изкуство от самите му наченки — реалистичното виждане и способността за абстракция. Оттук и архитектурното благородство на крепостните стени и гробниците му, съвършените форми на вазите, живият рисунък на релефите, в които дори непохватността на майсторите, още неовладели напълно природните форми, изразява с гениална находчивост първичните сили на живота. Това придава на най-добрите произведения някакво вътрешно напрежение, което и днес още ни вълнува, и не бива да се учудваме, че го намираме и на другия край на веригата — в шедьоврите на византийското изкуство.
	Още тези гърци от най-ранната епоха са почитали същите богове, които ще бъдат богове и на далечните им потомци. Разчитането на линеар Б ни даде имената на много божества, на които микенците са правели приношения, и така разкри за наша най-голяма изненада, че повечето от олимпийските богове на класическия пантеон са били вече почитани през II хилядолетие. Нищо не показва по-добре гръцкия характер на жителите на Пилос, Кносос и Микена от това, че срещаме в техните плочки имената на Зевс и Хера, на Посейдон, Атина, Хермес, Артемида и Арес, та дори името на Дионис, за когото се смяташе, че е влязъл много по-късно в кръга на гръцките богове. Гръцкият политеизъм с цялото му богато многообразие се появява още отсега на същите онези места, където по-късно ще се издигат храмове и светилища. Дори не липсват посвещения на „всички богове“, обединяващи в общ израз на почитание главните божества (или които ние смятаме за такива) и други, които по-късно ще бъдат повече или по-малко погълнати или засенчени от по-важни божества: така Ениалий, бог на войната, ще стане епитет на Арес; Пеан\*, бог на медицината, ще се отъждестви с Аполон; Ейлейтюя, богиня на раждането, дъщеря на Зевс и Хера, е била тясно свързвана с майка си, а героинята Ифимедия е била обичана от Посейдон. На тези различни богове и богини служат жреци и жрици, които понякога имат същите названия — например „ключар“, — които ще им бъдат дадени по-късно от гърците на класическата епоха.
	Твърде възможно е, но не е безусловно доказано, че тези божества, индивидуализирани от имената, с които ние сме свикнали, са били вече виждани от микенците в техния човекоподобен облик. На прочутия саркофаг от Агия Триада, върху който към началото на XIV в. са изобразени едно до друго „минойски“ възпоминания и „микенски“ сцени, се вижда релефно изображение на божество с човешки образ, на което се поднасят приношения. Ако слоновокостната група с двете жени и детето, намерена в Микена, не е със сигурност религиозно изображение, то поне има основание да се разпознае образът на Аполон Алазиотас, богът на Аласия (античното име на Кипър), в любопитната бронзова статуетка с шлем с дълги рога, която неотдавна беше открита в Енкоми\* на Кипър, в едно светилище, свързано с голяма сграда. Тя е първообразът на цялата по-сетнешна гръцка скулптура.

	* * *

	Как тази толкова жизнеспособна цивилизация, този тъй предприемчив народ, това общество, наглед създадено върху толкова здрави основи, са могли да рухнат тъй бързо през XII век? Доскоро се позоваваха на дорийското нашествие, за да обяснят унищожаването на микенския свят и дълбокия упадък, който характеризира периода между XII и X век. Дорийците били гърци на по-ниско стъпало на развитие, които, идвайки от планинските области на северозападната част на полуострова, завладели малко по малко Средна Гърция, по-голямата част от Пелопонес и накрая островите в южната част на Егейско море и самия Крит, придвижвайки се продължително и бавно в течение на целия XI в. и на част от X век. Понеже това проникване е било придружено от големи промени в бита, следствие от използуването на желязото, учените естествено бяха склонни да обясняват сътресението, унищожило микенската цивилизация, с идването на по-суровите и по-добре въоръжени северни завоеватели.
	Днес тези наложили се от дълго време схващания са много оспорвани. По-точното проучване на микенските центрове не оставя впечатление за такова масово и пълно разрушение, за такъв пълен разрив с миналото, какъвто отначало смятаха, че виждат там. Изглежда, че упадъкът е протекъл на етапи и несигурността е растяла постепенно, предизвиквайки последователното изоставяне на по-слабо защитените области. Появата на желязото и на новия начин на погребение чрез изгаряне, който започнал да измества заравянето, без съмнение предхождат идването на дорийските племена. Затова сме склонни вече да придаваме на дорийците по-малко значение като непосредствена причина за едно явление, което трябва да е започнало преди тяхното идване.
	Изглежда, че едно обяснение, предложено неотдавна, отговаря доста добре на фактите. През XIII и XII в. целият Близък изток около Източното Средиземноморие е бил арена на твърде сложни миграции. За тях знаем от египетски документи, в които многократно се говори за нападения, извършвани от „морските народи“ — разнородна коалиция, в която сигурно са участвували и гръцки контингенти. Тези нахлувания, първоначално отблъсквани, а после отчасти успешни, нарушили сериозно политическото равновесие в Близкия изток. Хетитската държава рухнала. Египет се прибрал в областта на Нилската делта, изоставяйки азиатските си владения. Развитието на пиратството унищожило условията, които благоприятствували за търговията в източния басейн на Средиземно море. Микенците, които били пряко заинтересувани в тази търговия, пострадали твърде осезателно от нейното замиране. Скоро те се оказали откъснати от източните си партньори и принудени да се задоволяват само с ресурсите на собствената си земя. Тя никога не е била особено богата и не е могла да дава продукти, достатъчни за едно многобройно и привикнало на благоденствие население. Именно тогава, притиснати от нуждата, микенските царства трябва да са се обърнали едно срещу друго в редица междуособни войни, които довели последователно до частичното унищожение и после до пълната разруха на повечето от тях. С това се обяснява бързият упадък на тази култура, която накрая забравила дори източниците, от които се подхранвала, и някогашните си богатства, включително употребата на писмото линеар Б, и която загубила всякаква способност за обновяване поради повтарянето на все едни и същи, станали вече безплодни формули. И така, дорийците, които се настанили в голяма част от гръцките земи, намерили тук не някаква цивилизация в пълния й разцвет, която те брутално смазали, а една замираща култура и едно западащо общество. Тяхното идване трябва да е ускорило общото обедняване на Гърция и предизвикало изселване към по-богатите земи на малоазийския бряг, където елинизмът по-късно се издигнал отново до някогашната си сила и блясък. Връзките с външния свят били възстановени едва през IX в. и същинска Гърция, отново в състояние да се обогатява от досега си с Изтока, започнала малко по малко да се съживява.


>	Втора глава
>	Геометричната цивилизация или Омирова епоха

	През IX в., когато след един мрачен и труден период гръцкият свят отново си възвърнал своята жизненост, той се появява пред нас в облик, съвсем различен от онзи, който е имал през микенската епоха. Упадъкът на ахейските държави и нашествието на дорийските племена предизвикали в продължение на три века движения на населението, които довели до дълбоки промени в разселването на гръцкия народ в басейна на Егейско море. Докато пришелците постепенно заели по-голямата част от континентална Гърция и Пелопонес, предишните обитатели, ако искали да се избавят от дорийското господство, напускали тези места, за да потърсят другаде по-гостоприемна земя. Ние почти не познаваме в подробности тези миграции, които продължили векове и споменът, за които се запазил в паметта на гърците единствено във формата на предания, през които е твърде трудно да се види историческата действителност. Но сигурно е, че движението се е насочило към Изток, към Цикладите и малоазийския бряг, и че е завършило с трайното установяване на редица многолюдни и преуспяващи гръцки колонии по целия западен бряг на Мала Азия. Понеже най-големите от тези колонии говорели на йонийски диалект, историческият процес, който е довел до тяхното създаване, се нарича обикновено йонийска миграция. Този термин се противопоставя на израза дорийско нашествие и така се образува един приемлив за мисълта диптих. Но както дорийското нашествие, така и йонийското преселение не бива да се схващат като прост процес. Напротив, последните изследвания показват колко сложен и заплетен е бил той.
	Още е твърде рано да искаме да проследим в подробности толкова сложното движение на този народ. Археологическите разкопки ще ни помогнат по-добре да уточним кога са дошли първите гръцки колонисти в различните точки по бреговете на Азия, отколкото критичното проучване на легендите и преданията. Тези разкопки са още в началото си, което е твърде обещаващо, както се видя в Смирна и Фокея\*. Засега се приема, че първите гръцки колонии в Мала Азия, са създадени преди края на микенската епоха; изглежда, че гърците са дошли в Милет\* и Кларос към XIV в., може би след критяните, които се били вече настанили там. После колонизацията се извършвала на последователни вълни с твърде различен произход и численост според това, как ахейското население на същинска Гърция е отстъпвало под напора на дорийското нахлуване; понякога те заемали нови места, прогонвайки местното население, понякога отивали да подсилят някоя съществуваща вече колония. Самите дорийци следвали това движение, завладявайки южните острови, Крит, Родос и различни точки на малоазийския бряг. През IX в. тези миграции в по-голямата си част били завършени. Появата на една нова сила в сърцето на Мала Азия, лидийското царство, сложила край на експанзията на гърците към вътрешността. По това време разселването на гръцкото население около Егейско море, превърнало се в гръцко езеро, почти приключило, с изключение на северния бряг, който бил зает по-късно.

	* * *

	Древните правели разлика между гърците в зависимост от големите езикови дялове, основаващи се на диалектите, които те смятали, че отговарят на етническото деление. Макар днес учените да не държат строго на това съответствие, те все пак признават, че езикът в съчетание с институциите често пъти е онзи определящ елемент, който характеризира дадена област. В зависимост от това завладяването на егейския свят в края на големите разселвания, бележещи т.нар. „тъмни векове“, може да се очертае по следния начин:
	_Еолийските_ диалекти се говорят в северната част на малоазийската крайбрежна ивица, колонизирана от гърците, като се почне от ниската равнина на Хермос северно от Смирна и се стигне до брега срещу остров Лесбос, включително и самия Лесбос. Еолийските заселници дошли от Тесалия и Беотия, където след тяхното заминаване еолийският диалект бил силно обагрен под влиянието на северозападните гръцки диалекти. Племената, говорещи _йонийски_ диалект, се установили в Атика, в Евбея, на Цикладите (с изключение на южните) и по малоазийското крайбрежие от Смирна до района северно от Халикарнас\*, както и на големите острови Хиос и Самос. _Дорийските_ племена покорили, като им наложили езика си, Мегара\*, Коринт, Арголида, Лакония, южните Циклади (особено Мелос и Тера), Крит, Родос, Додеканезите и най-после, на азиатския бряг, Халикарнас и Книдос на територията на Кария. В северозападната част на континентална Гърция и в пелопонеските области Ахея и Елида се говорят т.нар. _северозападни диалекти_, които са много близки до дорийския: тези диалекти са упражнили силно влияние върху диалектите на Тесалия и Беотия. И накрая, в две твърде отдалечени една от друга области — Аркадия и остров Кипър — се запазил един диалект, наречен _аркадо-кипърски_, който, изглежда, е съхранил най-много общи черти със стария микенски език.
	Това разпределение останало трайно. То имало последици както за политическата история, така и за цивилизацията. Общността или сродството на диалекта е било за гръцкия свят, така лесно разкъсван от вътрешни съперничества, фактор на единство или поне на солидарност между държавите. Това се вижда ясно през войните през V в., когато Атина и Спарта\* с повече или по-малко успех са привличали всяка на своя страна йонийски и дорийски градове. Това се вижда и по-рано през X и IX в., когато йонийските градове в Мала Азия се обединили в съюз. Вярно е, че общността на религиозните традиции, която както за йонийците, така и за дорийците допълвала общността на езика, трябва да е допринесла много да се подържа чувството за първоначалното им родство. У йонийците гражданите се разделяли обикновено на _четири_ фили е традиционни имена и се чествувал празникът Апатурии. У дорийците се среща обикновено същото деление, но на _три_ фили, и общи култове като култа към Аполон Карнейос. Разбира се, тези аналогии не изключват някои дълбоки различия между отделните градове, а понякога и ярко изразена враждебност между племена от една и съща група. Ето защо би било погрешно да се отдава на различията между дорийци и йонийци някакво изключително значение при разясняването на гръцката история. Все пак тези различия, колкото и малки да са в етническо отношение поради размесването на населението, са играли твърде осезаема психологическа роля, спомагайки за противопоставянето на Спарта и Атина, които намирали в принадлежността си към две различни групи на гръцкия народ удобно оправдание за своето съперничество.
	{img:28_karta_grutzi_dialekti.png|#Карта 5. Гръцките диалекти през VIII век пр.н.ера.}
	В областта на културата разнообразието на диалектите си останало дълго време съществена черта на гръцкия свят. Гърците имали дълбокото чувство, че тяхното сродство почива върху общността на езика: именно това, че са говорели на гръцки език, ги е отличавало от „варварите“ и е обуславяло в собствените им очи тяхната солидарност по отношение на останалия свят. А ако различията между местните говори са благоприятствували за съществуването на политически партикуларизъм в рамките на тази общност, то те са били същевременно източник на езиково богатство, нещо, което добре съзнавали писателите и поетите и което те плодотворно използували. Така, твърде рано се обособили няколко литературни езика, заимствували от един или друг диалект или от комбинацията на няколко от тях особеното си звучене и колорит, като въпреки това си оставали достъпни за всеки образован грък. Най-поразителният и същевременно най-старият пример е езикът на епоса, където в колкото сложен, толкова и хармоничен синтез се съчетават йонийски и еолийски елементи, подчинени на една изтънчена метрика. Този изкуствен език, предназначен единствено за епическия слог в хекзаметри, който никога не е бил говорен никъде, е имал необикновено щастлива съдба, тъй като не е излязъл от употреба до края на Античността, а дори и по-късно, в средите на византийските учени. Така в литературното творчество според това, дали геният на някой писател е намерил израз в един или друг жанр, диалектът, с който той си служел, се възприемал като подходящ за литературни произведения от същия вид и ставал предмет на подражание, без това да пречи на транспонирането му в някой друг диалект. Допускало се дори смесване на диалекти: хоровете в атическите трагедии са писани не на атически диалект, както останалата пиеса, а на един твърде произволен дорийски, който минавал за по-подходящ за хоровата лирика. От друга страна, комедията на Аристофан е постигала колоритно въздействие, като е изкарвала на сцената действуващи лица, говорещи на собствения си диалект.
	Не бива да забравяме също така, че древните сами са нарекли _дорийски_\* и _йонийски_\* двата основни „ордера“ или стила\* на своята архитектура. Действително от VI в. нататък, когато тези стилове се явяват напълно оформени, приложението на единия или другия преобладава в различни области на гръцкия свят: дорийският — в континентална Гърция, а йонийският — в елинизираните райони на Мала Азия. Но тези различия не са били никога твърде строги в скоро някои архитекти се сетили да свържат двата ордера в един и същ монументален ансамбъл с оглед да се постигнат особени ефекти, както в Акропола на Атина, та дори в един и същ паметник, както в Пропилеите на архитекта Мнезикъл\*. И в архитектурата, и в литературата разнообразните вкусове и различните традиции на отделните клонове на гръцкия свят са допринесли за обогатяване на културата, която била тяхно общо достояние.
	{img:29_amfora_geometrichna.jpg|#Ил.23 геометрична амфора. Тази атическа ваза спада към т.нар. „ранногеометричен“ стил (IX в.). Орнаментните пояси са все още разделени от широки черни ивици. Между дръжките мотив като „в метопи“: концентрични кръгове, обичаен шаблон от предходната, т.нар. протогеометрична епоха. В замяна на това върху гърлото се появява новият „гръцки“ мотив — меандър, разположен вертикално между две „метопи“ върху тялото на вазата. Цялата украса с яркия контраст между черните и орнаментните пояси разкрива много сигурен вкус. (Музей на Керамейкос, Атина).}
	{img:30_stomna_geometrichna.jpg|#Ил. 24 атическа геометрична стомна. Хубав екземпляр от „зрелия“ геометричен стил (VIII в.): цялото тяло на вазата е покрито с линеарни мотиви, разположени в пояси със съвършен усет за приспособяване на всеки мотив към мястото, което му е определено. Меандърът се използува широко в различни форми. Върху рамото на вазата е изобразена свастика. Кълбовидното тяло се отделя рязко от цилиндричната шия. Не са използувани никакви мотиви от натура, освен птичата фигурка, която служи за дръжка на капачето. (Национален музей, Копенхаген).}
	{img:31_amfora_dipilon.jpg|#Ил.25 голямата амфора от Дипилон (детайл). Тази монументална ваза, висока над 1,50 м, се смята с основание за шедьовър на атическото т.нар. „Дипилонско ателие“. Освен абстрактните геометрични мотиви керамикът от VIII в. е използувал два фриза с животни (върху шията) и особено между дръжките една фигурална сцена, където вече се вижда човешка фигура: излагане на покойник върху смъртно ложе между присъствуващите, които го оплакват прави или коленичили пред леглото. Тези вази били поставяни над гробовете. (Национален музей, Атина).}
	{img:32_krater_geometrichen.jpg|#Ил.26 детайл от голям геометричен кратер. Върху друга малко по-късна погребална ваза от Дипилон се вижда шествие на колесници (двете колела са нарисувани едно зад друго), което заема пространството под сцената на излагане на покойника, разположена между двете дръжки. Вижда се редицата от „оплаквачки“ с вдигнати ръце в знак на скръб. (Национален музей, Атина).}
	{img:33_kana_geometrichna.jpg|#Ил.27 малка геометрична кана. Върху този съд от VIII в. елементите от природата са вече по-развити: фриз с изображение на блатни птици върху тялото, тичащи кучета върху рамото и особено една много жива сцена с човешки фигури върху шията. Тук виждаме корабокрушенец, възседнал кила на обърнат кораб, а мъртвите му другари са пръснати около него. Възможно е това да е илюстрация на някой митичен разказ, например за корабокрушението на Одисей. (Музей за антично изкуство, Мюнхен).}
	{img:34_fragment_krater.jpg|#Ил.28 фрагмент от голям геометричен кратер. Живата сцена напомня битка край кораб. Корабът е изписан прецизно (с клюна, украшението на носа, горния мост, куките за греблата по протежение на борда). Рисувайки лежащите вляво трупове (в условна перспектива), художникът е представил опростените им силуети в забележително правдоподобни положения. Сцената напомня пасажи от „Илиада“ (Лувър).}
	{img:35_vaza_galera.jpg|#Ил.29 ваза във форма на галера (VIII в.). Седналата фигура на задната част представлява кормчията. Отпред е клюнът на галерата с окото, което предпазва от зло. (Музеят в Бостън).}

	* * *

	Обикновено IX и VIII в. се наричат геометрична епоха поради оригиналния характер на керамиката от това време. Наистина по местата, които били обитавани през тази епоха, се намират вази или поне фрагменти, чиято украса се състои предимно от прави линии и прости геометрични мотиви. Дълго време появата на този стил се свързваше с дорийското нашествие; в него виждаха влиянието на нов дух, донесен от завоевателите, дошли от север. Това обяснение на фактите днес вече не е приемливо: ходът на разкопките показа, че геометричният стил далеч не е плод на някаква революция във вкусовете, дошла като резултат от внезапна промяна на етническата среда, а бавно и постепенно е еволюирал от микенската традиция. Особено забележително е, че такава приемственост е установена именно в Атика, където дорийският елемент никога не е прониквал и където въпреки това геометричната керамика е достигнала несравнимо съвършенство. Но същата бавна еволюция се забелязва и другаде. За да обозначат етапите й, археолозите са въвели термините „субмикенски“ и „протогеометричен“, които при липсата на всякакви сигурни исторически данни позволяват да се нахвърли една, макар и относителна, хронология на тези тъмни векове. Приема се, че субмикенският период е продължил приблизително от края на XII в. до средата на XI в. (± 1100–1050), а протогеометричният започва от средата на XI в. и стига до началото на IX в. (± 1050–900). В рамките на геометричния стил в същинския смисъл на думата керамолозите различават чисто геометричен или старогеометричен стил, който трае от около 900 г. до малко преди средата на VIII в.; развит или зрял геометричен стил откъм средата на VIII в., създал прекрасни шедьоври, в които сред геометричните мотиви вече се появява стилизирана човешка фигура, в най-после новогеометричен стил, отговарящ по време на края на VIII в., при който фигуралните изображения добиват по-голямо значение и предизвикват бързото разпадане на същинския геометричен стил.
	Трябва да се поясни, че тези разделения се опират главно на проучвания на атическата керамика, която е най-добре позната. В другите краища на гръцкия свят често се установява известно забавяне на развитието в сравнение с Атика: трудните съобщения през „тъмните векове“ са допринесли за изоставането в най-отдалечените области. Но в общи черти еволюцията навсякъде е същата.
	Не бива да ни учудва, че се придава толкова голямо значение на керамиката при установяване хронологията на този период от гръцката история. За „тъмните векове“ ни липсват политически факти, а археологическите изследвания, от които единствено можем да черпим сведения, трябва да се основават върху онези документи, които най-често се намират при разкопките, т.е. върху фрагментите от печена глина: те наистина имат троякото преимущество, че произхождат от предмети за широка употреба, т.е. разпространени са навсякъде, че са относително лесни за класифициране въз основа на рисуваната им украса, чийто стил се развива, и най-после, затова че са обикновено добре запазени, тъй като ако вазите от рисувана теракота се трошат лесно, то поне фрагментите им устояват без видими повреди на разрушителното действие на времето. Ето защо, пародирайки думите на поета, бихме могли да кажем: _само отломъкът познава вечността_.
	Геометричната керамика е позната на много места в гръцкия свят: в Коринт, Аргос, Беотия, на Цикладите и особено на Тера, Родос, Кипър, та дори в Италия. Но именно в Атика може да се проследи най-добре нейното развитие още от субмикенската епоха благодарение на разкопките на некрополи, какъвто е некрополът на Керамейкос близо до един квартал на Атина, където някога са живели много грънчари, дали му и името си. Вън от града, близо до Дипилонската врата, е имало гробище, в което са погребвали покойници и през класическата епоха. Находките от най-старите гробове, намерени там при направените между двете световни войни разкопки, разкриха особената форма на тези погребения чрез изгаряне, които се появяват още през субмикенската епоха, стават обичайни през X в. и продължават и през следващите векове, въпреки че тогава отново се появяват погребенията чрез заравяне, обред, който не струва толкова скъпо. В една обикновена яма, изровена в земята, се полагат урната с пепелта и няколко вази като приношение за мъртвия. Този гроб се запълва до половината с пръст, а на повърхността се поставя надгробна плоча, която служи като стела, и често една голяма ваза, предназначена за възлиянията, които са съществен елемент от погребалния култ. Понятно е, че това гробище и подобните нему некрополи, какъвто е елевзинският, са били особено богати с керамика.
	Формите на вазите (амфори, кратери, кани, купи, чаши, кутии с похлупак) наречени _пиксиди_ са се развивали в точно определена посока: различните части на вазата (например тялото и гърлото при амфората) се отделяли все по-ясно, вместо да се свързват с меки извивки, както е обичайно за микенската керамика. Изглежда, че по това време се появява един все по-взискателен архитектурен усет, налагащ вазата да се изгражда като сбор от ясно разграничени елементи. Смелостта на грънчарите расте едновременно с майсторството им; тя ще ги доведе до създаването на истински теракотни паметници, каквито са амфорите и погребалните кратери от Дипилон\*, които достигат човешки ръст и представляват изключителни технически постижения.
	Украсата от черен фирнис първоначално била полагана върху светла глина, а по-късно, през протогеометричния период, започнали да покриват с фирнис цялата ваза, като оставяли върху гърлото или върху раменете четвъртито поле за геометричния мотив: концентрични кръгове или полукръгове, вълнообразни и начупени линии, ивици от триъгълници или ромбове, карирани или шахматни правоъгълници. Пластичната красота на тези вази с яркия контраст на светло върху черно и строгата елегантност на рисунъка са за нас необикновено привлекателни. По това време се появява мотивът на меандъра, който вече бил познат в Египет и на Крит, но който гръцкото изкуство така широко е използувало, че сме го нарекли _гръцки_. Обогатявайки се непрестанно, репертоарът на украсата се насочва и към живия свят; но формите, които той черпи от него, остават подчинени на силно абстрактна интерпретация. Твърде схематизирани фигури на животни в черен силует образуват фризове, които едва се различават от фризовете с чисто геометрични мотиви; птиците и четириногите са по-скоро знаци, отколкото одушевени форми, които се повтарят непрекъснато като шарка на килим. Това разширяване на репертоара подтиква грънчаря да отделя все повече място за украсата, която накрая заема почти цялата повърхност на вазата.
	Огромните амфори и кратери от Дипилон датират от периода на зрелия или новия геометричен стил. Пред тези паметници човек остава изумен от изтънчения вкус, с който са разположени орнаменталните пояси: избраният мотив всякога подхожда съвършено за мястото, което му е определено, а освен това симетричните и аналогичните елементи са разположени с тънък усет в рамките на композиция, обмислена до най-малката подробност. Едно нововъведение с големи последици е появата на човешката фигура, третирана също така условно, както и животните. Все пак, когато са започнали да представят човешки фигури, изкушението да ги включат в композирана сцена е било голямо. Това е станало върху голямата амфора от Дипилон, където в четириъгълното поле, оставено между двете дръжки, е поместена сцена на оплакване на мъртвец, положен на погребално легло и заобиколен от седнали или прави опечалени фигури. Вярно е, че всички тези схематизирани лица са еднакви: те не се различават нито по дрехите, нито по пола си. Но жестът, с който двете ръце държат главата, вече изразява определено чувство; човешкият елемент, който тяхното присъствие внася в една чисто абстрактна композиция, ще подействува като разлагащ фермент, който твърде скоро ще промени характера на украсата. Ако бързото развитие на сцените с човешки фигури е отличителен белег за атическия геометричен стил, то същевременно свидетелствува за изключителните дарби на един народ на художници, който в тази област излязъл далеч пред всички останали гърци.

	* * *

	Първенството на Атина в геометричната керамика засенчва другите прояви на материалната култура през тази епоха. Архитектурата е позната само от няколко плана на храмове или къщи, възстановени върху основите, които единствени са се запазили досега. Голям брой бронзови статуетки, излети масивно, датират още от VIII в.; те представляват стилизирани животни или човешки фигури, доста сходни с рисуваните силуети от последния период на геометричния стил. Някои имат подставка, използувана като печат. Други са били монтирани върху вази или върху големи бронзови триножници, от които са намерени много изпотрошени екземпляри. Трети пък са служели за дарове в светилищата. Геометрически рисунки са украсявали бронзовите фибули, необходима принадлежност за закопчаване на дорийските дрехи, които се драпирали върху тялото и не били зашити. Статуетките от теракота възпроизвеждат същите схематични модели като бронзовите, с изключение на особените „камбановидни“ идоли от Беотия с прибавени крака и с тяло, което понякога е украсено с рисувани геометрични мотиви. Всичко това обаче бледнее пред големите атически вази. Но Гърция през геометричната епоха е направила нещо много повече за цивилизацията — тя е дала азбуката и Омир.
	Гърците са възприели финикийската азбука вероятно през IX или в началото на VIII в. Най-старите азбучни надписи датират от втората половина на VIII в. Като приспособили за своите потребности остроумното фонетично записване, изнамерено от финикийците, гърците въвели в него един нов елемент с изключително значение — записването на гласните, което семитите не практикували. Може би споменът за стария микенски силабар, в който ясно се разграничавали сричките с различен вокализъм, е допринесъл за това обогатяване на азбучната система, като й е придал общозначима стойност. Тази нова техника на писане се развила бързо и — с известни различия в подробностите — се разпространила в целия гръцки свят. От нея по-късно произлезли латинската азбука и повечето от азбуките на новото време.
	Навярно не е случайно, че първите две литературни произведения „Илиада“ и „Одисея“ сега се датират от повечето учени през IX в. или по-скоро през VIII в., т.е. по времето, когато гърците започнали да си служат с азбучно писмо. Въпреки че Омировият проблем е извънредно сложен, много читатели днес долавят строгата съразмерност на конструкцията, която и едната, и другата поема разкриват на всеки, който ги изучава без предубеждения. Още древните, които са познавали Омировия текст безкрайно по-добре от нас, не са се съмнявали в общия първоизточник на двете поеми; малцина от тях са допускали хипотезата, че „Илиада“ и „Одисея“ не са написани от един и същ автор, а най-добрият литературен критик на Античността, Аристарх, който така умело е откривал по-късните добавки в традиционния, текст, се е борил ожесточено срещу тези „сепаратисти“ или хоризонти както са ги наричали тогава. Аз от своя страна съм склонен да приема това вече толкова авторитетно мнение, което анализите на известни съвременни учени потвърждават, като посочват от единия до другия край на поемите съответствия, разкриващи една конструкция, изградена съзнателно от един и същ творчески дух.
	Защото колкото и да е била упражнена паметта на поетите, посветили се на епическата декламация, не можем да си представим, че подобен резултат е могъл да бъде постигнат без помощта на писмо. Въпреки че епическият стил със своите формули все още пази черти на устния стил, трябва да допуснем, че авторът на „Илиада“ и „Одисея“, макар едно късно предание да го представя като сляп, е записал още от самото начало големите си произведения. Така също най-старите гръцки надписи, които притежаваме, като надписа, който обещава на най-добрия танцьор като награда атическата ваза, върху която е написан, или надписа, който беше неотдавна разчетен върху чашата на Нестор, открита в Исхия (и двата датират от втората половина на VIII в.), потвърждават, че епическият език и стихосложение са били още през тази епоха широко разпространени както в Атина, така и в далечните колонии на западното Средиземноморие.
	Самото съвършенство на двете поеми показва, че те бележат завършека на една дълга традиция. Древните са разбирали това, тъй като Аристотел пише в своята „Поетика“: „Ние не познаваме нито една подобна поема, създадена от предшественици на Омир, но всичко показва, че е имало много такива поеми“. Изчезването на цялата предишна литература се дължи без съмнение на липсата на подходящ способ за записване: микенският силабар, ако е останал в употреба (което не е никак сигурно), е бил твърде несъвършен, за да послужи за увековечаване на едно дълго литературно произведение. Затова пък Омир е могъл да използува азбуката и неговото произведение е хвърлило в забрава всички други, които са го предхождали.
	Много градове са си оспорвали честта да бъдат негово родно място. Но все едно дали той е роден в Хиос, в Смирна, в Колофон, в Иос или в Куме\*, сигурно е, че поетът е създал произведението си в района на йонийските градове на Мала Азия. През VIII в. те вече процъфтявали след първоначалните трудности в своето развитие. Обединени в съюз от дванадесет града, свързани от сроден език и религия, като общия култ на Посейдон, който те извършвали в общойонийското светилище на нос Микале\*, свързани с Атина по чувство и исторически спомени, те имали здрава социална организация, чийто основен елемент била аристокрацията на големи поземлени собственици, държащи в ръцете си фактическата власт, независимо от това, дали били групирани или не около един цар. Именно в дворците на тези йонийски благородници били рецитирали за пръв път „Илиада“ и „Одисея“. Едната извиквала от далечното минало спомена за чутовния поход, спомен, скъп за гърците, живеещи на азиатска земя; те с право виждали в ахейската експедиция срещу Троя предвестник на йонийската колонизация в Мала Азия, а разказите за чудните военни подвизи допадали на знатните слушатели, самите те ревностни любители на лова и военните упражнения. Другата очаровала въображението с разказа за далечни приключения из западните морета, в каквито моряците от Евбея и същинска Гърция по примера на финикийците започнали отново да се впускат. Войната и пътешествията, тези две форми на човешка дейност доставяли добър материал за епос. През „тъмните векове“ споменът за ахейския свят се запазил чрез онези поетически произведения, за които творчеството на Омир свидетелствува, че са съществували, но които то впоследствие засенчило. След откритията на микенската археология и още повече след разчитането на линеар Б днешните коментатори охотно подчертават в Омировите поеми всичко онова, което може да се свърже с тази микенска традиция, и наистина значението на това наследство от II хилядолетие е много голямо. Но би било погрешно да се отрича, че Омир, който е живял през геометричната епоха, дължи много и на своето време. Дължи му по-специално един съществен елемент от своята поезия, а именно сравненията, често твърде разширени, на героични събития със случки от всекидневния живот, похват, който му позволява да направи света на епоса разбираем за слушателите си, позовавайки се на опита от всекидневния им живот. Той му дължи и онова непосредствено и лично познаване на природата и хората, което и в „Одисея“, и в „Илиада“ ни кара да се приобщим изцяло към преживяванията на героите и възстановява пред нас с убедителна достоверност естествения кадър на техните приключения. Оттук и чувството на проста правда, което все още ни внушава магията на стила, като четем поемите, и което им придава някаква вечна младост.
	Не без основание от няколко години насам наблягат често върху сходството на Омировото изкуство с изкуството на най-хубавите геометрични вази. Композиционен усет за изграждане на големи, тънко сглобени ансамбли, ясна представа за йерархията в религиозната и социалната, а така също и в естетическата сфера, непрекъсната намеса на един бистър ум, който тълкува света като функция от човека и изгражда произведението си според неговите духовни изисквания — двете големи йонийски епопеи ни разкриват всичко това, което намираме и в шедьоврите на атическите керамици от VIII в. Но има нещо още по-показателно. Когато през втората половина на века вазописците в Атина започнали да оставят по-голямо място за изображения на фигури, те рисували върху големите кратери сцени на сухопътни и морски битки, чието сродство с подобни сцени в „Илиада“ е било изтъквано неведнъж. Тези творби, макар и често запазени във фрагментарно състояние, ни дават все пак важни указания. Като запазва връзката с традицията, от която взема малките схематични фигурки, керамикът ги оживява чрез точно означение на някоя поза или жест, и това им придава необикновена правдивост. Не е ли забележително, че Омир, когато описва нещо, постъпва точно по същия начин, като от една сложна действителност подбира съществения или характерен детайл и запазва само него, за да го запечата трайно в паметта ни? Изкуството на поета и изкуството на художника почиват върху съвършеното владеене на един занаят, който им дава готови формули или шаблони, разработени от техните предшественици; но собственият им творчески гений вдъхва на традиционните елементи нов живот благодарение на проницателността и правдивостта на личното им виждане за света. Изразната сила на творбата, чувството за пълнота и съвършенство, което ни внушава тя, се дължат именно на това равновесие между наследството от миналото, съзнателно прието от твореца, и оригиналния принос на един ум, който върви направо към същественото. Срещата на две форми на изкуството, принадлежащи към толкова различни сфери, но вдъхновени толкова явно от един и същ дух, е твърде красноречива черта на културата.

	* * *

	С Омир и с геометричната атическа керамика гръцкото общество от VIII в. ни се представя в най-благоприятния си облик. Другата му страна ни е представена от един друг поет, по-суров и не така привлекателен — Хезиод\*, който е живял вероятно през втората половина на века, ако не и по-късно. Той познавал произведенията на Омир, на когото при случай е подражавал точно и с когото според една късна легенда, много популярна в училищата, се е състезавал. За разлика от йонийския поет той не е живял в дворците на могъщите: бил е селянин от Беотия и е имал малко стопанство близо до градчето Аскра в полите на Хеликон, недалеч от една долина, посветена на музите. Запазени са две от неговите поеми, и двете написани в епичен стил — „Теогония“, или родословие на боговете, и „Дела и дни“, земеделска и дидактична поема. Във втората той често ни говори за себе си, за размишленията и грижите си. Докато личността на Омир изцяло се губи зад творбата му, произведението на Хезиод въпреки стиловите формули и известна непохватност на формата звучи твърде индивидуално и ни описва достоверно съдбата на дребния земеделец в Гърция от геометричната епоха.
	Тази съдба положително не е била завидна. Селянинът се труди с пот на чело над късчето земя, изложен на последователните изпитания на годишните времена. Трудът е негов закон. Ако има щастие, той може и да натрупа богатство, което единствено носи уважение. Но семейните и съседските кавги дават поводи за процеси, които царете, т.е. велможите, често решават с несправедливи присъди, след като са били подкупени с подаръци. Хезиод пламенно призовава справедливостта и изразява вярата си в безпристрастието на върховния бог Зевс; но именно с това разкрива колко рядко в неговите очи тази справедливост е била зачитана. Постоянното призоваване на тази божествена абстракция показва поне силата на една морална потребност, която е възникнала у отрудените граждани, недоволни от условията на живот и съзнаващи, че заслужават по-друго нещо. В гръцките градове това е било източник на социални конфликти, които през следващия период довели до голямото начинание на далечната колонизация и до дълбоки политически сътресения.


>	Трета глава
>	Архаичната епоха (от VIII до VI век)

	В предходните глави бяха разгледани основните прояви на цивилизация, които придават на геометричната епоха определящо значение за историята на Запада. Уместно е сега да припомним в общи черти най-важните събития, които бележат развитието на гръцкия народ от VIII до VI в., от момента, когато след „тъмните векове“ ние успяваме отново да доловим неговия ход, до Гръко-персийските войни, когато съдбата на гърците отново е поставена на карта. Сведенията за този период ни дават възможност само в редки случаи да проследим в подробности историята, която, особено в началото, е много размесена с легендарни елементи. Но за разлика от „тъмните векове“ архаичната епоха не се губи в пълен мрак. Въвеждането на азбучното писмо е давало възможност да се пазят архивни документи: списъци на сановници, списъци на победители в състезания, отговори на оракули, а по-късно текстове на закони, декрети и договори. Списъкът на победителите на Олимпийските игри, който по-късно е послужил за основа на обща хронология, е започнат в 776 г. пр.н.е. при учредяването на тези общогръцки празници. Към края на VIII в. с поета Евмел\* от Коринт плахо се появява нещо като историография, в същност все още неосвободена от традициите на епоса. Големите историци от V в. Херодот и Тукидид са използували умерено тези извори в зависимост от своите нужди. Благодарение на тези текстове, които археологията понякога допълва или потвърждава, ние можем да набележим в общи черти историята на този сложен процес, в хода, на който завършило бавното формиране на класическия елинизъм.
	Вместо да се опитваме да проследим подробностите на това развитие, често несигурни и непълни, в рамките на всеки град, по-добре е да хвърлим общ поглед, който ще ни помогне да разберем общата насока в еволюцията на архаичния свят, независимо от местните проблеми, които със своята сложност трудно се поддават на анализ. Съществените явления са следните: широко разпространената социална криза, водеща началото си от неравното разпределение на поземлената собственост, предизвикала масово изселване, което довело до създаването на гръцки колонии далеч отвъд границите на егейския свят — от Черно море до Испания; понеже тази емиграция не била достатъчна да се реши проблемът, вътрешните конфликти в градовете се изострили и често водели до силни вълнения и до установяване на нови режими като тиранията; накрая, едновременно с политическите събития, един голям факт от областта на културата характеризира целия този период: подновяването на тесните връзки с Изтока. Да разгледаме последователно тези моменти.

	* * *

	Социалната криза ни се разкрива в своите последици и в сведенията на Хезиод, които в същност се отнасят предимно за една област — Беотия, и за определена епоха — края на VIII в. В тесните рамки на градовете държави, възникнали от единия до другия край на гръцкия свят по двата бряга на Егейско море, живеели във всяка област по няколко хиляди души, които си поделяли ресурсите на една територия със скромни размери. Всяка от тези политически единици, състояща се било от разпръснати селища или от някой по-голям град, който стоял начело, имала монархическо управление, за каквото ни говорят Омировите поеми — потомствен владетел, подпомаган от главите на големите семейства, ръководел съдбините на малката държава. Кръвните или религиозните връзки, фамилните родове или геноси, групите, свързани от общ култ, или _фратрии_, споявали донякъде тези политически единици. В града държава властта се намирала в ръцете на едрите собственици на земята, най-важния източник на богатство, които единствени разполагали със средства, за да поддържат коне, необходими за бойните им колесници, и за да се снабдяват със скъпо и тежко въоръжение. Тази поземлена аристокрация често свеждала монарха до положението на пръв между равните; царската функция била само титла, една от многото магистратури, имаща предимно религиозен характер. Но заедно с това в хода на неизбежната еволюция икономическите устои на този социален ред се променяли. Наследствената система, изглежда, се е свеждала обикновено до равната подялба на имотите между преките наследници. Когато собственикът на един парцел земя е имал повече от един син, при смъртта му имуществото се раздробявало на части, които при всяко следващо поколение ставали все по-малки; много скоро собствениците на тези малки парчета земя изпадали в мизерно положение и обедняването им ги заставяло или да задлъжнеят, или да постъпят на служба у някой богаташ, който се възползувал от случая, за да сложи рано или късно ръка на малкото им стопанство. Оттук и общата тенденция към съсредоточаване на земите в ръцете на неколцина привилегировани, докато все по-нарастваща маса от населението трябвало да се труди при тежки условия, като рискувала да загуби икономическата си независимост, та дори, поради задлъжняване и заробване за дългове, и самата си свобода. Това явление, описано тук съвсем накратко и схематично, наблюдаваме почти навсякъде в гръцкия свят в началото на архаичната епоха; заедно с нормалния растеж на населението то подтикнало гърците към колониалната авантюра.
	Древните са определили доста общо тази най-важна причина за емиграцията като „липса на земя“ или _стенохори`я_. На практика случаите, които принуждавали колонистите да тръгват по чужди земи, били твърде различни: съперничества между политически водачи, жажда за приключения, изгнаничество, на което била осъждана част от социалната общност, и по-късно предприемчивият дух, подхранван от стремежа към политическо или търговско господство. Но почти винаги в основата е стояла необходимостта да се разреши радикално проблемът за пренаселеността или поземлената криза.
	Обстоятелствата, при които се създавали колониите, така са покорявали въображението на съвременниците, на преселниците и на техните потомци, че около тях са възникнали повече легенди, отколкото за каквото и да било друго. Все пак имаме достоверни разкази за редица колонии, които ни дават доста ясна представа за обичайния ход на тези начинания. Да вземем за пример малкия вулканичен остров Тера (сега Санторин) на Цикладите, откъдето тръгнала една експедиция за Африка малко след средата на VII в. Събитията около това пътуване са ни предадени с големи подробности от Херодот, чийто разказ в основни черти се потвърждава по любопитен начин от един надпис в Кирена\*, датиращ от IV в., но отразяващ една постара традиция, която сигурно не е текстът на Херодот. Съвпадането на двата извора е повече от показателно.
	От тези два текста се вижда, че към средата на VII в. о. Тера преживял период на безредици като последица от лоши реколти. Запитан от владетеля на острова, делфийският оракул го посъветвал да изпрати експедиция в Либия, за да основе там колония. Жителите на о. Тера се подчинили неохотно; свиканото от царя събрание на гражданите решило да възложи командуването на експедицията на някой си Батос. Бъдещите преселници били набирани, като всяко семейство трябвало да даде по един син. Онези, които били определени по този начин, били задължени да отплуват под страх от смъртно наказание и да се заселят в новата колония. Не им се разрешавало да се върнат на Тера, освен ако след пет години упорит труд начинанието се проваляло напълно. Така организиран, определеният контингент се качил на две _пентеконтори_ (кораби с по 50 гребци), което ще рече, че той трябва да е наброявал най-много 200 души. Двата кораба пристигнали в Итанос на Крит, където наели един критски пилот и отплували за Либия. Там спрели край източния бряг на Киренайка на едно неудобно островче, което им послужило като база за проучване на континента. От този преден пост те се отправили към вътрешността, влезли в допир с местното население, което ги посрещнало благосклонно, и след като се установили временно за шест години в Източна Киренайка, се заселили окончателно във вътрешността на страната, на края на едно високо плато, сред плодородна местност с обилен извор и добре напоявани земи, подходящи за земеделска колонизация. Според общоприетата хронология град Кирена е основен през 631 г. пр.н.е. и в продължение на тринадесет века, до идването на арабите в 642 г. от н.е., се радвал на цветущо благоденствие на тази африканска земя.
	{img:36_karta_grutzi_kolonii.png|#Карта 6. Карта на гръцките колонии.}
	Тази история, за която имаме щастието да сме особено добре осведомени, е твърде характерна. В нея намираме най-съществените елементи, които се срещат в почти всички разкази за основаване на колонии: икономическа и социална криза, която предизвиква решение за емигриране; допитване до оракула в Делфи, който трябва да даде на начинанието поръчителството на неоспорим религиозен авторитет и може би също така, поради многото запитвания от този род, полезни съвети за посоката, в която трябва да се отправят, за да се избягнат сблъсквания с други преселници; намеса на държавата под формата на декрет на събранието за организиране на експедицията и за посочване на водача и участниците, заставени да се изселят под заплахата на най-сурови санкции; заминаване на една малка група, защото в тесните рамки на гръцкия град тежкият социален проблем е можел да бъде разрешен с изселването само на няколкостотин души; отсядането им на крайбрежен остров близо до някоя непозната страна, за да си осигурят подслон, преди да проникнат във вътрешността, и накрая окончателно основаване на земеделска колония на подходящо място с вода и годни за обработване земи. Всичко това, в различни варианти според обстоятелствата, може да се срещне в историята на много други колонии, създадени в отговор на същата необходимост и преживели подобни перипетии.
	В Кирена и на много други места гърците не се натъкнали, поне в началото, на враждебно отношение от страна на местните жители; те имали работа с номадски племена, които не се тревожели от трайното заселване на чужденци на тяхна земя. Но тази миролюбива колонизация нямала навсякъде успех. На някои места, както в Южна Италия, колонистите трябвало да водят дълга и тежка борба, за да сломят съпротивата на „варварите“. Най-поразителен е без съмнение случаят с Тарент, за който ни разказва гръцкият пътешественик Павзаний\*, писал през II в. от н.е., но използувал стари източници: „Тарент бил колонизиран от спартанците и основател на града бил спартанецът Фалант. Избран да командува колонизационната експедиция, Фалант получил от Делфи предсказание, че ще завладее земя и един град, когато усети дъжд от ясно небе. В момента самият той не се замислил над смисъла на предсказанието и не намерил за необходимо то да му бъде разяснено от тълкувателите, на които това било професия. Повеждайки корабите си, той слязъл в Италия. Там извоювал редица победи над местното население, но не успял нито да завземе някой град, нито да завладее някаква територия. Тогава си спомнил за оракула и си казал, че богът му предрекъл нещо невъзможно, защото никога не вали дъжд от чисто и ведро небе. Тъй като изпаднал в обезсърчение, жена му, която го придружавала при пътуването, се опитала да го утеши: взела главата му на коленете си и започнала да го пощи. При това занимание, като се замислила над положението на мъжа си, което не се подобрявало, от жал към него се разридала. Като падали сълзите й, намокрили косата на Фалант и ето че той изведнъж разбрал предсказанието, защото жена му се наричала Айтра, ще рече «ведро небе». Още следната нощ той нападнал Тарент, най-големия и най-цветущия град по крайбрежието, и го превзел от «варварите».“
	Въпреки анекдотичния си и легендарен характер този разказ показва ясно какви мъчнотии са срещнали гръцките колонисти, за да се заселят в областта на Апулия, където месапийците се съпротивлявали още от самото основаване на колонията в края на VIII в. и не престанали да ги безпокоят и по-късно. Той показва също и важната роля, която играел при основаването на всяка колония водачът на експедицията, който носел званието основател, _ойки`ст_, и който под покровителството на божеството помагал на колонистите да се справят с изпитанията. Разбираме защо тези хора, натоварени с изключително тежка отговорност, били възнаграждавани и с изключителни почести: след смъртта им те обикновено били хероизирани и на гроба им бил учредяван култ.

	* * *

	Бихме искали да можем да проследим в подробности тази удивителна експанзия на гръцкия народ, но често липсват сигурни документи, особено за ранните епохи, а от друга страна, колониите са били твърде многобройни, за да могат да се посочат тук всичките без известен подбор. Освен това някои от колониите, след като окончателно са установявали на територията си, на свой ред се размножавали, изпращайки заселници в съседни области. Пък и трудно е да се различат ясно последователните етапи на едно движение, което е продължило близо три века в най-различни посоки. Без съмнение би могло да се твърди с основание, че колониите от началния период, някъде до средата на VII в., са били предимно земеделски поселища, предизвикани от социалната криза, за която говорихме по-горе, докато търговията е придобила по-голямо значение в по-късния период, но това развитие, което действително се наблюдава, съвсем не е така точно определено и не позволява да се очертаят строго хронологически граници на колонизацията като цяло. Затова ще се задоволим да говорим за нея, както обикновено се прави, в рамките на големи географски райони.
	В зората на VIII в. източният басейн на Средиземно море откривал свободен терен на гърците само към север. Вътрешността на Мала Азия, планинска и мъчнодостъпна, не привличала много този народ, който не обичал да се отдалечава от морето. Асирийците и финикийците пречели на всякакво проникване в Киликия или Сирия. Нещо повече, те се закрепили на Кипър и там гърците трябвало да се съобразяват с тях. На юг Египет, макар обезсилен и разпокъсан, бил твърде гъсто населен, за да може лесно да бъде завладян. Единствено северните брегове на Егейско море не принадлежали на многобройни и организирани народи. Те привлекли още през първата половина на VIII в. колонисти от Евбея, където два съседни града, Халкида и Еретрия, взели инициативата за подобни преселвания. Въпреки че тяхната хронология е съвсем малко известна в подробности, в тази област изникнали бързо една след друга колонии и поради големия брой поселища от Халкида (около тридесет) тя получила името Халкидика. Трите полуострова, на които се разчленява, Палене, Ситония и Акте, били завзети със сила; най-големите градове там били Менде в Палене и Тороне в Ситония. Малко по-късно била основана Метоне на македонския бряг по средата между Олимп и дъното на Термейския залив. Повечето от тези градове си останали малки и се славели само с качеството на вината си. Най-могъщият град, Потидея\*, на Паленския провлак, бил основан едва към края на VIII в. от заселници, дошли не от Евбея, а от Коринт.
	На изток тракийският бряг, където живеели войнствени племена, привлякъл йонийци от Цикладите. През първата половина на VII в. преселници, дошли от Парос, основали на о. Тасос град недалеч от устието на р. Нестос и от планинския масив Пангей\*. Както на самия остров, така и на континента имало големи златни мини, от които впоследствие колонията забогатяла. Но това преселване, в което взел участие и поетът Архилох\*, станало с цената на ожесточени битки с траките; така тасосци завзели голяма част от земята, която се простира между устието на Нестос на изток и устието на Стримон на запад, създавайки по този начин предпоставките за бъдещето си благополучие. Отвъд Стримон, на източния бряг на Халкидика, гърци от о. Андрос основали към средата на VII в. градовете Акант и Стагира. На изток от Нестос по същото време йонийци от о. Мелос се заселили в Маронея, докато други, дошли от Клазомене\*, напразно се опитвали да удържат Абдера в борбата със съседните тракийски племена; един век по-късно други йонийци, които персите прогонили от Теос, се върнали в Абдера и този път се задържали там. Още по на изток, при устието на р. Хеброс, бил основан Енос от еолийски преселници, докато други еолийци в началото на VII в. заели Самотраки. От този момент крайбрежието и островите от Олимп до Тракийския Херсонес се оказали под контрола на гърците.
	Проникването в Черно море през Протоците и Пропонтида (Мраморно море) започнало вероятно към края на VIII в., но първите заселища били пометени от кимерийските племена и настаняването на гърците било забавено с половин век. Най-късно към VIII в. милетците основали Кизик на южния бряг на Пропонтида; в 676 г. трябвало да го изградят наново след едно нападение на кимерийците. Малко след това били основани редица други селища и особено Абидос на азиатския бряг на Хелеспонта (Дарданелите). Между Абидос и Кизик фокийците се настанили в Лампсак. На европейския бряг, в Сестос, на Хелеспонта, се заселили еолийци от Лесбос, а по-късно, към 600 г., йонийци от Самос основали Перинт. Но един град от същинска Гърция, Мегара, се явил в тази област като съперник на гръцките градове от Мала Азия; в 676 г. Мегара изпратила една колония в Халкедон, на азиатския бряг на Босфора, а шестнадесет години по-късно, в 660 г., основала на отсрещния бряг град Византион, град, на който предстояло голямо бъдеще. Това, че мегарците изчакали шестнадесет години, за да се настанят във Византион, предизвикало, както ни казва Херодот, неодобрителното учудване на един персийски пълководец от времето на Дарий. Така или иначе, оттогава мегарските колонии на Босфора контролирали достъпа до Черно море.
	Гърците го нарекли Понтос Евксейнос, гостоприемно море, като евфемизъм (вместо Аксейнос — негостоприемно) поради страшните бури, бушуващи в това море без острови, и поради мъглите и теченията, които са опасни за корабоплаването. Въпреки това те изследвали бреговете му на изток от Босфора по посока към Кавказ и Колхида, легендарната земя на Златното руно, а и на север отвъд устието на Дунав до Крим. И тук, както в Пропонтида, Милет играл челна роля, следван от Мегара. Към 630 г. милетци се установили окончателно в Синопе\* по средата на северния бряг на Мала Азия. По-късно, към VI в., те основали Амисос на изток от Синопе. Самият Синопе изпратил колонисти още по` на изток в Трапезунд. Благосъстоянието на тези гръцки градове не се дължало само на скотовъдството, риболова и земеделието; там морската търговия намирала доходен пазар, защото някои стоки пътували по суша през високите плата на Мала Азия от Синопе и Амисос до Киликия, която се намирала срещу о. Кипър.
	Плавайки покрай европейския бряг на Черно море, милетците скоро стигнали до Дунав; малко на юг от реката те основали Истрос към средата на VII в. Десет години по-късно се настанили в Олбия на устието на реките Буг и Днепър, която нарекли Бористен. Преди края на VII в. те построили пристанището Аполония (Созопол) на тракийския бряг, после, по` на север — Одесос (Варна). През първата половина на VI в. достигнали до Крим (Таврическия Херсонес) и там основали последователно Пантикапей (Керч) и Теодосия; към края на века достигнали до най-вътрешната част на Азовско море, където основали град Танаис при устието на р. Дон. Най-после били създадени по-малки търговски фактории на самия кавказки бряг, като Фазис и Диоскуриада. По-малко активните мегарци основали към 560 г. Понтийска Хераклея между Босфора и Синопе, а по-късно, през 510 г., Месамбрия (Несебър) между Аполония и Одесос. Едва към 422 г. жителите на Понтийска Хераклея се настанили в Херсонес, в най-южната част на Крим.
	Мегарската и особено милетската колонизация на Черно море имат особен характер: повечето от градовете, разпръснати в тази обширна област, били предимно търговски селища, твърде изолирани сред „варварските народи“, с които често трябвало да водят преговори и на които се съгласявали да плащат данъци. Но природните богатства на тези далечни страни дали възможност да се развие изгодна търговия, от която се възползувала същинска Гърция: желязо, олово и мед от рудниците на Тракия, дървен материал от вътрешността на Балканския полуостров, сушена и пушена риба от богатите с улов големи устия на реките, тракийски и скитски роби и преди всичко жито от черноземните райони на Южна Русия — това са най-важните стоки, които гръцките кораби търсели в търговските селища на Черноморието. В замяна те доставяли произведения на гръцките занаятчии: накити и вази от златарските работилници, керамика, вина, зехтин и парфюми, на които „варварите“ били големи любители. В местните гробове на Тракия и Южна Русия са намерени много съкровища, които показват широкия обхват на тази търговия; един вид атически вази от IV в. е така богато, представен в погребалния инвентар на Крим, че са го нарекли „стил Керч“.

	* * *

	Твърде различен характер имала колонизацията в Италия и Сицилия; там съществували не само малки търговски фактории, но и богати колонии с благоденствуващо население, които живеели самостоятелно и допринасяли много за разцвета на гръцката цивилизация. Проникването на гърците на Запад е блестяща страница от гръцката история.
	Тя започва в много ранни времена с основаването на Куме в Кампания през 757 г. според общоприетата хронология, която се потвърждава от археологията. Двадесетина години преди това евбейците вече били заели о. Исхия (Питекуса), преди да минат на континента. Така Куме, колония на Халкида, се оказал още от самото начало най-северният гръцки град в Италия, край богатата кампанска равнина, и могъл да установи търговски връзки по море с етруските, които владеели северната част от полуострова. По същото време други преселници от Халкида се настанили в Наксос близо до Таормина в Сицилия, откъдето почти веднага изпратили заселници на юг, към Катания и Леонтини. Към 740–730 г. друга група халкидци основали Занкле (Месина), после Регион\* на калабрийския бряг, от другата страна на протока; както мегарците при Босфора, халкидците контролирали вече ключовия пункт за преминаване на север. Впрочем ние намираме и на запад мегарци, също така предприемчиви, както по Черно море; тяхната колония Мегара Хиблея\* е основана по същото време на юг от Леонтини. Най-после в 733 г. коринтянинът Архий избрал за заселване удобното място на бъдещата Сиракуза\*, откъдето прогонил сикулите, които живеели там; скоро Сиракуза станал най-цветущият гръцки град в Сицилия. Сиракузците разширили земите си към вътрешността, където основали Акре, и стигнали до южния край на острова. После, придвижвайки се по южния бряг в западна посока, колонизирали Камарина в началото на VI век.
	Други гърци обаче ги изпреварили в това движение на запад. Още през първите години на VII в. една съвместна експедиция на родосци и критяни се настанила в Гела\*, в една плодородна равнина; един век по-късно, към 580 г., жителите на Гела изпратили заселници в Агригент\*. Още по` на запад мегарците от Мегара Хиблея били вече основали Селинунт\* към средата на VII в. На северния бряг единственият голям гръцки град бил Химера\*, колония на Занкле, основана по същото време като Селинунт. Така или иначе западният край на Сицилия останал в ръцете на местното племе елими и на финикийците, които след основаването на Картаген се били установили трайно там. Те водили чести войни с гърците, които никога не успели да ги изтласкат оттам и дори загубили една толкова важна позиция като Селинунт в края на V в.
	Едновременно със завладяването на Сицилия станало и завладяването на Южна Италия. Към 720 г. колонисти от Ахея в Пелопонес слезли в Сибарис, равнина в западния край на Тарентския залив, която веднага започнали да обработват. Един сухоземен път през планините на Калабрия водел до Тиренско море, като с това се избягвало заобикалянето през Месина. По` на юг други ахейци основали Кротон, който по-късно станал съперник на Сибарас и накрая, през 511–510 г., го унищожил. Но междувременно сибаритите изпратили преселници в Метапонт, в дъното на Тарентския залив, и в Посейдония, на брега на Тиренско море в Лукания, по-известен под латинското му име Пестум\*. В края на VIII в. бил основан Тарент, най-могъщият град в областта, от спартанци при обстоятелствата, за които разказахме по-горе; отличното пристанище и плодородният хинтерланд допринесли за бързото му процъфтяване. Най-после, през първата четвъртина на VII в., локрийците основали в края на италийския ботуш колонията Епизефирски Локри. Осеяна по цялото крайбрежие с многолюдни и оживени гръцки градове, Южна Италия наистина заслужила името Велика Гърция, с което започнали да я назовават.
	Пътят, който водел от стара Елада до нея, минавал по бреговете на Акарнания и Епир, а след това по канала на Отранте. Естествено било този път също да бъде осеян с гръцки колонии. Най-старата била Коркира\* (Корфу), държана първо от Еретрия в началото на VIII в., а после завзета от коринтците към 733 г., по времето, когато те отивали да основат Сиракуза. По-късно Коринт засилил контрола си върху излазите на Коринтския залив към запад и север, като изпратил заселници в Левкадия, Амбракия и Анакторион, после по` на север, в илирийска Аполония. Но коркирците вече ги били изпреварили, като основали Епидамнос (Дурацо) на адриатическия бряг. Когато в края на VI в. атинските кораби стигнали до устието на По, за да занесат там хубавите вази, които неотдавна бяха намерени в етруския некропол на Спина, те могли да акостират в гръцки пристанища далеч зад канала Отранте.

	* * *

	Най-далеч на запад достигнали йонийците. Херодот ни е разказал историята на един търговец от Самос, който през 639 г., пътувайки за Египет, бил изхвърлен най-напред на бреговете на Киренайка; после бурята го подхванала оттам и го отнесла до Херкулесовите стълбове (Гибралтарския проток). Корабът ги преминал и накрая хвърлил котва на испанска земя при устието на Гуадалкивир близо до Кадикс, в една област, непозната дотогава на гърците, които я нарекли Тартесос. Товарът, който самоският търговец взел от там, му донесъл богатство и той се отблагодарил за това на боговете, като подарил на светилището на Хера в Самос огромна бронзова ваза, която Херодот е видял и описал. Изглежда, че в Испания се намирало предимно сребро и мед. Йонийските моряци от Фокея се специализирали в този вид търговия, в която местното население, изглежда, е участвувало охотно от края на VII до средата на VI в. Въпреки конкуренцията на моряците от Картаген, които посещавали западните брегове на Средиземно море и имали търговски фактории в Испания, на запад от Сицилия, в Сардиния и Балеарските острови, фокейците достигнали до испанските пристанища, плавайки край северния бряг. Така към 600 г. те се настанили в Масалия\* (Марсилия), където един от тях, Протис, се оженил за Гиптис, дъщеря на владетеля на тази област. Градът бил не само земеделска колония, а и център на търговията с вътрешността на страната. По брега на Франция масалиотите основали много търговски фактории: Агате (Агд) на запад, Олбия (Иер), Антиполис (Антиб) и Никея (Ница) на изток. Други фокейци установили пристани на испанския бряг: Емпорион (Ампуриас), Хемероскопион (близо до нос Нао) и дори Майнаке (Малага). Когато метрополията\* Фокея била завзета от персите през 545 г., част от жителите й пристигнали в Марсилия и по-късно се установили в Алалия, на източния бряг на Корсика.
	Това нахлуване на гърците в западното Средиземноморие било посрещнато враждебно и от картагенците, и от етруските. В 540 г. съюзените им флоти влезли в голямо морско сражение край Сардиния с флотата на фокейците от Алалия. Въпреки че изходът от битката останал нерешен, гърците загубили толкова много кораби (две трети от флотата си), че трябвало да изоставят Корсика и да се оттеглят в Южна Италия, където основали Елея (Велия) в Лукания, южно от Пестум. Също и в Испания натискът на Картаген принудил фокейците да изоставят Майнаке (Малага). Те обаче задържали позициите си в Галия и Каталония.

	* * *

	В Африка присъствието на картагенците пречело на всяко посегателство върху Магреб (арабско название на Северна Африка — Б.пр.). Но Киренайка, зеленеещо се сред пустинята плато, привлякла гръцки преселници през втората половина на VII в. Видяхме при какви обстоятелства хората на Батос от о. Тера основали Кирена през 631 г. Новият град бързо процъфтял и се развил в богата земеделска колония с помощта на преселници от Пелопонес, Цикладите и Родос. Той отблъснал нападенията на съседните либийци, които известно време били подкрепяни от фараона Априес, и сам основал други колонии в тази област: Барка на стотина километра западно от Кирена и Евхеспериди (Бенгази) на западния бряг, срещу пустинните пространства на Голяма Сирта. Характерно е, че и Кирена, и Барка били построени на възвишения и във вътрешността на страната. Сигурно двата града са имали пристанища, които им давали излаз на морето, но най-важното за гърците, които живеели в Либия\*, било притежаването и използуването на обработваеми земи. Те успешно се заели с тази задача и скоро Киренайка станала една от житниците на античния свят.
	По` на изток Египет, богата и гъсто населена страна със стара цивилизация, не бил подходящ за създаване на колонии. През микенската епоха гърците поддържали оживени връзки с него, но тези връзки доста отслабнали и дори съвсем се прекъснали през „тъмните векове“, а асирийското владичество не благоприятствувало за тяхното подновяване. Едва когато след 663 г. Псаметих I освободил Египет от чуждо иго и го възстановил като единна държава, гърците отново получили достъп в страната. Фараонът от саитската династия и наследниците му действително повикали йонийски и карийски наемни войници, чиито имена четем върху надписите на Абу Симбел в долината на Горен Нил. Гръцките войници на служба при египетския владетел довели след себе си търговци и търговията между егейския свят и Египет отново разцъфтяла. Трайното установяване на търговски фактории обаче не било предоставено на свободната инициатива на гърците. Войниците естествено били настанени в лагери, какъвто бил лагерът при Дафне на северния бряг на Делтата, на Пелузийския ръкав на Нил. Що се отнася до търговците, на тях им било отредено като място за търгуване и за стоките Навкратис\*, западно от Делтата, близо до Канопския ръкав на реката. Археологическите документи показват, че гърците дошли в Навкратис през последната четвъртина на VII в., но едва при фараона Амазис\* (568–526 г.), който бил елинофил, статутът на града бил точно определен. Гърците имали право на автономно управление и свобода да отслужват култовете си. Дванадесет града си поделяли отговорността в тази привилегирована фактория; това били все градове в Мала Азия като Милет, Фокея, Книдос и Халикарнас, големи острови като Самос, Хиос и Родос. Само Егина представлявала същинска Гърция в това съглашение. Предприятието имало удивителен успех до покоряването на Египет от Камбиз през 525 г.: гръцки кораби докарвали сребро от рудниците на Сифнос или от Тракия, а товарели оттам зърнени храни от Делтата. Всички печелели от тази изгодна търговия.
	Вероятно подобен опит бил направен и в Посейдейон (Ал Мина) при устието на Оронт в Сирия. При неотдавнашните разкопки там е намерена микенска керамика, но също и архаични гръцки фрагменти, които свидетелствуват за внос на гръцки произведения между средата на VIII и края на VII в. Не знаем обаче дали действително на това място е имало постоянна фактория; финикийци и асирийци, изглежда, систематично са изтласквали гърците от бреговете на Сирия и Палестина. На Кипър гърци и семити си поделяли острова. Първите владеели по-голямата част със Саламин, Солой и Пафос, вторите заемали югоизточната му част с Аматунт и Китион. Кипърският елинизъм запазил жизнеността си, за което свидетелствува епическата поема „Кипърски песни“, създадена от поета Стасин в Омировата традиция; но повече от всякъде другаде в Кипър се чувствували източните влияния и архаичните скулптури, намерени на острова, дължат на тях съвсем особената си красота.

	* * *

	Докато гръцкият народ се разпръснал така от Испания до Кавказ, какво ставало в същинска Гърция и Йония? Видяхме, че колонизацията била последица на една социална криза, широко разпространена в егейския свят. Вътрешното политическо развитие и стълкновенията между градовете разкриват други аспекти на тази криза, докато гръцката цивилизация се развива и обогатява благодарение на връзките с Изтока.
	През VIII и VII в. в гръцкия свят се появява онази оригинална политическа форма, каквато е градът държава, т.е. държава със скромни размери, в чийто център е един град, седалище на обществените институции и гражданските култове. Навсякъде, където се създават градове, често от обединяването (синойкизъм\* 1) на няколко селски поселища, ние наблюдаваме възникването на тази политическа единица по мярката на човека: тя е рамката, в която се е развила класическата култура. Размножаването на гръцките градове е явление толкова удивително, колкото е разпространението на техните колонии; има стотици от тях, чиято история е останала неизвестна за нас, но които все пак са показали трайна виталност. Всеки град е имал нищожна територия; така например във Фокида върху обща площ от 1650 кв.км се наброявали двадесет и два независими града. Крит, чиято повърхност възлиза на 8500 кв.км, бил разделен на стотина малки държави: още Омир го нарича острова „със сто града“. Коринт със своите 880 кв.км или Аргос\* с 1400 кв.км вече представляват големи държави. А що се отнася до Атина (2500 кв.км) или Спарта (8400 кв.км заедно с Месения), това били държави с изключителни размери. Както видяхме, колониалните градове, дори когато искали да разширят територията си към вътрешността, също не надминавали тези размери. Кирена и Сиракуза, които били най-могъщите, владеели територия по-малка от един френски департамент. Не бихме могли да разберем гръцката история, ако не държим сметка за това необикновено политическо раздробяване, а създаването на конфедерации и съюзи било само полумярка с ограничено действие.
	Съзнанието на гърците, че принадлежат към една общност, чийто израз и символ от 776 г. нататък станали Олимпийските игри, не пречело нито на съперничеството, нито на войните помежду им. Местният патриотизъм, подклаждан от поетите, поддържал и изострял конфликтите. Изискванията на въоръжената борба довели до увеличаване броя на войниците, наложили промени във въоръжението и тактиката; като последица от това настъпило нарушаване на социалното равновесие. Вътрешни кризи и войни в чужди земи — ето картината, която ни предлага архаична Гърция в перспективата на времето, опростяваща и уедряваща нещата.
	В развитието на Гърция, което е извънредно сложно в подробности, могат да се набележат няколко основни линии: в областта на вътрешната политика много градове претърпяват политически и социални промени, в резултат на които се увеличава броят на гражданите и се отрежда по-голямо място на най-бедните граждани. В сферата на отношенията между градовете няколко държави играят водеща роля: едни се проявяват с търговската си дейност — такива са градовете на Евбея и преди всичко Коринт, други се налагат с военната си сила, като Аргос и най-вече Спарта. От VI в. пр.н.е. растящата мощ на Атина става факт с решаващо значение. Същевременно на другия бряг на Егейско море цветущите малоазийски гръцки градове попадат първо във васална зависимост от Лидия, а по-късно биват заробени от персите. Тогава над Гърция надвисва една външна опасност; тя довежда до Гръко-персийските войни. Ще разгледаме последователно тези различни аспекти на архаичната гръцка история.

	* * *

	Повечето гръцки градове през VIII в. имали аристократически режими, в чиято основа било господството на едрите поземлени собственици. Дори по времето, когато все още съществувала наследствената монархия, властта се намирала в ръцете на земевладелците. Те били собственици на земята, откъдето идва името им „притежатели на земята“, _геомори\*_ в Самос и _гамори\*_ в Сиракуза. Те имали конете, необходими за колесниците, върху които според ахейския обичай, илюстриран още върху вазите от Дипилон, се качвали тежковъоръжените войни, които единствени могли да решат изхода на една битка; оттук името „гледачи на коне“, _хипоботи_, е, което гордо се кичели знатните на Халкида в Евбея. Наследствената система, системата на заемите в натура и заробването за дългове довели до уедряване на поземлената собственост и обедняване на дребните и средните селяни, които се противели на този ред. Но ето че неочаквано се появило едно ново обстоятелство: военната тактика се променила в тяхна полза. Поединичните двубои на знатните от двата противни лагера, които пристигали на бойното поле с колесниците си, отстъпили място на едно нововъведение с огромни последици и по-резултатно като метод на воюване — маневрирането в сгъстен ред на пехотната дружина или _фаланга_. С големия си кръгъл щит, шлема, бронята и наколенниците си тежковъоръженият войник или хоплитът\*, въоръжен с копие и меч, образувал заедно с другарите си компактна и страшна маса, срещу която отделните войни, носени от колесници, не могли да направят нищо. Скоро всяка войска трябвало да има такъв боен корпус, формиран от добре въоръжени пехотинци, които вече не се нуждаели от колесница, а от оръженосец, който да им помага да носят снаряжението си. Хоплитите се набирали измежду средните и дребните собственици, които имали средства да си набавят въоръжение и да поддържат слуга, но не могли да си купят кон. Необходими за войската, тези хора скоро поискали да получат своя дял от политическите отговорности. Това било причината за много от по-сетнешните реформи. Впрочем ще видим по-нататък как същите причини породили подобни явления, когато развитието на военната флота наложило да се привлекат много голям брой гребци за ескадрите; гребците, бедни хора, не притежаващи друго богатство, освен ръцете си, ще поискат също да играят някаква роля в града и с това ще ускорят политическите промени в редица приморски държави.
	Борбата срещу привилегиите на аристокрацията — политически, юридически и поземлени — често довеждала до това, че всички власти се съсредоточавали в ръцете на един човек. Когато това било арбитър, избран от враждуващите социални групи, този облечен с извънредна власт човек давал закони на града, които страните се задължавали да спазват. Архаичната епоха в Гърция била златният век на законодателите. Законодателят е можел да бъде чужденец, към когото се обръщали заради славата му на мъдрец, или защото се надявали, че ще бъде по-безпристрастен, понеже не бил замесен по рождение в местните вражди. Така, за да реформират своите институции, киренците към средата на VI в. повикали в Либия един мъдрец от Мантинея. Ефес се обърнал към атинянин, Тива\* — към един законодател от Коринт. Другаде жителите обличали в доверието си някой съгражданин, за да възстанови реда и закона. През първата половина на VII в. Залевк от Епизефирските Локри бил най-старият от тези полулегендарни личности. Дракон\* от Атина към 625–620 г. принадлежал към атическата аристокрация, както и Солон\* в началото на VI в. В Митилена на о. Лесбос законодателят Питак\* възстановил гражданския мир, като упражнявал върховната власт в продължение на десет години. Със своята твърдост, справедливост и умереност той заслужено бил причислен към Седемте мъдреци, въпреки че сметнал за необходимо да накаже с изгнание поетите Алкей и Сафо\*.

	* * *

	Повечето от тези законодатели се занимавали с едни и същи основни проблеми. Преди всичко трябвало да се кодифицира правото на собственост, най-вече на поземлената собственост, защото политическата сила се поставяла в зависимост от притежанието на някакво богатство, каквото обикновено представлявала земята; оттук и значението, което придавали на разпорежданията на закона за наследствата, за да се избегне както прекаленото раздробяване, така и прекомерната концентрация на имуществата. С тази грижа се обясняват предписанията срещу разкоша било в облеклото\* на жените, било в погребалните церемонии; така се отстранявала една от основните причини за разпиляване на наследствата. Втората им задача била да се изготвят по-справедливи правни разпоредби, за да се премахнат злоупотребите и „кривите присъди“ на знатните, срещу които се опълчил Хезиод; като създавали закони, често твърде строги, какъвто бил законникът на Дракон, но на които всички се подчинявали, те се стремели да задоволят едно от важните искания на простолюдието. Накрая те се занимавали с въпроса за убийствата; обичаят на личното отмъщение, който в случай на убийство увековечавал вендетата от семейство на семейство и от род на род, те заменили с държавно правосъдие, свързано с религиозни предписания, което въпреки крайната си строгост освободило донякъде индивида от неговата зависимост от рода или _геноса_.
	Тези реформи не изглежда да са плод на някакви революционни замисли; напротив, техните създатели искали да поддържат равновесието на традиционното общество, което в техните очи символизирало добродетелта. Но консервативните им тежнения не им попречили да осъзнаят необходимостта от задоволяване на разумните искания на народа. Там, където това им се удало, т.е. в повечето градове, вътрешната политическа еволюция се осъществявала мирно в рамките на аристократическия и цензов режим, който умеел да бъде гъвкав, когато било необходимо.
	Затова пък, когато законодателят не успявал в задачата си или въобще не търсели услугите му, трябвало да се прибягва до сила. Там също ролята на личността била първостепенна: архаичната епоха в Гърция е също така епоха на първите тирани.
	Названието _тиран_, чийто несъмнено чужд произход си остава спорен, означавало първоначално всяко лице, облечено във върховна власт; отначало не правели разлика между тиран и цар, _базилевс_. По-късно това название давали на узурпаторите, които завземали властта и я задържали със сила. Така думата е придобила пейоративен оттенък, който вече се чувствува у Херодот и се засилва при Платон и философите от IV век. Но тиранията ни интересува не толкова заради моралния й аспект, с който се занимават писателите и моралистите, а поради ролята, която тя е играла в гръцките градове от архаичната епоха. Тукидид с обичайната си прозорливост отлично е разбрал това, когато пише: „Изобщо тиранията се установява в града, когато доходите нарастват.“ Под това той разбира, че забогатяването от занаятчийство и търговия става нов източник на социално неравновесие в държавата и засилва политическите вълнения. Поради отказа на поземлената аристокрация да удовлетвори исканията им, останалите социални класи се виждат принудени да се доверят на някой енергичен и безскрупулен човек, който чрез насилие или хитрост се добира до властта и сломява съпротивата на знатните. Често този човек сам е бил благородник, заемащ вече важна служба в държавата: Кипсел\*, първият тиран на Коринт, произхождал от семейството, което управлявало града, и вероятно бил главнокомандуващ, когато наложил тиранията. Аркезилай III от Кирена бил детрониран цар, който си възвърнал царството като тиран и впоследствие продължил да управлява с тирански методи. Други имали по скромен произход: Ортагор, първият тиран на Сикион, бил син на месар. Но всички ловко и решително използували местните условия, за да постигнат целта си.
	Те застават начело на недоволниците — било на бедните, като Теаген\* от Мегара, който си спечелил популярност, като накарал да изколят стадата на богатите, било на дребните селски собственици, като Пизистрат\* от Атина, или на някоя етническа група от населението, която се смятала за потискана, като Клистен от Сикион, водил политика враждебна на дорийците, които дотогава били управляващият елемент в града. Тиранът си създава или изисква да му се определи лична охрана, _дорифори_\* или копиеносци, с което си осигурява безопасност и уважение. Набира ги често измежду наемните войници, които още по това време се предлагат на всеки, който е готов да заплати услугите им. Той използува тази сила, за да сломи аристокрацията, когато тя отказва да го признае: така Пизистрат изгонил фамилията на Алкмеонидите\*, Аркезилай III конфискувал владенията на благородниците от Кирена и раздал земите им на привържениците си, Тразибул\* от Милет посъветвал Периандър\* от Коринт (ако не е било и обратното, понеже и двете версии на анекдота са засвидетелствувани) да реже главите, които стърчат, както той покосил с пръчката си по-високите класове. Същевременно тиранът удовлетворява някои от исканията на средната класа и простолюдието; в Атина именно Пизистрат решил практически проблема за дълговете и селската собственост, с който преди него се занимавал Солон. Той започнал широко строителство както заради собствения си престиж, така и за да създаде работа на занаятчиите и да облекчи материалното съществуване на гражданите. Поликрат\* от Самос заповядал на инженера-архитект Евпалин\* от Мегара да построи подземен акведукт\*, който един век по-късно предизвикал възхищението на Херодот, както и един вълнолом в дълбоки води. Той построил наново колосалния храм на Хера, „най-големия от всички храмове, които съм видял“, както ни казва пак Херодот. Пизистрат и синовете му постъпили по подобен начин, като докарали в центъра на Атина вода от планината Химет до „Чешмата с деветте чучура“, чието местоположение още е спорно, и като започнали строежа на храма на Зевс Олимпийски, който не могли да завършат. Батос IV, наследникът на Аркезилай III, цар и тиран като баща си, издигнал в Кирена храм на Зевс, който си останал най-големият гръцки храм в Африка.
	Тираните насърчават също така изобразителните изкуства и литературата поради склонността си към разкош, а и за да направят впечатление на народа. Те правят богати дарения на големите общогръцки светилища, както Кипсел, който построил съкровищницата в Делфи и посветил на храма на Хера в Олимпия едно ковчеже от слонова кост, което било толкова разкошно, че Павзаний през II в. от н.е. го описва с най-големи подробности. Клистен\* от Сикион наредил да издигнат в Делфи паметник, чийто скулптирани метопи, за щастие вече намерени, илюстрират легенди, грижливо подбрани от него в духа на антидорийската му политика. Периандър приел и почел в Коринт поета Арион\*, когото, както разказва легендата, един делфин избавил от жестокостта на пиратите. Поликрат приел в двора си поета Ибик\* от Регион и приятния Анакреон от Теос по същото време, когато поръчал на Теодор\* от Самос, най-известния тогавашен художник-гравьор, да изработи прочутия му пръстен. Пизистрат и синовете му направлявали чудния разцвет на атическото изкуство през втората половина на VI в.; те привлекли в Атина Симонид\* от Кеос, както и Анакреон\* след падането на Поликрат и направили първото грижливо издание на Омировите поеми. През първата половина на V в., когато тираните в същинска Гърция вече изчезнали, тираните на Сиракуза Гелон\* и Хиерон повикали при себе си поетите Симонид и Бакхилид\* от Кеос, както и самия Пиндар, който по-късно отишъл при Аркезилай IV в Кирена.
	Политиката на тираните по отношение на чуждите държави, било гръцки или „варварски“, трудно може да се определи от пръв поглед. Някои от тях се впускат в грабежи или завоевания: Кипсел насърчавал основаването на коринтски колонии в Северозападна Гърция, като Левкада и Амбракия; Периандър отново поставил Коркира под влиянието на Коринт и основал в Палена град Потидея, който скоро станал най-важната гръцка колония в Халкидика. Поликрат воювал срещу Милет, нахлул в Цикладите и завладял о. Ренея, който присъединил към Делос. Аркезилай III подчинил останалите гръцки градове в Киренайка — Барка и Евхеспериди\*. Но изобщо тираните не се стремили много към външни завоевания. Загрижени да затвърдят властта си и, ако е възможно, да увековечат династията си, те укрепвали военната си сила, за да се застраховат срещу вътрешни и външни посегателства, а не, за да водят завоевателна политика. Към края на VI в. Батос IV от Кирена се въздържал да подкрепи спартанеца Дорией, който потърсил помощта му, за да основе колония в зоната на картагенското влияние, там, където по-късно била издигната Лептис Магна; отказът на тирана на Кирена станал причина за неуспеха на това начинание. Пизистрат ограничил външните си амбиции със завладяването на Сигей на малоазийския бряг, близо до Дарданелите; иначе той проявявал ловкост и миролюбив спрямо съседите си и установил приятели отношения с други тирани, като Лигдам от Наксос и Поликрат. Самият Поликрат, въпреки че на няколко пъти се поддал на изкушението да бъде въвличан във военни авантюри, се стремял да поддържа добри отношения с мощните източни монархии: сключил съюз с фараона Амазис, после доставил кораби на Камбиз, когато царят на персите нападнал Египет; въпреки това обаче той бил убит по-късно при една клопка, устроена му от персите. В градовете на Йония тираните се приспособили към персийското владичество и приели да играят ролята на сатрапи. Такава била и политиката на монарсите от династията на Батиадите в Киренайка. В Сицилия пък към края на V в. по силата на обстоятелствата Гелон и по-късно Хиерон\* станали водачи на единството срещу етруските и картагенците.
	Логиката на тиранската власт, дори когато тя била замаскирана под формата на наследствена монархия, както в Кирена, довеждала неизбежно до падането й под ударите на нейните противници, т.е. на лишените от власт привърженици на аристократическата партия, щом силата и прозорливостта на тирана отслабнели. Затова, въпреки стремежа на всеки от тях да си създаде династия, малцина постигали това и никоя от тези династии не е надживяла третото поколение: в Коринт Кипсел и Периандър успели да задържат властта от 657 до 586 г.(според общоприетата хронология, която някои съвременни учени съкращават с около тридесет и пет години), но наследникът им бил убит; в Атина, където управлявали синовете на Пизистрат Хипарх\* и Хипий, единият бил прободен с кама от _тираноктоните_\* Хармодий\* и Аристогейтон в 514 г., а другият бил прогонен в 510 г.; в Сиракуза управлявали\* Гелон и после брат му Хиерон от 485 до 466 г., но тиранията била премахната още същата година, когато умрял Хиерон. В Кирена внукът на Аркезилай III, Аркезилай IV, третият и последен от тираните-царе от рода на Батиадите, бил съсечен към 440 г. в Евхеспериди, след като го прогонили от столицата му по време на едно въстание. И така, макар тиранията да била широко разпространена в гръцкия свят от средата на VII до средата на V в., тя не могла да се задържи дълго в никой отделен град. Но този краткотраен режим, въпреки че, общо взето, е оставял горчив спомен поради суровите методи, прилагани от тираните, не е имал само злополучни последици. В известни случаи тиранията е била необходим етап по пътя, който водел към демокрацията: това е особено ясно в Атина, то се отнася и за Коринт, за Кирена и за градовете в Сицилия, като Сиракуза и Гела, където тиранията била сменена от умерен аристократически режим. Често тираните поне съумявали да дадат силен тласък на икономическото и културното развитие на градовете, които те управлявали, като същевременно допринасяли за премахване или смекчаване на старите социални различия. Най-после, с изключителната си личност най-прочутите тирани от архаичната епоха са предизвикали оня интерес, изпълнен с възмущение или с възхищение, който е намерил ярък израз в „Историята“ на Херодот, толкова богата с портрети\* на тирани. Като порицава необузданите им амбиции и липсата на чувство за мярка, наблюдателният историк от Халикарнас не крие човешкия си интерес към своите герои. Въображението на гърците било изпълнено със спомена за изключителните мъже, които със своите природни дарби, енергия или пороци се откроявали така ярко от останалите смъртни.
	Не е ли именно поради недоверието си към отделната личност, че Спарта, най-голямата и най-силната държава в същинска Гърция през архаичната епоха, е останала „без тиран“, атира`неутос, както я нарича Тукидид? Във всеки случай историкът подчертава, че спартанската политика била враждебна на тиранията и наистина Спарта се обявила против Поликрат и Пизистратидите\*. Тя свалила Лигдам\* от Наксос. Привлякла за свои съюзници Коринт и Сикион едва след падането на техните тирани. Причината за това е, че нейните политически и социални институции, основани на строга йерархия, били в пълно противоречие с така необходимата за тираните демагогия. Възможно е дори, както се твърди напоследък, този режим да е бил установен като „алтернатива на тиранията“, за да се разреши с други средства вътрешната криза, от която страдала и Спарта, както всички останали гръцки градове. Тези реформи, които ще бъдат разгледани по-късно, се приписват от античната традиция на прочутия законодател Ликург\*, чиято личност за нас е съвсем легендарна и който ще да е живял към края на IX в. В същност Лакедемон\* (другото име на Спарта), изглежда, е развивал постепенно своите институции и обичаи до към средата на VI в., след което те останали непроменени чак до края на класическата епоха. Една важна причина за тази еволюция е политиката на териториална експанзия, която водила спартанската държава още в началото на архаичната епоха: на нея тя дължи своето величие, своите слабости и своето своеобразие.
	Дорийските завоеватели, които се заселили в плодородната долина на Европа, не се задоволили да завладеят цяла Лакония между успоредните планински вериги Тайгет и Парнон. Те скоро поискали да се разширят и на изток, отвъд Парнон до Егейско море, и така се сблъскали с интересите на Аргос, който владеел целия бряг до о. Китера. Това дало повод за продължителен конфликт, в който накрая Спарта взела превес, но той довел до трайна вражда между двата съседни града, въпреки че и двата били дорийски по език и по уредба. На север лакедемонците се разширили за сметка на Аркадия и откъснали от нея редица планински области, граничещи с тяхната територия. Но най-големи последици имало решението им да нахлуят в Месения, зад преградата на Тайгет. Спарта завладяла тази област през втората половина на VIII в. сцената на двадесетгодишна война (740–720) срещу месенците, които яростно се борили за свободата си. Когато най-после съпротивата им била сломена, цялата страна била заробена и жителите доведени до положение на илоти\*, близко до робството. Оттогава богатата равнина на Месения между Тайгет и планината Итоме трябвало да доставя на спартанците повечето от необходимите им продукти, добивани с труда на илотите. Това завоевание отклонило Спарта от колониални начинания, като се изключи колонизирането на Тарент, за което имало особена причина: заселниците, които завел Фалант, били в същност незаконните деца, родени в Спарта през дългото отсъствие на спартанските хоплити.
	Със завладяването на Месения Спарта станала най-могъщата държава в Пелопонес, но месенците, третирани много жестоко, мислели само как да разкъсат веригите си. Въстанието на илотите към средата на VII в. едва не станало причина за гибелта на Спарта и довело до втората Месенска война, от която Спарта излязла победителка едва след тридесетгодишна борба (650–620); бойните песни на поета Тиртей спомогнали да се поддържа у спартанските войници дух на победители. В тази война те усъвършенствували тактиката на фалангата и благодарение на бойната си дисциплина спечелили победа над въстаналите и над техните съюзници от Аргос и Аркадия. Но необходимостта да запази Месения се отразила тежко върху съдбата на самата Спарта. За да бъдат в състояние всеки момент да посрещнат опасностите, които ги застрашавали, спартанците си наложили начин на живот, изцяло подчинен на военните изисквания: покорство, колективен живот, непрекъснати упражнения, съсредоточаване на командуването в ръцете на малко хора. По неумолимата си вътрешна логика тази сурова система трябвало да доведе до все по-голяма и по-голяма суровост: след бляскавия период, последвала втората Месенска война, от средата на VI в. културата на Спарта бързо западнала. Красивата керамика, която изнасяли в Самос, Кирена, Тарент и Етрурия и която съперничела на коринтската, изчезнала напълно. Градът престанал да отваря вратите си за йонийските хора на изкуството, като например Батиклес\* от Магнезия, който след средата на VI в. построил прочутия „трон“ на Аполон в Амикле. Не идвали вече чуждестранни поети, за да правят по-хубави тържествата им, както това сторили през VII в. Алкман от Сарди или Терпандър\* от Лесбос. Спарта наистина станала страшна сила, чието превъзходство в Гърция било неоспорвано. Целият Пелопонес без Аргос и Ахея влязъл в една съюзна система, в която Спарта имала ръководна роля, както ясно се вижда от формулата „спартанците и техните съюзници“, употребявана оттогава насетне. Но тази сила не служела на голяма политика. Спарта живеела затворена в себе си, без амбиции за нови завоевания, доволна да задържи постигнатото и да се радва на славата на военната си мощ и строгата добродетел, която имала сред гръцките градове.
	Извън Пелопонес въоръжените конфликти не били по-малко чести. Към края на VIII в. двата евбейски града Халкида и Еретрия, проявили най-голяма активност в началния период на колонизацията, се изправили един срещу друг във война за владеенето на Лелантийската равнина\*, която се простирала между тях. В тази Лелантийска война, която накрая Еретрия загубила, участвували повечето гръцки градове, както ни разказва Тукидид. За нея не знаем нищо повече, но тази бележка на историка показва до какви големи усложнения е могла да доведе и най-дребната разпра в гръцкия микрокосмос. В началото на VI в. се водили други войни между Мегара и Атина за о. Саламин\*; Солон и по-късно Пизистрат извоювали победата за Атина. Един местен спор между два малки фокидски града, Делфи и Криса, имал сериозни последици, защото Делфи бил едновременно седалище на оракула на Аполон и седалище на Амфиктионията\*, който съюз обхващал дванадесет племена от Североизточна Гърция. Този съюз се намесил в конфликта и обявил на Криса _Първата свещена война_ (600–590): Криса била победена и разрушена, а територията й посветена на Аполон. Малко по-късно, през 582 г., за пръв път били отпразнувани Питийските игри. Престижът на Делфи нараснал много от това и тесалийците, които ръководили операциите срещу Криса, дълго време имали голямо влияние в Амфиктионията.
	Така между архаичните гръцки градове често избухвали войни: те били за тях голяма и постоянна грижа. И въпреки това войните не пречели никак на икономическото развитие, когато условията били благоприятни за него. Примерът с Коринт е особено показателен: разположен на провлака с двете си пристанища, едното на запад близо до града, другото на изток, на Саронския залив, Коринт заемал особено благоприятно положение по пътя на стоките, които се пренасяли между Егейско и Йонийско море. Градът съумял да го използува, най-напред при управлението на голямата фамилия на Бакхиадите и после при двамата последователни тирани Кипсел и Периандър. Видяхме как Коринт насочил колониалните си интереси към моретата и пазарите на Запада, както и към Халкидика, където основал Потидея. На собствена територия Коринт се опитал безуспешно да прокопае провлака, за да свърже двете морета, а по-късно построил една писта, настлана с плочи, диолкос\*, върху която теглели с въжета корабите от единия бряг на провлака до другия. Коринт бил място не само за преминаване, но и голям занаятчийски център. Керамиката, която се произвеждала там още от геометричната епоха, била извънредно изобилна и разпространена по целия гръцки свят, особено на Запад: ясно изразената еволюция на нейния стил (протокоринтски до последната четвъртина на VII в., коринтски до края на VI в.) дава на археолозите ценни указания за датиране на разкопките. Разбира се, някои видове вази, като шишета за парфюми, не пътували празни, а служели за износ на продукти, произвеждани в Коринт. Друг източник на печалби било металообработването: много оръжия, огледала, бронзови съдове излизали от неговите работилници. За да закриля търговията си, Коринт построил мощна военна флота. Именно на коринтяните Тукидид приписва създаването на _триерите_, кораби с три реда гребци, които превъзхождали пентеконторите. Благодарение на своите занаятчии, на флотата и търговията си Коринт станал най-цветущата държава на Гърция през първата половина на VI век.
	Разрастването на търговията тогава било улеснено от едно нововъведение — сеченето на монети\* от сребро. Според легендата лидийците, които имали в земята си залежи от електрон — естествена сплав от злато и сребро, първи използували този метал за монети. В същинска Гърция единственият метал, който можел да се употреби за тази цел, бил среброто; към средата на VII в. царят на Аргос Фидон\* сякъл първите сребърни монети и същевременно въвел цяла система за мерки и теглилки. Оттогава гърците разполагали вече със средство за размяна, което било много по-удобно от железните шишове или оболи. които първоначално изпълнявали тази роля.
	Големите градове скоро започнали да секат свои монети, които били различавани и гарантирани с нарочна емблема: „костенурка“ на Егина\*, „жребец“ на Коринт и „кукумявка“ на Атина. На измервателната система на Фидон, която наричали също _егинска_, съперничели впрочем други системи, особено _евбейската_, която била възприета от Коринт и по-късно от Атина. Това породило усложнения, които гърците никога не могли да разрешат изцяло. Но въпреки това монетното обръщение дало забележителен тласък на търговията.
	Наистина, едва когато започнала да сече монети в началото на VI в., Атина могла да се намеси дейно в икономическия живот. Любопитно е, че Атика, където видяхме, че през микенската и геометричната епоха се е развила блестяща култура, преживяла известен упадък през VII в. Не може да се приеме, че творческите възможности на жителите й намалели, защото и днес ние оценяваме по достойнство _протоатическата_ керамика, която ни е оставила тази епоха; но нейното разпространение било ограничено само в съседните области, сигурен белег за вътрешно отслабване, което се потвърждава недвусмислено от историческите сведения, колкото и неясни да са те. Атина страдала от същата политическа и социална криза, както и останалите гръцки градове: изключителна власт, съсредоточена в ръцете на големите родове` или _геноси_, непоносимо задлъжняване на селяните, недостатъци на правораздаването, намиращо се изцяло в ръцете на аристокрацията, нарастващият брой на личните отмъщения. Няколко плахи опита за реформи пропаднали и младият и амбициозен Килон\* се опитал да наложи тирания. Но съпротивата на благородниците, ръководени от рода на Алкмеонидите и неговия вожд Мегакъл, му попречили; репресиите били толкова жестоки, че някои от съмишлениците на Килон, които се укрили в едно светилище, били избити там, като с това било погазено правото на убежище. Това светотатство дълго тежало над рода на Алимеонидите, които били прогонени заедно с водача си. Два века по-късно Перикъл\*, който по майчина линия произхождал от този род, все още бил укоряван за наследствения позор — избиването на привържениците на Килон. Критянинът Епименид\* дошъл да направи очищение на града (632 г.).
	След този неуспех атинският законодател Дракон бил натоварен да реформира правосъдието; той съставил много строг кодекс, който носи неговото име. Като фиксирал за пръв път атическото право във формата на писани закони, той заменил личните отмъщения със законна процедура пред държавни съдилища. Освен това, правейки разлика между преднамерено и неволно убийство, той уточнил понятието лична отговорност. Така самоволието и всемогъществото на големите родове се оказали доста ограничени.
	Но социалната криза не могла да бъде разрешена с тези мерки. Това станало задача на мъдрия Солон, едновременно поет, политики търговец, когото през 594–593 г. избрали на високата длъжност архонт с пълни законодателни пълномощия. Той започнал с опрощение на всички дългове и с премахване на техните последствия върху лицата и имотите. Заробването за дългове било забранено. Различни законодателни мерки ограничили тираничната сила на родствените връзки вътре в геноса. Закони за ограничаване на разкоша и разходите запрещавали пищните погребения, които давали повод на големите родове да изтъкват богатството и мощта си. Редица конкретни икономически мерки имали за задача да подпомагат развитието на земеделието и търговията. Солон реформирал системата на мерките и теглилките и въвел евбейската монетна система; тази реформа освободила Атина от икономическото влияние на Егина, която използувала „Фидоновата“ система. Благодарение на среброто от държавните мини в Лаврион в южния край на Атика скоро Солоновите пари добили призната стойност на международния пазар.
	Другите мерки били от политическо естество. Гражданите се делели, от една страна, на четирите традиционни йонийски фили\*, към които те принадлежали по рождение, а от друга, на четири категории данъкоплатци, определени по годишния доход от земите. Солон не променил това двойно разделение, но постановил заемането на обществени служби да става въз основа на данъчната категоризация, като по този начин направил възможен достъпа до тях за всеки, който забогатее. Той учредил един Съвет от четиристотин члена, избиран всяка година по 100 души от всяка фила, който подготвял работата на Народното събрание. Накрая създал народен съд, Хелиея\*, чиито членове се избирали измежду всички граждани и който по-късно играл съществена роля в атинската демокрация, защото, както казва Аристотел по този повод, „чрез правото на глас, с който разполага в съда, народът същевременно участвува в управлението“.
	{img:37_oslepjavane_polifem.jpg|#Ил.30 ослепяването на Полифем от другарите на Одисей. Фрагмент от голям кратер, изработен през VII в. в аргоско ателие. Фигуралната сцена, обградена от геометрични мотиви (начупени линии и решетъчен орнамент), е заимствувана с известни промени от легендата за Полифем, разказана в IX песен на „Одисея“. (Музеят в Аргос).}
	{img:38_kana_vino.jpg|#Ил.31 кана за вино. Хубав екземпляр от родоската керамика (втората половина на VII в.). Украса на фризове, в които прекрасно нарисувани животни се открояват на фон, изпъстрен с разнообразни мотиви. Върху шията на вазата плетеница. Долавя се влиянието на източните тъкани. (Музеят в Бостън).}
	{img:39_korintska_kana.jpg|#Ил.32 Коринтска кана за вино. В коринтската керамика, достигнала разцвет по времето на тираните (втората половина на VII и първата половина на VI в.), също се среща украсата на фризове с животни, но изпълнени с особена техника (плътни силуети, в които детайлите са врязани) (Лувър).}
	{img:40_moneta_atina.jpg|#Ил.33 монета на град Атина. На обратната страна на тези монети е представена кукумявката на богиня Атина с две листа от маслиново дърво и с първите три букви от името на атинския народ. (Национална библиотека, Кабинет за медали, Париж).}
	{img:41_moneta_egina.jpg|#Ил.34 монета на Егина. На лицевата страна на монетата земна костенурка. Тези монети от класическата епоха не били така широко разпространени както архаичните егински „костенурки“, върху които била изобразена морска костенурка. (Национална библиотека, Кабинет за медали, Париж).}
	{img:42_moneta_korint.jpg|#Ил.35 монета на Коринт. На лицевата страна прочутият пегас, емблема на Коринт, поради което монетите на града били наричани „жребчета“. Под животното архаична буква (коппа) — инициалът на името на коринтяните. (Национална библиотека, Кабинет за медали, Париж).}
	{img:43_surna_lopatar.jpg|#Ил.36 сърна-лопатар с малкото си. Малка бронзова геометрична статуйка от VIII в. Базата на тези фигурки служела понякога за печат. На гърба на сърната е кацнало птиче. (Музеят в Бостън).}
	{img:44_kvadriga_terakota.jpg|#Ил.37 квадрига от теракота. Намерена в Беотия (от VII в.). Опростяването на формата, наследено от геометричния стил, не накърнява живата стойка на конете и на двамата войника. Колесничарят е отметнал щита на гърба си, докато господарят му го държи в ръка. Сюжетът е из живота на богатите аристократи в гръцкото общество през ранния архаичен период, които отглеждали коне. (Национален музей, Атина).}
	{img:45_grabeg_metopa.jpg|#Ил.38 грабежът на Метопа от Сикионски паметник в Делфи. Скулпторът (към 580–570 г.) е взел за сюжет грабеж на стада, извършен от Диоскурите Кастор и Полидевк и други двама герои. Хора и бикове вървят в крак в триумфално шествие. Воините носят в ръка дългите си копия. Облечени са с хламиди и имат дълги коси. За отбелязване е многоплановостта в дълбочина. (Музеят в Делфи).}
	{img:46_rampen.jpg|#Ил.39 главата „Рампен“. Този шедьовър на атическата скулптура, датиращ от 570–560 г., е купен в Гърция от френски дипломат и наречен на негово име. Торсът на конника, към който е принадлежала главата, е открит по-късно и се намира в Музея на Акропола. Брадата и косата (украсена с венец) са изработени с необикновена прецизност. Остатъци от полихромия (Лувър).}
	Солоновите реформи поставили в много отношения основите на по-сетнешния демократичен режим на Атина. Но въпреки това те не донесли граждански мир; и двете партии — знатните и народът, очаквали нещо повече от този прозорлив и умерен законодател. Тридесет години по-късно, през 561–560 г., Пизистрат, благородник от Браурон\*, с дързък държавен преврат заела и установил тирания. Два пъти лишаван от власт, той успял и двата пъти да си я възвърне и при смъртта си в 528–527 г. предал тиранията на двамата си сина Хипарх и Хипий, които мирно управлявали до 514 г., когато тираноубийците или „тираноктоните“ Хармодий и Аристогейтон убили Хипарх по лични причини, нямащи нищо общо с политиката. Хипий се задържал на власт, докато бил прогонен през 510 г. при една спартанска интервенция, извършена по искане на Алкмеонидите, противници на тирана, и по съвета на делфийския оракул.
	Въпреки че по-късно извиквала такава омраза в паметта на атиняните, тиранията донесла на Атина значителни предимства. Враг на големите родове, чието богатство идвало от огромните земеделски владения, Пизистрат съчувствувал на дребните селски собственици; с различни средства той спомогнал за създаването на една независима и здрава селска класа, привързана към земята, която обработвала със собствените си ръце. Поземленият проблем, който Солон не успял да разреши, най-после бил уреден. От друга страна, Пизистрат развил сеченето на монети със сребро от Лаврион и заменил върху тях различните емблеми на големите родове с новите образи на богиня Атина и на кукумявката, символи на атинската държава. Тези монети се разпространили и извън Атина; те се срещат от Египет до Халкидика, от Хиос и Кос до Тарент. От около 550 г. нататък атическата „чернофигурна“ керамика започнала да измества коринтската по всички външни пазари, в Етрурия, Египет, Кирена и покрай Черно море. Внушителните строежи в самата Атина и насърчаването на изкуството са все прояви на благоденствието, което градът дължал до голяма степен на умното управление на своите тирани.
	След падането на Хипий се оформили две партии — едната привърженица на аристокрацията и на Спартанския съюз, а другата, ръководена от Клистен\* от рода на Алкмеонидите, държаща страната на народа. След едно нападение на спартанците, което претърпяло неуспех, Клистен се наложил над противниците си и въвел нови важни политически реформи: така се родила атинската демокрация. Разнородната коалиция, в която наред със Спарта влезли Коринт, Халкида и беотийците, се разпаднала, без да отбележи някакъв успех; беотийците и халкидците, останали сами, били напълно разбити през 506 г. и тази победа донесла на Атина земи в Евбея, на които тя за пръв път заселила колонисти — полуселяни, полувойници, наречени _клерухи_. С новата си политическа уредба и със своята армия, която току-що доказала блестящо силата си, градът на Палада можел вече да играе решителна роля в събитията, които по-късно довели до конфликт между гръцкия свят и азиатската империя на Ахеменидите.

	* * *

	Още от времето, когато се настанили на западния бряг на Мала Азия, гърците поддържали постоянни връзки с местните държави във вътрешността на страната. Разкопките, които сега се правят в столицата на Фригия Гордион\*, ни разкриват постепенно и все по-ясно културата на царството на Мидас, на когото легендата приписва баснословно богатство. Когато това царство било унищожено при едно нахлуване на кимерийците в началото на VII в., главна сила в Мала Азия станала Лидия\* със столица Сарди. През първата половина на VII в. Гигес основал династията на Мермнадите\*, чиито най-бележити владетели били Алиат в началото на VI в. и после Крез (560–546). Под водачеството на тези предприемчиви владетели Лидия разширила връзките си с йонийските градове до такава степен, че упражнявала върху тях истински протекторат. След дълъг период на вражди Алиат съумял да постигне мир с Милет, да сключи договор за приятелство и да отвори държавата си за гръцките търговци. Започнала изгодна размяна между йонийските пристанища, които внасяли стоки от Египет и Черно море, а също така и от самата Гърция и крайния Запад, и пазара на Сарди, който се славел като град на разкоша и удоволствията. Гърците твърде скоро се приспособили към не особено тежката зависимост от изтънчените владетели, които се отнасяли с уважение към единството: Алиат се оженил за гъркиня, а Крез приел в двора си Солон; и двамата отрупвали с разкошни дарове светилището в Делфи, а в замяна на това делфийците дали на Крез право на гражданство. Благодарение на тези приятелски отношения с Лидия гръцките йонийски градове през първата половина на VI в. преживели период на голям разцвет. Разпространението на обикновената йонийска керамика, която служела за амбалаж на произведенията за износ, свидетелствува убедително за това: тя се среща навсякъде — в Етрурия, в Прованс, в Испания, в Навкратис и в колониите по Черно море. Едновременно е икономическото си развитие Йония преживяла и блестящ културен подем; докато в Ефес\* бил издигнат големият храм на Артемида, който по размери може да се сравни само с Херайона на Самос, милетци като Талес, който предсказал едно слънчево затъмнение през 585 г., или Анаксимандър, автор на първото познато ни гръцко произведение в проза (546 г.), дали първия рационален облик на науката и философията.
	Но твърде отдавна вече влиянието на източната мисъл и най-вече на източните изкуства налагало своя отпечатък върху цялата гръцка култура. В нашите археологически класификации VII в. и първата половина на VI в. се наричат _ориентализиращ период_. Търговията с източните пазари, най-напред чрез посредничеството на финикийците, а по-късно направо по море, както и по суша през Мала Азия, разпространила из целия гръцки свят произведенията на източните майстори: златарски изделия, тъкани, слоновокостна скулптура, бронзови предмети. Явлението, което констатирахме през микенската епоха, се повтаря — влиянието от Азия се отразява силно на нравите, мисълта и изкуството. Източната мода на дълги, богато украсени дрехи, разкошни накити, парфюми, скъпи предмети, изнеженост и лукс във всекидневния живот проникнали в йонийските гръцки градове, а и в богатите колонии на Запад, търгуващи с Изтока и с етруските, които пък се намирали под силното влияние на малоазийските си традиции. Религиозните вярвания и митове получили нов облик по подражание на източните традиции: Ефеската Артемида, Афродита от Пафос, Аполон от Дидима (до Милет) са приели немалко черти на азиатски божества. За Херакъл от Тасос\* се смятало, че имал финикийски произход. Чудовищата, които митологията охотно възприела — сфинкс или грифон, Горгона или Химера, Сирена или Пегас, произхождат от азиатския фолклор или са заимствувани от негови произведения. Декоративното изкуство както в златарството, така и в керамиката възпроизвеждало типични за източното изкуство мотиви, които особено чрез тъканите се разпространили из цяла Гърция: фризовете от непрекъснато повтарящи се животни, като че ли отпечатани с цилиндрите-печати, които гравирали художниците от Близкия изток, са съществен елемент от украсата на красивите „ориентализиращи“ вази на родоската и коринтската керамика. Дори в музиката малоазийският принос е значителен: гърците му дължат двата основни лада — фригийския и лидийския.
	Но както през микенската епоха, въпреки всеобхватното критско влияние, така и сега ярката самобитност на гръцката култура не могла да бъде погълната от източните влияния. Дори в Йония архитектурата останала в основата си гръцка, а в керамиката на Хиос, както и в саркофазите от Клазомене или в йонийските хидрии от Цере (Италия), винаги се чувствува характерният усет на гърка за яснота и ред, неговата реалистична наблюдателност, постоянната намеса на художника, който внася нещо лично в произведението, щом то излезе от сферата на обикновената утилитарна продукция. Гръцката архаика намерила във връзките си с Изтока източник за обогатяване и тя нашироко го използувала; но тя не искала да измени на себе си. Навярно това не проличава никъде така ясно, както в Атика през втората половина на VI в., в изящната група на _Корите_ на Акропола, чиято елегантност и облекло са съвсем йонийски, но чиято поза и израз се отличават с онази сдържаност и свенливост, които са присъщи на идеала за гръцката жена. Едва забележимата усмивка върху мраморните им лица положително не е проста условност; тя е израз на онзи вътрешен живот, който прави от статуята личност, твърде различна от безименните изображения на Изтока.
	{img:48_persiiska_imperija.png|#Карта 7. Персийската империя преди гръко-персийските войни.}
	В същото време обаче, когато това изкуство и тази култура се обогатявали от азиатското влияние, без да се оставят да бъдат завладени от него, се задала една страшна опасност, идваща от същия този Изток, който дотогава бил източник на богатство и печалби, а сега внезапно се превърнал в смъртна заплаха за гръцкия свят. Към средата на VI в. се появила една нова сила в лицето на персийската държава, основана в сърцето на Иран от Ахеменида Кир. За няколко години този завоевател и гениален политик, тръгвайки от царството на медите, на които станал владетел, унищожил мощта на Крез (546 г.), завладял цяла Мала Азия, подчинил гръцките градове по крайбрежието и много от островите по Егейско море. После завладял Вавилон и цяла Предна Азия от Средиземно море до Месопотамия. Неговият син Камбиз покорил Египет (525 г.). През 522 г. на престола на Ахеменидската империя се възкачил един голям владетел — Дарий, който замислил да разшири още по-надалече нейните граници. В редица случаи той срещал на пътя си гърците от същинска Гърция: Спарта подкрепяла Крез срещу Кир и имала враждебно отношение към персийската империя; Атина отказала да разреши завръщането на Хипий, подкрепян от персите. През 499 г. една персийска военна експедиция се опитала безуспешно да покори о. Наксос в Цикладите. Този неуспех насърчил йонийците да въстанат; те получили от Атина подкрепление от двадесет кораба и други пет кораба от Еретрия. След това изпратили един експедиционен отряд в долината на Хермос, където превзели и опожарили Сарди, като не пощадили светилището на Кибела\*, почитана от лидийците. Тогава всички гръцки градове в Азия се присъединили към бунта, а атиняните се завърнали по домовете си. Но Дарий реагирал бързо и резултатно; превземането на Милет през 494 г. след морската битка при островчето Ладе\*, където йонийската флота претърпяла поражение, отбелязало края на бунта. Милетците били отведени масово в робство, светилището на Аполон в Дидима\* — разграбено, а свещените дарове били отнесени като плячка в Суза, където един от тях е намерен в наши дни. Малко след това, през 492 г., една персийска армия, командувана от Мардоний, минала Протоците и възстановила властта на Дарий в Тракия и Македония, които били вече покорени веднъж по-рано, преди бунта в Йония, заедно с гръцките градове в областта. Две години по-късно, в 490 г., една персийска армия, командувана от Датис и Артаферн, тръгнала от Киликия; непосредствената й задача била да накаже Атина и Еретрия за помощта, която двата града оказали по време на бунта в Йония. Но в случая несъмнено се преследвали по-амбициозни политически цели — да се подчини цяла Гърция на властта на Великия цар. В изпитанието на Гръко-персийските войни трябвало да се реши съдбата на независимата гръцка цивилизация. Славата и заслугата на Атина се състои в това, че тя веднага разбрала опасността и непоколебимо се изправила срещу нея.


>	Четвърта глава
>	Класическата епоха (от Гръко-персийските войни до възцаряването на Александър Македонски, 490–336 г.)

	В похода, командуван от Датис и Артаферн, участвували значителни пехотни и конни сили (вероятно 25 000 души), които били пренесени през морето под защитата на военни кораби. Хипий, бившият тиран на Атина и син на Пизистрат, придружавал персите с намерението да възстанови властта си в Атика с тяхна помощ. Той разчитал на подкрепата на някои съмишленици сред населението измежду онези, които си спомняли за управлението на Пизистратидите като за „златен век“. По пътя флотата опожарила Наксос, покорила Цикладите, опустошила територията на Каристос в Евбея, после достигнала до Еретрия, която паднала след шестдневна обсада поради предателство. След това, като приближила до Атика, тя стоварила десантни части в Маратонския залив срещу о. Евбея. Хипий бил съветник на персите при техните операции.
	Изправена пред тази непосредствена опасност, Атина изпратила бързоходец в Спарта да поиска помощ. Но спартанците, възпрепятствувани от един религиозен обичай, потеглили едва след новолунието, което настъпило шест дни по-късно; когато пристигнали, всичко било свършено. Атинското народно събрание решило да приеме битката на открито поле, вместо да изчака нападението зад стените на града. Милтиад\*, един от избраните десетима стратези\*, който преди това имал работа с персите във връзка с едно начинание на атинската колониална политика в Тракийския _Херсонес_, спомогнал да надделее това решение. Пак той изиграл решаваща роля в битката, като накарал главнокомандуващия армията Калимах\* да опита бойното щастие на войските без отлагане. Сблъскването станало призори в един септемврийски ден на 490 г. Подсилени с хиляда войника, дошли от Платея\*, вярна съюзница на Атина, хоплитите нападнали тичешком персийската пехота, която била поне два пъти по-многобройна от тях, и след тежък ръкопашен бой я обърнали в бягство. Неприятелската флота прибрала победените и вдигнала котва. Калимах и около двеста атиняни паднали в битката и били погребани на самото място в обща могила, която и сега още се издига сред маслинови дървета над крайбрежната равнина на Маратон\*. Персите загубили близо 6500 души. Милтиад и стратезите още същия ден се отправили с войската към Атина и пристигнали навреме, за да предотвратят един опит за десант във Фалерон. Като видели, че брегът е защищаван, Датис и Артаферн се отказали от по-нататъшни действия и се върнали в Азия, отнасяйки плячката и пленниците, взети от Евбея и Цикладите.
	В очите на Дарий тази военна операция могла да мине за полууспех. Наистина Атина избягнала отмъщението на Великия цар, но Еретрия, другият град, който се провинил в това, че подпомогнал разбунтувалите се йонийци, бил жестоко наказан. Пленените еретрийци били депортирани в Ардерика северно от Суза, в областта Луристан, където вече експлоатирали един петролен извор; петдесет години по-късно, когато ги посетил Херодот, те все още пазели езика и нравите си. Оплячкосването на евбейските градове и на Наксос, и големият брой пленници, което било положителният резултат от похода, не могли да бъдат забравени въпреки неуспеха на десанта в Атика. Атина не губела нищо, ако изчаква: сега станало ясно, че, за да се подчини Гърция на властта на царя, не бил достатъчен само десантен корпус, подкрепян от флота. Дарий подел наново проекта си за нахлуване в Гърция в голям мащаб, но бунтът в Египет забавил осъществяването му. Междувременно Дарий умрял (486 г.) и наследникът му Ксеркс трябвало първо да възстанови реда в Египет, преди да мисли за нов поход в Европа.
	Това, което за персите било само незначителен неуспех, изглеждало в очите на гърците и си остава с право в паметта на хората победа с огромни последици. За пръв път страшната персийска войска, която дотогава минавала за непобедима, била обърната в бягство от хоплитите на открито поле. Атина само със собствените си сили извършила този подвиг. Градът на Кекропс, горд с древните си традиции и с новия си разцвет, завинаги се увенчал с военна слава, каквато дори успехът му в Халкида през 506 г. не могъл да му донесе. Наред със Спарта, която, дотогава нямала съперник във военното дело, той спечелил престиж, който подхранвал пробудените му амбиции. Но преди всичко опитът на Дарий срещу Атина накарал гърците по-ясно от когато и да било преди това да осъзнаят какво представлява единството в сравнение с могъщата азиатска империя. Тук въпросът се поставял не само за живота и независимостта на един народ, но и за бъдещето на една цивилизация. Каквито и да били преди това за Атика облагите от режима на Пизистратидите, присъствието на Хипий в обоза на персийската армия добило значението на символ. В лицето на младата гръцка демокрация, решила мъжествено да се изправи срещу чуждото нашествие, намерила израз волята на целия гръцки народ да отхвърли робството. Наистина много гърци попадали или щели да попаднат под робството, наложено им от други гърци. Но този път не се отнасяло до обикновен конфликт, в който „войната, майка на всички неща“, както казва Хераклит, изправя хората и техните необуздани стремежи един срещу друг. Малката завоевателна експедиция на Датис и Артаферн се явявала като опит да се наложи не само чуждо господство над Гърция, но и една чужда политическа философия, философията на големите източни държави, където под властта на царя, облечен с божествени права, живеят не граждани, а поданици, една безименна и робска маса, в която личността се изгубва. Това е съдбата, която бойците при Маратон — маратономахите — отказали да приемат за себе си, за братята си и за своите потомци. Срещу една Азия, за чието могъщество, богатство и величие те прекрасно знаели, че се крепят на подчинението на човешките маси на капризите на един абсолютен монарх, те защитили с оръжие в ръка юридическия идеал за държавата, изградена от свободни личности. Когато при първите лъчи на една лятна утрин войниците на Милтиад с кръгли щитове в ръка и размахвайки дългите си копия се втурнали срещу персите, чиято тъмна маса се откроявала на фона на блестящата морска шир, те се сражавали не само за себе си, но и за един мироглед, който по-късно щял да стане общо достояние на Европа.
	{img:49_bitka_maraton.png|#Карта 8. Битката при Маратон. (По Н. Дж. Л. Хамонд). Персийската армия, разположена с гръб към морето, получавала припаси от флотата си, която стояла в залива. Атиняните и платейците се спуснали по склоновете на Пентелик (височините Агрилики и Котрони). Полемархът Калимах (загинал в битката) командувал дясното крило, а на лявото били платейците. Милтиад разгънал войската си на разстояние един хвърлей на стрела от персите и дал заповед за атака. Отначало персите имали превъзходство в центъра, но гърците бързо се справили с двете им крила, после се обърнали към противника, имащ надмощие в центъра, и го сразили. По-голямата част от персийската войска успяла да се оттегли на корабите въпреки усилията на гърците да й попречат. Тогава именно Кинегир, братът на Есхил, загубил ръката си, отсечена със секира, опитвайки се да задържи един неприятелски кораб за кърмата.}

	* * *

	Втората Гръко-персийска война имала съвсем друг характер. Приготовленията, които Ксеркс започнал през 483 г., са прословути; той не само събрал големи сухопътни и морски войски, но и се заел със строежа на внушителни съоръжения, като прокопаването на канал през провлака Акте (полуострова на планината Атон) в Халкидика, за да избегне флотата му заобикалянето на този опасен нос, където корабите на Дарий десет години преди това, в 492 г., претърпели тежки загуби по време на операциите по северните брегове на Егейско море. Ясно било, че нашествието е предстоящо и че този път прицелна точка на Великия цар ще бъде цяла Гърция.
	В Атина Милтиад умрял в немилост след една несполучлива експедиция срещу о. Парос. Темистокъл\*, най-влиятелният политически водач, видял опасността и предвидил мерките, за да се справи с нея; по негов съвет народът решил извънредните доходи от сребърните мини в Лаврион да се предназначат за създаването на флота от 200 триери. Спарта, опираща се на древната си слава и на поддръжката на своите съюзници, застанала начело на гръцките градове, решили да се борят дружно за свободата си. Сложен бил край на междуособните войни. Представителите на различните държави се събрали на Истма (Коринтския провлак) и обсъдили стратегията, която трябвало да следват, като възложили главното командуване на спартански военачалници. Аргос, Ахея, Етолия и Крит останали неутрални. Гелон, тиранът на Сиракуза, бил поканен, но отказал помощта си, понеже не искали да го признаят за водач на коалицията. Впрочем едно съглашение, сключено между персийския цар и Картаген, помогнало да се отклони сицилийския тиран от участие в една далечна авантюра, когато пуническата опасност можела да възникне отново всеки момент.
	Войските на Ксеркс, събрани в северозападна Мала Азия, започнали да преминават Хелеспонта в началото на юни 480 г., като използували понтонни мостове, които персийските инженерни части прехвърлили през протока между Абидос и Сестос под ръководството на гръцкия инженер Харпал. Флота от 1200 кораба охранявала сухопътните операции и подпомагала снабдяването на войските, които наброявали няколкостотин хиляди души. Всички провинции на огромната империя дали свои контингенти, чийто живописен и пъстър облик Херодот нашироко описва. В състава на морските сили влизали финикийски, египетски, киликийски и кипърски ескадри, а също и 300 гръцки кораба, съоръжени от йонийците и от подчинените на царя острови. Ксеркс прекосил Тракия и тамошните гръцки колонии, превърнати вече в персийска сатрапия, после Македония, съюзница на ахеменидската монархия, проникнал в областта на Олимп и Тесалия; гърците били изнесли отбранителната си линия по на юг. Тесалийците и беотийците (без Платея и Теспия) минали на страната на Ксеркс.
	Първата сухопътна битка станала при Термопилите\*, теснина между морето и планинската верига Калидрон, през която армията по необходимост трябвало да мине и която се смятала за непревземаема. В първите дни на август 480 г. персите разбили тази защитна позиция, която една тяхна колона обходила по планинска пътека. Известени навреме, гръцките войски се изтеглили на Коринтския провлак, като оставили на мястото само цар Леонид\* с неговите триста спартанци, които заедно с неколцина беотийци от Теспия паднали в боя до един. Тяхната саможертва въодушевила гърците за борба и била прославена от поета Симонид в епиграмите, издълбани по-късно върху общия гроб на тези герои: „Пътнико, съобщи на спартанците, че тук лежим, подчинявайки се на техните закони.“
	{img:50_gruko_persiiski.png|#Карта 9. Гръко-персийски войни.}
	По същото време гръцката флота, съсредоточена близо до нос Артемизион в северния край на о. Евбея, влязла за пръв път в бой с ескадрите на Великия цар, които се спускали от Терма, град в Македония на мястото на бъдещата Тесалоника (Солун). Макар и твърде пострадали от ураган, който разбил 400 кораба върху скалистия полуостров Магнезия, египетските и азиатските кораби издържали двудневните сражения с променлив успех. При вестта за изоставянето на Термопилите гръцката флота се оттеглила на юг и хвърлила котва близо до о. Саламин, откъдето могла да защищава фланга на укрепленията на Коринтския провлак.
	През Фокида, която опустошили, и Беотия, която ги посрещнала като съюзници, персите нахлули в Атика. Съобразявайки се с едно предсказание, атиняните напуснали града и избягали на корабите, които ги евакуирали на Саламин и в Трезен. Малкият гарнизон, оставен на Акропола, се защищавал храбро, докато бил поголовно избит. Атина била подложена на грабеж и пожар. Така Ксеркс отмъстил за опожаряването на светилищата на Сарди от йонийците, каквото било желанието на Дарий.
	Преди да атакува отбраната на провлака, царят трябвало да унищожи гръцката флота, която все още се намирала при Саламин. Вестоносци му описвали разногласията и колебанията на пълководците, които предвождали съюзените гръцки войски под върховното командуване на спартанеца Еврибиад. Атинянинът Темистокъл преценил, че трябва да се започне незабавно сражение в саламински води, където тясното пространство би попречило на неприятеля да разгърне цялата си флота, за да се възползува от численото й надмощие. Той действувал ловко, за да осуети един проект за оттегляне към Истма: персите, които той се погрижил да бъдат своевременно осведомени за това, препречили с една ескадра западния ръкав на Елевзинския залив, през, където гръцките кораби можели да се изтеглят. Така на гърците не оставало нищо друго, освен да влязат в бой. Една сутрин в края на септември 480 г. флотата на Великия цар начело с финикийски кораби проникнала в широката едва един километър теснина между Саламин и атическия бряг. Ксеркс наредил да му се направи трон върху склоновете на планината Айгалеос, за да наблюдава победата на своите ескадри. Гръцките кораби били в бойна готовност; съобразно с тактиката, препоръчана от Темистокъл, флотата използувала маневрените си качества, за да притисне неприятелските кораби, които, разположени в твърде сгъстен боен ред, си пречели един на друг. Намиращите се на корабите хоплити, които били по-добре въоръжени от азиатските и египетските си противници, надделели в абордажните сражения. Атиняните и егинците, двата най-многобройни контингента в гръцката флота, си съперничели по храброст и ловкост. След яростно и безредно сражение корабите на Великия цар променили посоката си и побягнали към Фалерон, а гърците до падането на нощта подложили на ужасна сеч претърпелите корабокрушение противници, които избивали, както казва Есхил\*, „като риби-тон“. По-малко от 400 гръцки кораба нанесли тежко поражение на една три пъти по-голяма флота.
	{img:51_bitka_salamin.png|#Карта 10. Битката при Саламин. (По Н. Дж. Л. Хамонд). Специалистите спорят относно идентификацията на островчето Пситалия, което някои поставят на мястото на островчето Аталанта на нашата карта. Положението на двете флоти и мястото на трона на Ксеркс също не са установени със сигурност. Според Хамонд гръцката флота заемала северната част на Салиминската теснина и изхода й към Елевзинския залив. В деня преди сражението персийската флота (А) затворила южния изход на теснината близо до островчето Аталанта. През нощта тя навлязла в теснината (В) и на сутринта (С) се озовала срещу гръцката флота, която от своя страна също напредвала в теснината. Сблъскването станало в средата на теснината, която на някои места е не по-широка от километър. Дебаркиралите на островчето Пситалия персийски части били атакувани със стрели и после, напълно унищожени от хоплитите, докато гръцките кораби, маневриращи по-леко в теснината, се врязвали с носовете си в корабите на Великия цар, които си пречели взаимно.}
	Макар и отслабена от тежките загуби, тази флота си оставала все още силен противник. Персийската армия била непокътната. Но за Ксеркс това било вече достатъчно, а и есента била твърде напреднала. Царят дал заповед за отстъпление, като изпратил флотата направо към Хелеспонта, а сам той се върнал по суша с войската; нужни му били 45 дни мъчителен поход, за да стигне до Азия. Той оставил обаче в Тесалия един от пълководците си, Мардоний, със значителни сили, които трябвало да презимуват там, за да подновят операциите през пролетта.
	В 479 г., щом прибрали жетвата в началото на юли, Мардоний нахлул в Атика, чиито жители били отново евакуирани на Саламин. Като научил, че съюзническата гръцка армия напуснала Пелопонес, той сам се оттеглил в Беотия, оставяйки след себе си Атика в развалини и опустошени полета. Той изчакал гърците при излаза на проходите на Китерон близо до реката Азоп. Войската му била многобройна и в отлична форма. Към персийската и азиатската пехота се присъединили отреди от беотийски и фокидски хоплити. Особено внушителна била конницата, подсилена с тесалийски, беотийски и македонски ескадрони. Гръцката войска, командувана от спартанеца Павзаний\*, племенник на цар Леонид, наброявала 40 000 хоплити, от които 10 000 спартанци и 8000 атиняни, без да се броят леко въоръжените части. Тя преминала Китерон и заела позиция в полите на планината срещу персийските линии близо до град Платея. В продължение на три седмици противниците се наблюдавали взаимно, като през това време гърците били постоянно обезпокоявани от набезите на вражеската конница. Една заповед за оттегляне, дадена от Павзаний, но зле изпълнена от подчинените му, дала повод на Мардоний да премине реката Азоп с пехотата си, за да нападне дезорганизираните гърци. Но те устояли твърдо на удара; особено спартанците доказали традиционната си храброст, отблъснали нападението на персите, на свой ред атакували и обърнали неприятеля в бягство. Мардоний намерил смъртта си в битката. Атиняните, разположени в лявото крило, заставили беотийците да отстъпят. „Варварският“ лагер паднал в ръцете на гърците и те избили всички, които им попаднали там. Остатъците от армията на нашествениците се оттеглили на север, охранявани от конницата си. След двадесетдневна обсада Тива предала персийските привърженици. Победителите могли заслужено да прославят победата си, като поставили оброци в големите светилища, каквато е прочутата колона със змиите в Делфи — този път Гърция била окончателно спасена.
	Битката при Платея, която станала една година след саламинската, отстранила заплахата, която петнадесет години тегнела над елинския свят, но не сложила край на Гръко-персийските войни. Същия ден, когато Павзаний сразил Мардоний по полетата на Беотия, гръцката флота, командувана от спартански военачалник, спечелила още една голяма победа. Повикана от йонийците, които искали да се избавят от ахеменидско иго, тя преминала, в офанзива. Персийската флота се отказала от сражението и била изтеглена на суша близо до нос Микале, на азиатския бряг срещу Самос, а екипажите се присъединили към войските, останали в областта, за да организират укрепен лагер. Гърците дебаркирали и превзели с пристъп лагера, а йонийските контингенти, включени в персийската войска, минали на тяхна страна. Победата при Микале донесла на гърците морската хегемония в Егейско море. Йонийците прогонили почти отвсякъде неприятелските гарнизони и представителите на Великия цар. Гръцката флота пък се отправила към Хелеспонта, за да разруши понтонните мостове, построени от Ксеркс в Протоците, но една буря я била вече изпреварила. Тогава флотата се върнала в Гърция, но атинският контингент останал в Протоците и обсадил Сестос, който паднал през зимата. През пролетта на 478 г. атинският стратег Ксантип, бащата на Перикъл, донесъл в Атина заедно с голяма плячка въжетата, с които били привързани един за друг понтоните, носещи мостовете на Ксеркс. Тези трофеи, които били посветени на боговете в големите светилища, увеличили славата на Атина, която оттогава взела в свои ръце военната и политическата инициатива в операциите срещу Азия.

	* * *

	„От Гръко-персийските войни до Пелопонеската война — ни разказва Тукидид — спартанците и атиняните ту воюваха един срещу други, ту срещу собствените си съюзници, които искаха да се освободят от тяхното влияние, ту, сключвайки примирие, непрекъснато подобряваха военните си средства и обогатяваха опита си в сраженията.“ Гледан ретроспективно, този петдесетгодишен период, пентеконтаетия\*, се възприема от историка като подготовка за конфликта, до който неизбежно трябвало да доведе съперничеството между двата големи гръцки града. Спарта, чийто авторитет дотогава бил неоспорван, гледала с тревога как мощта на Атина се разраства дотам, че разклаща собственото й влияние дори в самия Пелопонес. Този възход е факт с огромно значение не само за историята на Гърция, но и за цялата наша цивилизация, защото именно издигайки се до челна роля в политическата и военната сфера, Атина могла да разгърне целия си гении в областта на мисълта, литературата и изкуството. Половината столетие от 480 до 430 г. с основание е останало в паметта на хората под името „Периклов век“: той дал на гръцката цивилизация решителен тласък и я озарил с блясък, който не е престанал да сияе до ден-днешен.
	От зимата на 478–477 г. Атина организирала с йонийските градове на Мала Азия и островите съюз, който имал за цел да продължи войната с персите. Те все още представлявали заплаха и винаги съществувала опасност от подновяване на тяхното нашествие. Градовете в Мала Азия, край Протоците и Егейско море, които били непосредствено застрашени, се нуждаели от постоянната защита на мощна флота. Само Атина била в състояние да им я даде; без съмнение общността на традициите между Атина и Йония улеснила този съюз, но главният фактор бил, разбира се, интересът. Атина поставила флотата си на разположение на съюза и поела командуването на съюзните сили. Градовете, които не могли да предоставят кораби, се задължили да дават годишна финансова вноска, принос, чийто размер бил пресметнат и разпределен с голяма справедливост от Аристид\*. Съюзната каса, управлявана от атински ковчежници, била поставена под закрилата на Аполон в светилището на о. Делос\*, в сърцето на Цикладите, свещено място за йонийците от векове. Под ръководството на атински пълководци последователни акции осигурили надзора над Протоците и прогонването на персийските гарнизони от Тракия, създали условия за изграждането на атински военни колонии (_клерухии_) на устието на Струма и на о. Скирос и осуетили на о. Наксос един опит за отцепване. Най-после, около 467 г., Кимон\*, синът на Милтиад, отплувал с многобройна ескадра, за да пресрещне персийската флота край южния бряг на Мала Азия; в Памфилия при устието на река Евримедон\* той спечелил двойна битка по море и по суша, която затвърдила победата при Микале. Сигурността на гръцките градове в Егейско море била обезпечена.
	През това време водещите фигури от втората Гръко-персийска война слезли от сцената в атмосфера на скандали. Павзаний, победителят при Платея, проявил лични амбиции, несъвместими с традициите на спартанската държава. Лишен от командуването, той влязъл в тайни връзки с Великия цар; кроежите му били разкрити и той бил оставен да умре от глад в светилището, където потърсил убежище. Темистокъл, същинският победител при Саламин, също изпаднал в немилост. Той направил още една услуга на отечеството си, като подбудил атиняните въпреки желанието на Спарта да издигнат отново градските стени, разрушени от персите, и да укрепят Пирея\*. Но превратностите на политиката го лишили от доверието на атинските граждани и той бил остракизиран. Той се оказал замесен в преговорите на Павзаний с Персия и поради това бил преследван от атинските и спартанските емисари. Темистокъл успял да им се изплъзне само като потърсил закрилата на Артаксеркс, синът на Ксеркс, който го приел благосклонно и му дал земи в Анатолия, където скоро след това, към 460 г. умрял.
	Докато Атина, лишена от Темистокъл, намерила в лицето на Кимо; водач, способен да води енергична политика, Спарта изпаднала в големи затруднения. Тя трябвало още един път да се справя със съседния Аргос, неин стар неприятел. По-късно избухнал бунт на илотите, който довел до трета десетгодишна война в Месения (469–460 г.). През 468 г. страшно земетресение разрушило почти изцяло града; необходима била цялата енергия на цар Архидам и пословичната спартанска дисциплина, за да се спаси държавата от пълна катастрофа. Ето защо Спарта не могла да се възползува от първите затруднения, които Атина срещнала в стремежа си към хегемония. Когато през 465–464 г. о. Тасос, намиращ се срещу тракийския бряг, поискал да напусне Атинския съюз, той напразно се обърнал за помощ към спартанците, и Кимон след двегодишна обсада успял да подчини непокорния остров. Нещо повече, Спарта трябвало да поиска подкрепа от атиняните, за да сломя, окончателно съпротивата на месенците. Кимон бил изпратен с експедиционен корпус, но не успял в опита си да превземе крепостта в планината Итона, където били избягали бунтовниците. Спартанците го отпратили безцеремонно. Това дало повод за открито скъсване между двете държави: въоръжената борба трябвало да разреши скритото съперничество между тях, продължаващо вече двадесет години.
	Вътрешнополитическото развитие на Атина благоприятствувало за враждебно отношение към Спарта. Кимон открай време симпатизирал на консервативните традиции на Спарта. Но въпреки извоюваните от него победи той бил подложен на остракизъм през 461 г. и не могъл да попречи на демократическата партия, водена от Ефиалт\* и от младия син на Ксантип — Перикъл, да прокара реформи, които лишавали ареопага\*, съставен от бивши архонти, от цялото му политическо влияние, като му оставяли само съдебни функции за случаите на убийство и светотатство. Съветът на петстотинте и съдът на хелиеята, чийто състав бил по-демократичен, поели другите функции, упражнявани дотогава от ареопага. Въпреки че Ефиалт бил убит почти веднага, тези мерки се задържали, откъдето и предупреждението на Есхил в „Орестия“ (458 г.): „Отхвърляй анархията, както и деспотизма!“ („Евмениди“, 525–526). В същото време Атина започнала нападателни действия едновременно срещу Персия и срещу Спарта и нейните съюзници. Докато засилвала отбранителните си средства, като построила от града до Пирея непрекъснати защитни стени, т.нар. Дълги стени, тя изпратила една флота в помощ на един либийски вожд близо до Мемфис, който се опитвал да вдигне Египет срещу Великия цар. След няколко начални успехи експедицията завършила катастрофално през 454 г.; почти цялата войска била унищожена. В същинска Гърция Атина си обезпечила поддръжката на Мегара, дотогава съюзница на Спарта, воювала срещу Коринт и сломила военната мощ на Егина (457 г.), като по този начин си осигурила пълна свобода на действие в Саронския залив. През 457 г. Атина претърпяла поражение в Беотия, при Танагра, от една спартанска армия, която след победата се върнала в Пелопонес. Атиняните се възползували от това, за да затвърдят властта си в Централна Гърция. После започнали военноморски операции, ръководени отчасти от Перикъл, по бреговете на Пелопонес. В Навпакт в Западна Локрида атиняните изградили силен опорен пункт, чиято защита поверили на месенци, прогонени от спартанците; така те могли да упражняват контрол и над Коринтския залив, както вече контролирали Саронския залив.
	{img:52_gurzija_peloponeska.png|#Карта 11. Гърция в навечерието на Пелопонеската война.}
	Десетилетието от 460–450 г. имало решаващо значение за Атина. Тогава именно Перикъл, роден в знатна фамилия (към 495 г.), родствена на Алкмеонидите, станал главният вдъхновител на атинската политика. Красив, привлекателен, образован, отличен оратор и опитен военачалник, той се ползувал с пълното доверие на демократите, които ценели високите му качества и гледали на него като на неподкупен човек в политическо и във финансово отношение, и му останали верни до края въпреки нападките на комическите поети, които симпатизирали на противниците му. Той хранел огромни амбиции по отношение на родината си и като прозорлив политик не се смущавал от излишни скрупули, когато подбирал средствата, за да ги осъществи. Убеден с основание, че атинският народ притежава изключителни качества, той считал, че тези качества му дават право на хегемония и го задължават да я постигне; така той стигнал до онази завоевателска доктрина, която неговите съотечественици лесно възприели. Народът виждал всички преимущества на това положение, защото добивал ръководна роля вече не само в един съюз, а в истинска империя и защото финансовите средства на лигата щели да му доставят допълнителни субсидии: отпускането на всекидневна заплата на съдиите в хелиеята, увеличаването на броя на чиновниците в метрополията и извън нея, войнишките заплати и обезщетения, от всичко това, както ни казва Аристотел, са живели повече от двадесет хиляди граждани. Като се прибавят и представителните строежи, които Перикъл започнал на Акропола\* и на които работили стотици работници в продължение на повече от двадесет години, виждаме колко изгодна за материалните интереси на народа била политиката на Перикъл, без да се говори за удовлетворението на „националното“ му самолюбие. През 454–453 г. съюзната хазна била пренесена от о. Делос в Атина, минавайки така от покровителството на Аполон под покровителството на богиня Атина; въпреки че тази мярка била оправдана със заплахата, която представлявала персийската флота за Цикладите след атинското поражение в Египет, в същност това било политически ход, с който Атина изцяло взела в свои ръце делата на съюза. Съюзните градове били сведени фактически до положението на градове-поданици, а съюзът се превърнал в империя.
	Перикъл с подкрепата на Кимон, когото върнали от изгнание, действувал решително и енергично. Поражението в Египет и завоевателните стремежи на Атина накарали много от съюзните градове да минат на персийска страна. За да имат развързани ръце, атиняните сключили примирие със Спарта. След това се заели да върнат към подчинение отцепилите се съюзници. Щом възстановили властта си, те подновили войната с персите: Кимон поел командуването на една ескадра, която отплувала, за да даде сражение в кипърски води. Там умрял от болест през време на боя, след като спечелил нови успехи. През 449–448 г. се започнали преговори, които завършили с мир, наречен мирът на Калий\* — по името на главния атински делегат. Автономията на гръцките градове в Азия била осигурена. Военните кораби на Великия цар не трябвало повече да се мяркат между Памфилия и Босфора. Атина пък се задължила да не напада териториите на Великия цар. Възстановяването на мира гарантирало сигурността на йонийците, което било и прокламираната цел на Делоския съюз, и морската търговия станала отново свободна.
	Атина се възползувала от това, за да затвърди още повече господството си над своите „съюзници“: тя увеличила броя на военните колонии, или клерухиите, основани в съюзнически земи, често упражнявала контрол над вътрешната политика на държавите градове, като покровителствувала техните демократически партии, наложила употребата на атинската монета и на атическата система за мерки и тежести. Икономическата и политическата експанзия вървели ръка за ръка. Спарта обаче не бездействувала на континента. Тя започнала Втората свещена война срещу фокидците, които били съюзници на Атина, за да запази от тяхно посегателство автономията на Делфи. Атина реагирала, но срещнала големи трудности в Средна Гърция, където много беотийски градове се показали неприятелски настроени към нея. Един атински корпус претърпял тежко поражение при Коронея\* (446 г.); атиняните трябвало да опразнят цяла Беотия. Мегара и цяла Евбея се разбунтували. Накрая една спартанска армия стигнала чак до Елевзина. За щастие на атиняните военачалникът на тази армия не продължил офанзивата, а се оттеглил назад. Перикъл се възползувал от това и наказал сурово въстаналите евбейци. Тогава, в 446–445 г., сключил със Спарта тридесетгодишен мир, който установил известно равновесие между силите на атинската държава, която загубила повече от континенталните си съюзници (с изключение на Платея и Навпакт), но все още господствувала над Егейско море, и пелопонеския блок, воден от Спарта, който укрепнал с присъединяването на Мегара и Беотия. Всяка страна трябвало да се въздържа от действия срещу съюзниците на другата страна, но можела да постъпва както иска по отношение на неутралните държави. Свободата на морската търговия на изток и на запад била осигурена.
	Въпреки че отстъпила в същинска Гърция, Атина се намирала на върха на икономическата си и военна мощ. По внушение на Перикъл тя вложила част от средствата на съюза, внесени от съюзниците, в издигането на постройки и статуи на Акропола: Партенонът е строен от 447 до 438 г., а свещеният хълм представлявал огромна строителна площадка, на която непрекъснато се работело. Само статуята на Атина Партенос от Фидий струвала 700 таланта — близо два пъти общата сума на годишния трибут\* на съюзниците. Същевременно Атина поддържала една флота от 60 триери в постоянна бойна готовност в продължение на осем месеца през годината. Тези сили й давали възможност да се намесва бързо на най-различни места. През 443 г. атиняните основали една колония със заселници от различни гръцки градове в Турии, Южна Италия, близо до стария град Сибарис; историкът Херодот от Халикарнас бил един от първите нейни граждани. През 440–439 г. Перикъл потушил трудно един бунт на Самос и друг във Византион. Суровостта на наказателните мерки срещу самосците показала ясно на всички, че съюзът се е превърнал в институция с тиранически похвати. Като затвърдила така властта си, Атина могла да изпрати една експедиция в Черно море до Синопе и Амисос, където били настанени група колонисти наред с предишните заселници. През 436 г. по долното течение на Стримон (Струма) била основана голямата колония Амфиполис\*, имаща за задача да засили атинското влияние в Тракия и Халкидика. Най-после на запад Атина сключила съюз с Акарнания.
	В тази област, както и в Халкидика, интересите на Атина се сблъскали с интересите на Коринт, който бил член на Пелопонеския съюз. Когато избухнал конфликт между Коринт и старата му колония Коркира (Корфу), последната се обърнала към Атина е молба да стане нейна съюзница и била приета; в морска битка, която станала през 433 г. в коркирски води, коркирците благодарение на атински подкрепления успели да отблъснат коринтската ескадра. Надвиснала опасността от общ конфликт и Перикъл, който виждал това, го сметнал за неизбежен. Затова той зачестил провокациите спрямо съюзниците на Спарта. В 432 г. с декрет на Народното събрание, предложен от него, на търговците от Мегара бил забранен достъпът до пристанищата и пазари те на Атика и на Атинския съюз. Тази мярка била взета, за да се задуши икономически Мегара, провинила се, задето приемала избягали от Атина роби. Същевременно атиняните извратили войска срещу Потидея, най-големия град в Халкидика, който бил коринтска колония и поддържал тесни връзки с метрополията си. Намесата в Корфу, обсадата на Потидея, „Мегарският декрет“, всичко това изчерпало търпението на Спарта. Поддържана от съюзниците си и подстрекавана особено от Коринт, тя изпратила ултиматум до атиняните с искане да се отмени поне „Мегарският декрет“. По съвета на Перикъл атиняните отхвърлили искането: това означавало разрив и решително стълкновение между двете държави-съперници. Войната, която започнала в 431 г., продължила двадесет и седем години и завършила с поражението на Атина през 404 г.

	* * *

	Още в началото на войната Перикъл накарал съгражданите си да възприемат една скъпо струваща стратегия, като смятали, че тя единствена може да осигури на Атина сериозни изгледи за успех. Той отлично преценявал по-малките възможности на атинските войски при едно сблъскване на открито поле със силите на Спарта и съюзниците й; неприятелят не само имал числено превъзходство, но и всепризнатата сила на спартанските хоплити била достатъчна, за да накара противниците им да се замислят. Очевидно желанието на спартанците било да търсят сражение и с една-единствена битка да решат изхода на войната. Перикъл посъветвал атиняните да избягнат сражението: населението на Атика трябвало да се прибере зад укрепленията на града, на Пирея и на дългите стени, като изостави полето на ударите на неприятелското нашествие. В замяна на това Атина щяла да използува изцяло превъзходството си по море не само за да води свободно търговия чрез Пирея, но и да обезпокоява непрекъснато пелопонеските брегове с чести десанти и нападения. Флотата от 300 триери, подсилена от корабите на Хиос, Лесбос и Коркира, отличният им екипаж, базите в Навпакт и Акарнания на запад, господството над Егейско море, големите финансови резерви, попълвани редовно от трибута, внасян от съюзниците — това били преимуществата на Атина пред неприятеля, който имал немалка флота и разполагал с по-малки финансови възможности. Атиняните имали основания да се надяват, че Пелопонеският съюз, изтощен с течение на времето от една безмилостна морска война, накрая ще се разпадне и че Спарта, изоставена от съюзниците си, ще се признае за победена. Това щяло да бъде война на изтощение, в която атиняните трябвало да покажат устойчивост и морална сила, като оставят земите си да бъдат опустошавани от неприятеля, но запазят вярата си в крайния изход на войната. Перикъл трябвало да употреби целия си престиж, за да наложи своите схващания: половината от населението на Атика — всички селяни и гражданите, които имали полски имоти — трябвало да пожертвуват своите имущества и начин на живот в името на тази дългосрочна стратегия.
	Първата половина на войната, която траела десет години (431–421 г.), обикновено е наричана Архидамова война на името на спартанския цар, който ръководил първите военни действия и който впрочем умрял след 427 г. След едно неуспешно нападение на тиванците срещу Платея, съюзница на Атина, спартанската армия влязла в Атика и опустошила равнината, а в същото време атинската флота извършвала набези срещу пелопонеския бряг. През следващата 430 г. спартанците нахлули отново в Атика. Тогава Атина била сполетяна от неочакван удар — чумата; струпването на цялото население в чертите на града, където селяните станували в лагери при много нехигиенични условия, благоприятствувало за разпространението на епидемията, която продължила повече от година и се появила отново през 427 г. Една трета от населението била покосена. В това ужасно изпитание, за което Тукидид ни е оставил вълнуващ разказ, атиняните се отвърнали за известно време от Перикъл, но през пролетта на 429 г. отново му гласували доверие и го преизбрали за стратег. Но големият държавник, изтощен, умрял през есента. Тази загуба лишила Атина от единствения политик, който можел да доведе войната до щастлив край. Никой друг водач след него не се ползувал с такъв престиж, нито притежавал такава прозорливост.
	Военните действия се водели с променлив успех. В Халкидика атиняните успели да превземат Потидея (429 г.) след двегодишни скъпо струващи усилия. Във водите на Навпакт същата година стратегът Формион спечелил блестяща победа над една пелопонеска ескадра, която го превъзхождала по численост; за спомен от тази победа атиняните издигнали един портик в делфийското светилище. Но те трябвало да се справят с отцепването на Митилена, най-големия град на о. Лесбос, да го покорят и накажат. По предложение на Клеон\*, един от водачите на демократите, голям брой от подстрекателите на бунта били избити. В същата 427 г. Платея, обсаждана в продължение на две години, паднала и малкият гарнизон от платейски и атински войници бил избит. Войната добила жесток и непримирим характер.
	През 425 г. благодарение на един сполучлив удар Атина се оказала съвсем близо до крайната победа. Тя била изпратила войскови части в Сицилия срещу Сиракуза и съюзните градове на Спарта. Една ескадра, която пренасяла подкрепления на запад, хвърлила котва поради лошо време в залива на Пилос, на западния бряг на Месения. Атинският военачалник Демостен\*, който вече се бил отличил в Акарнания, решил да остане в Пилос, да се укрепи там с известен брой войници и да държи от този укрепен пункт под заплаха цяла Месения, която била твърде уязвима част от спартанската територия. За да отстранят тази опасност, спартанците поискали да унищожат атинската позиция, която устоявала на атаките им. Те превзели крайбрежното островче Сфактерия\*, което затваря Пилоския залив. В това време пристигнала една атинска ескадра и блокирала четиристотинте спартанци, които се намирали на острова. Броят на същинските спартанци в лакедемонската държава бил толкова малък, че тази обсада на четиристотинте от тях се оказала достатъчно, за да накара Спарта да поиска мир, като предложила на Атина много изгодни за нея условия. Но атинското Народно събрание, подбуждано от демагога Клеон, привърженик на крайните мерки, се показало непримиримо и след бурни разисквания поверило на Клеон задачата да се справи с обсадените на о. Сфактерия спартанци. Под вещото ръководство на Демостен атинските военни части, които превъзхождали по численост противника, сломили съпротивата на спартанските хоплити; двадесет дни след заминаването си Клеон се върнал в Атина с триста пленника, от които сто и двадесет спартанци (425 г.). Тази блестяща военна операция затвърдила решимостта на по-голямата част от народа да не сключва мир преди извоюване на пълна победа въпреки пламенните речи на Аристофан в полза на мира.
	{img:53_obsada_sirakuza.png|#Карта 12. Обсадата на Сиракуза. (По Н. Г. Л. Хамонд). Разказът на Тукидид дива възможност да се проследят подробно военните действия. Към края на 415 г. атиняните окупирали Голямото пристанище и през пролетта на 414 г. обсадили града (разположен на полуострова Ортигия заедно с укрепеното предградие Ахрадина). Те се стремели да отрежат Сиракуза от сушата посредством стена (А А А), която продължили на север по платото Епиполе. Сиракузците осуетили тази заплаха, като издигнали напречна стена (СС) на запад по посока на крепостта Евриала. Гилип, който успял да се промъкне в града по суша, излизал често от крепостта, за да разузнава и отблъсква атиняните. При едно такова излизане успял да заеме височините на Племирион, на юг от Голямото пристанище, в началото на 413 г. Когато пристигнали атинските подкрепления, двамата пълководци Никий и Демостен се опитали отново да заемат Епиполе, но били отблъснати. Корабите им били нападани от сиракузците и съюзниците им в самото Голямо пристанище. През септември 413 г. по-голямата част от атинската флота била унищожена. Войските се опитали да се оттеглят в Катана по суша, но, изтощени понесли големи загуби от неприятелските нападения, трябвало да капитулират. Останали живи 7000 души, които били пратени в каменоломните (латомии).}
	Но щастието се променило. През 424 г. атинската армия започнала настъпление в Беотия. В Делион\*, близо до Танагра, тя се сблъскала с беотийците и била сразена в боя на открито поле; Атина сгрешила, като не последвала съветите, дадени й в миналото от Перикъл. От друга страна, лакедемонският военачалник Бразидас\*, който бил изпратен в Северна Гърция, превзел Амфиполис въпреки отпора на атинянина Тукидид, който командувал ескадрата, изпратена кран брега на о. Тасос. Считан за отговорен за загубата на Амфиполис, Тукидид бил осъден на изгнание, където използувал принудителната си „почивка“, за да напише историята на тази война. Между това Бразидас жънел успех след успех в Халкидика, като откъснал от Атина много от съюзните й градове. Клеон поел командуването на един поход, който имал за задача да възвърне Амфиполис; през лятото на 422 г. той бил победен пред стените на града от Бразидас и загинал на полесражението; паднал и самият Бразидас. Едновременната смърт на най-добрия спартански пълководец и на атинския военачалник, привърженик на войната до крайна победа, дала повод на двете държави да започнат преговори, които в 421 г. завършили с т.нар. Никиев мир на името на атинския политик, който водил преговорите. Този мир, дължащ се на умора и сключен с цената на взаимни отстъпки, не решавал спора за превъзходство между Спарта и Атина. Той не можел да трае дълго.
	Още от самото начало проличало, че клаузите на мирния договор си остават мъртва буква: Атина, като не успяла да си възвърне контрола над Амфиполис и Халкидика, запазила Пилос и Китера, откъдето заплашвала Спарта. Започнала сложна дипломатическа игра между Спарта и Тива, Атина и Аргос, в която се включили Елида и аркадските градове. Политиката на Атина се колебаела между Никий, привърженик на мира чрез разбирателство със спартанците, Хипербол\*, приемник на Клеон като водач на демократичната партия, и младия Алкивиад\*, интригант, обаятелен и безскрупулен, аристократ по рождение, но демократ от пресметливост и амбиция, ученик на Сократ и племенник на Перикъл. Осъждането чрез остракизъм, което за последен път било приложено в 417 г., сега изпратило в изгнание Хипербол, но не засегнало Алкивиад и Никий, които били едновременно съмишленици и съперници. Предната година Спарта възвърнала военния си престиж, като победила на открито поле близо до Мантинея една аргоска армия, подсилена от аркадци и малък отряд атиняни. От своя страна Атина се стремяла да затвърди господството си в Егейско море. Понеже о. Мелос отказал да се присъедини към съюза, атиняните го завладели със сила и избили всички възрастни мъже (416–115 г.). Тази екзекуция предизвикала всеобщо възмущение, но народът на Атина не се разтревожил от това, а решил да изпрати експедиция в Сицилия.
	Малко преди това едно светотатство предизвикало възмущението на атиняните: колоните, носещи главата на Хермес (херми\*), които набожният народ още от времето на Пизистратидите издигал по улиците и на Агората, били изпочупени една нощ от неизвестни лица. Направили разследване и поискали да обвинят Алкивиад, заподозрян вече, че участвувал в една пародия на Елевзинските мистерии. Един кораб заминал да го търси в Сицилия, но той избягал и се озовал в Спарта. Там обрисувал в най-тревожни краски амбициите на отечеството по отношение на Запада. Спартанците се вслушали в съветите му, изпратили в Сиракуза спартанеца Гилип да ръководи отпора срещу нахлуването и решили да възобновят военните действия в същинска Гърция. Тези мерки се увенчали с успех: след двегодишни безплодни сражения и въпреки подкрепленията, които докарал най-добрият атински пълководец Демостен, експедиционният корпус не успял да превземе Сиракуза със сила, после на свой ред бил атакуван от сиракузците, вещо командувани от Гилип\*, които окончателно го разбили през лятото на 413 г. Никий и Демостен били убити от победителите. Останалите живи били пленени и преживели тежко пленничество в каменоломните или „латомии“\* на Сиракуза, а след това ги и продали като роби.
	Междувременно в същинска Гърция войната започнала отново. През същата 413 г. спартанците по съвета на Алкивиад нахлули в Атина и се укрепили в градчето Декелея в полите на Парнес, откъдето държали под контрол атинската област. Тъй като заемали този пост през цялата година, те имали възможност да поддържат непрекъсната блокада на града по суша и да му пречат да използува земеделските произведения на атическата равнина и особено сребърните мини в Лаврион, откъдето робите-миньори избягали. Историята на тези години (412–404 г.) е извънредно заплетена и показва едновременно отчаяните усилия на Атина да се справи с натиска на външните си врагове и непрекъснатите опити да се преустрои политическият режим, който смятали за отговорен за поражението в Сицилия. Амбициите на отделни лица играели роля във военните действия и често решавали изхода им. Патетична и безпощадна борба, в която всеки залага главата си и същевременно съдбата на държавата, дипломатически преговори, военни подвизи и съмнителни комбинации, вършени от авантюристи, народни смутове, подстрекавани от демагози, интриги на тайни общества или _хетерии_\*, политически убийства, смъртни присъди и кланета на пленници — ето с какво се сблъсква на всяка крачка историкът на тези бурни години. Интересни фигури на политически мъже, които са и военачалници, преминават през тези събития: най-напред Алкивиад, после измежду атиняните Терамен\*, представител на умерената партия, демократът Тразибул и стратегът Конон\*; между спартанците — Лизандър\*, енергичен и вещ пълководец, хитър и безскрупулен парламентьор; между персите — сатрапите Фарнабаз\* и Тисаферн и по-малкият син на Великия цар, Кир Млади, който по-късно организирал похода на Десетте хиляди. Отсега нататък ролята на персите в развоя на войната станала решаваща. Минали времената, когато гърците се сплотявали срещу азиатската опасност! Напротив, сега те си оспорвали съюзничеството на ахеменидския владетел и на неговите представители в Мала Азия. Те се нуждаели не толкова от военна помощ, която не се проявявала на бойното поле, а от златото на царя, за да плащат военните разходи и да привличат на своя страна с неголеми заплати наемниците на другия лагер. Този фактор се оказал решаващ за крайната победа на Спарта.
	Войната се водела предимно по море, където била едновременно по-скъпа и свързана с по-големи жертви. Атина отчаяно се опитвала да запази своята империя, която навсякъде се бунтувала, и съобщителните връзки, необходими за прехранването й. Откъсната от Египет, който бил един от двата й главни доставчици на зърнени храни поради отцепването на Родос, тя се борила докрай да запази отворени Протоците, за да получава житните си доставки от Южна Русия. В Йония въстанията зачестили; единствено о. Самос, където атиняните установили демократичен режим, предлагал сигурна база за корабите им. Но моряците и войниците, настанени в Самос, следели с гняв олигархическата революция, която в тяхно отсъствие избухнала в Атина под съвместното влияние на аристократическите хетерии, подбуждани от оратора Антифон\*, и на умерената партия, ръководена от Терамен. През 411 г. в продължение на няколко месеца демократичният режим бил свален и заменен с олигархическо управление, наречено „управление на четиристотинте“. Но то не съумяло да си запази поддръжката на Терамен, който временно възстановил предишния режим, след като се споразумял с флотата в Самос, командувана от Тразибул\*. Алкивиад, който се скарал със Спарта, си възвърнал благоразположението на своите съотечественици и под негово командуване съединените сили на Тразибул и Терамен спечелили в 410 г. голяма морска победа пред Кизик. Спарта предложила мир, който атинското Народно събрание имало неблагоразумието да отхвърли. До 408 г. атинската флота пожънала немалко нови успехи в Тракия и Проливите, но назначаването на Лизандър за адмирал на пелопонеската флота и финансовата помощ, която той получил от Кир Млади, променили положението. Лизандър подкупил гребците на атинските триери, като им предложил по-висока заплата, и си осигурил надмощие в първата битка. Алкивиад, смятан отговорен за това, трябвало да отстъпи командуването на Конон и избягал в Херсонес. През 406 г. Атина предприела нова акция: флотата й, значително подсилена, победила пелопонеската ескадра при Аргинузките\* острови до азиатския бряг срещу о. Лесбос. Това било последната усмивка на военното щастие. Атинският народ не съумял да се възползува от него; нещо повече, в пристъп на безразсъден гняв той наказал със смърт стратезите, които спечелили победата, за това, че не се погрижили да спасят екипажите на потопените в битката кораби. Между военачалниците, които станали жертва на тази незаконна присъда, бил и един от синовете на Перикъл. Следната година Лизандър с ловка военна хитрост изненадал атинската флота, която стояла на котва до Херсонеския бряг, близо до устието на р. Егоспотами\* (Козите рекички), унищожил я напълно, като пленил корабите и екипажите, с изключение на един малък отряд, командуван от Конон, който успял да избяга. Това поражение на Атина се оказало решаващо. Още през ноември 405 г. Пирея била обсадена и населението, затворено в града, започнало да страда от глад. Градът издържал четири месеца и се предал през април 404 г., като приел условията на победителя: разрушаване на Дългите стени, предаване на последните военни кораби, подчинение на заповедите на Спарта във външната политика. Спартанците дори се показали великодушни, като не се поддали на исканията на съюзниците си Тива и Коринт, които настоявали да се наложи на Атина кървавото отмъщение, на което тя подложила Мелос, Митилене и други градове. Веднага разрушили Дългите стени под звуци на флейта\*; изглеждало, като че ли в Гърция е настъпила ера на свобода.

	* * *

	Ако рухването на атинската хегемония могло да роди подобна надежда, тя не траяла дълго. Спарта, неоспоримият водач на победоносния съюз, твърде скоро се оказала негодна да играе ръководната роля, която й се падала в преустройството на гръцкия свят. Привързана към традиционната си политика на континентална хегемония, притеснявана от съюза си с персите, чиито субсидии й били необходими за флотата, отслабена поради вътрешното развитие, дошло като последица от нейната политическа и социална система, която прогресивно намалявала броя на истинските спартанци за сметка на нисшите класи и илотите, лакедемонската държава нямала нито достатъчно личности, нито достатъчно широки политически възгледи, за да наложи на гръцките градове, бранещи ревностно своята самостоятелност, една власт, способна да съгласува усилията им и да изглажда споровете. Личният авторитет на Лизандър, на когото гърците отдали изключителни почести след победата, му помогнал, разбира се, да държи в респект за известно време бившите съюзници на Атина, като той навсякъде издигнал на власт олигархическите партии, които се опирали на лакедемонските гарнизони, командувани от спартански началник, или _хармост\*_. Но в края на 403 г. Спарта, винаги подозрителна към изключителните личности, отнела изцяло властта на този „цар без корона“ и се върнала към старите си стремежи за хегемония в Пелопонес, като потушила колебливите опити на Елида за извоюване на независимост.
	След поражението в Атина в продължение на няколко месеца се развихрила яростна антидемократична реакция. Управлението на града било поверено на съвет от тридесет граждани, между които били Терамен и Критий\*, който бил умен и цинично амбициозен аристократ, ученик на Сократ и вуйчо на Платон. Чувствувайки се силни поради присъствието на лакедемонския гарнизон, доведен от Лизандър, Тридесетте започнали да тероризират града, като предали на палача повече от 1500 граждани и много метеки, конфискувайки в своя полза имуществата на осъдените и на онези, които потърсили спасение в бягство. Винаги умереният Терамен се опитвал напразно да се противопостави на тези жестокости; Критий наредил на фанатичните си привърженици да го умъртвят, а сплашеният Съвет на петстотинте не посмял да му попречи. Но бегълците, прегрупирани от Тразибул, който намерил убежище в Беотия, навлезли в Атика, завзели крепостта Филе, след това и Пирея. След братоубийствена битка между хората от града и жителите на Пирея, в която загинал Критий, Тридесетте били прогонени, но по-късно под заплахата на една спартанска армия, дошла в Атика, двете партии трябвало да се споразумеят. През 403–402 г., по времето на архонта Евклид\*, била дадена обща амнистия, от която били изключени само Тридесетте и неколцина магистрати, и традиционната демокрация се върнала отново на власт.
	Народът строго спазвал решението за амнистията и поел върху себе си изплащането на сумите, които жителите на града заели от лакедемонците, за да се сражават с хората от Пирея. Въпреки това споменът за насилията, извършени от олигархите, не могъл да бъде заличен толкова скоро и чувствата на омраза, които те предизвикали, изиграли голяма роля в процеса срещу Сократ\*: обвинявайки го в безбожие и покваряване на младежта, неговият обвинител Мелет, поддържан от демократа Анит, пробудил у съдиите смътното чувство, че философът е до известна степен отговорен не само за смелия начин на мислене и за рушителните критики, разклащащи моралните устои на града, но и за скандалното държание на своите ученици, арогантни и скептични аристократи: Алкивиад, Хармид и най-вече Критий. Чудното не е, че Сократ бил осъден, а че го осъдили с такова незначително мнозинство. Неговото геройско примирение пред смъртта, уважението, което засвидетелствувал към законите на града, като отказал да избяга и се подчинил на присъдата, направили голямо впечатление на приятелите му, което Платон и Ксенофонт предали и на своите съвременници. По този начин неговият драматичен край спомогнал да се разпространи учението му.
	Заета с вътрешното си възстановяване, Атина покорно оставила на Спарта да води играта в отношенията си с Персия. Персия току-що преживяла тежка криза, в която се оказали замесени и гърците. При смъртта на Дарий II по-малкият му син Кир Млади, който играл важна роля през последните години на Пелопонеската война, се вдигнал срещу по-стария си брат, станал цар под името Артаксеркс II. Той събрал един корпус от гръцки наемници, за да подсили армията, с която разполагал в Мала Азия, и настъпил към Вавилон. През есента на 401 г., се сблъскал с царската армия при Кунакса в Месопотамия и паднал убит в сражението. Около тринадесетте хиляди гръцки наемници, изоставени на собствената си съдба, се оттеглили на север по течението на Тигър, после прекосили Армения и през следващата пролет стигнали до Трапезунд на Черно море, откъдето се върнали в Европа. Епопеята, на Десетте хиляди, както я нарекли по приблизителния брой на останалите живи, направила голямо впечатление на съвременниците: тя разкрила дълбоката слабост на ахеменидската империя, която не могла да спре тази малка войскова част по пътя на дългото й отстъпление, и засилила вярата на гърците във военното им превъзходство над ориенталците. Тя е разказана блестящо от Ксенофонт, който бил очевидец и сам участвувал в този поход, в книгата му „Анабазис“.
	През същата 400 г. Спарта скъсала с Великия цар, чийто сатрап Тисаферн се опитал да установя действителна власт над гръцките градове в Йония. Войната представлявала поредица от откъслечни сражения, водени от спартанските войски в Мала Азия, на която стремежът, към заграбване на плячка, за да попълват касите си, попречил да си изработят резултатна стратегия. Там се отличил царят на Спарта Агезилай\* със своята активност и енергия. В Кипър атинянинът Конон, избягал при цар Евагорас след поражението при Егоспотами, съоръжил една ескадра със средства на персите. Емисарите на Великия цар пък обикаляли цяла Гърция и раздавали злато с пълни шепи, за да вдигнат срещу Спарта градовете, които завиждали на нейната мощ и влияние.
	Тези техни усилия довели до създаването през 395 г. на коалиция, в която влезли градовете Тива, непосредствено застрашена от Спарта поради един инцидент във Фокида, Атина, Коринт и Аргос. Лизандър бил убит по време на една злощастна битка в Беотия. Повикан от Азия, каквото било желанието на Великия цар, Агезилай победил коалиционните сили при Коронея (394 г.). Но Атина издигнала отново Дългите стени и флотата на Конон сразила една пелопонеска ескадра във водите на Книдос\*. Скоро бреговете\* на Лакония били подложени отново на нападения откъм морето. Други военни действия се разиграли около Коринтския провлак, от който цялата тази война получила името „Коринтска война“. Там за пръв път влязла в действие лековъоръжената пехота (пелтастите)\* на атинянина Ификрат, който внесъл нов елемент във военното изкуство. Възстановената атинска флота жънела успехи в Егейско море под командуването на Тразибул. Спарта отговорила също с удар, като заловила в Проливите конвои с храни, пътуващи за Атина, и предприемала нападения над Пирея от Егина. Тогава сред неприятелите на Спарта настъпила умора. Спартанецът Анталкид\* започнал преговори с персите и Артаксеркс съобщил условията, които предлагал на гръцките държави. След дълги колебания те подписали „Царския мир“ (386 г.) и признали на ахеменидския монарх владението над градовете в Мала Азия и Кипър. Останалите гръцки градове, малки и големи, останали автономни. Атина запазила Лемнос, Имброс и Скирос, където отново изпратила клерухи. Царят бил гарант на тези спогодби; той имал и облаги от тях, защото си възвърнал контрола над малоазийските гърци, а и европейска Гърция по силата на принципа за автономия на градовете тогава представлявала конгломерат от малки държави, безсилни да предприемат каквото и да е голямо дело. Това било отплатата за Гръко-персийските войни.
	{img:55_maratonski_zaliv.jpg|#Ил.40 маратонският залив (самолетна снимка). В центъра хълмът Котрони разделя сегашното градче Маратон (вляво) от селото Врана (вдясно до гористите склонове на хълма Агрилики). Битката е станала в равнината край брега, днес покрита с маслинови дървета, между последните склонове на Котрони и морето. Малко по` наляво се вижда тесният дълъг нос Киносура, който затваря залива. В дъното е о. Евбея.}
	{img:56_pavzanii.jpg|#Ил.41 Павзаний. Римско копие на портрет от V в., който твърде вероятно е изображение на победителя при Платея (Музеят в Осло).}
	{img:57_miltiad.jpg|#Ил.42. Милтиад. Върху стълба на херма от римската епоха, на която е запазено копието на този портрет, се чете следната гръцка епиграма. „Всички перси, Милтиаде, знаят славните ти подвизи. Маратон е светилището, което пази спомена за твоята доблест.“ Оригиналът е бил статуя в цял ръст, издигната през V в. след смъртта на Милтиад (Музеят в Равена).}
	{img:58_temistokul.jpg|#Ил.43 Темистокъл. Херма от римската епоха, която възпроизвежда вярно портрет на Темистокъл, направен му още приживе (към 470–460 г.). Идентификацията е потвърдена от надпис. Лице с енергични черти, достойно за тази личност с изключителни дарби (Музеят в Остия).}
	{img:59_bitka_plateja.jpg|#Ил.44-47. Битката при Платея. Без съмнение можем да свържем с епизоди от тази битка северния, южния и западния фриз на храма на Атина Нике на атинския Акропол, скулптирани към 420 г. Представени са гръцки войни, голи, т.е. вече хероизирани, в бой с източни войници (дълги туники, щитове с форма на полумесец): (ил. 45 и 46) или с други гърци (ил. 44 и 47), които биха могли да бъдат тиванците, съюзници на Ксеркс (Британски музей, Лондон).}
	{img:60_gruk_persiez.jpg|#Ил.48 Бой между грък и персиец. Тази атическа купа с червени фигури, за съжаление много повредена и реставрирана (цялата горна част на гръцкия войник е реставрация), е творба на художника-керамик Дурис. Сюжетът е взет от периода около Маратонската битка (490 г.) и борбите, на гръцките градове срещу Ахеменидската империя. Поваленият персиец с прилепнали о тялото пъстри дрехи е знаменосец (Лувър).}
	{img:61_aticheski_dekret.jpg|#Ил.49 Начална част на Атическия декрет. С този декрет, приет през есента на 405 г., се дава атинско гражданство на самосците, останали верни на Атинския съюз след Егоспотами (върху същата стела фигурират и други два декрета за самосците от 403–402 г.). Релефът представя Хера и Атина, покровителки съответно на Самос и Атина, потвърждаващи съюза им с ръкостискане. На стелата се чете: „Кефисофон от дема Пеания беше секретар (на Съвета). За самосците, останали верни на атинския народ.“ Следва текстът на декрета. Името на Кефисофон е споменато в заглавието, защото той е трябвало да се погрижи да се гравират трите декрета през 403–402 г. (Музей на Акропола, Атина).}
	{img:62_perikul.jpg|#Ил.50 Перикъл. Херма от римската епоха, идентифицирана по надписа. Оригиналната статуя, творба на Крезилас, била изваяна малко преди или след смъртта на великия атинянин, към 430–420 г. Шлемът, който носи Перикъл, е знак на длъжността му на стратег. Класическо благородство и достойнство на лицето, чиито черти се доближават до идеалния тип, без да губят нещо от индивидуалността си (Брит. музей, Лондон).}
	{img:63_moneta_filip.jpg|#Ил.51 Монета на Филип II Македонски. През 365 г., годината на раждането на Александър, Филип II насякъл в чест на победата на своя кон в Олимпийските игри серия тетрадрахми, на чиято лицева страна е изобразена глава на Зевс, а на опаката — гол конник на кон. Конникът е увенчан с лента и държи в едната си ръка палмово клонче — знаците на победата му. Под коня е изобразен кантарос. (Национална библиотека, Кабинет за медали, Париж).}
	На Запад гърците трябвало да се справят с едно опасно нападение на Картаген, който се възползувал от разногласията между гръцките градове, за да поднови експанзията си в Сицилия, спряна след победата на Гелон при Химера в 480 г. Картагенските войски превзели с пристъп Селинунт и Химера в 408 г., завладели Агригент и го изравнили със земята, окупирали Гела, застрашили Сиракуза. По време на военните действия Сиракуза била управлявана от младия енергичен офицер Дионисий\*, който, след като бил избран за единствен стратег, се провъзгласил за тиран, като избил противниците си. Поради чумата, която се появила в лагера им, картагенците били принудени да преговарят; Дионисий се съгласил да признае властта на Картаген над по-голямата част от Сицилия (404 г.), после се заел да възстанови силите си: разширил укрепленията около Сиракуза, като я направил най-големия град в гръцкия свят, събрал многобройна войска от гръцки и „варварски“ наемници, създал парк от бойни машини и построил флота от 300 кораба — не само триери, но и съдове с четири и пет реда весла. С това мощно въоръжение той нападнал Картаген през 397 г. и след дълга война, в която имал блестящи победи, но и поражения, сключил в 392 г. нов мирен договор, с който зоната на картагенското влияние била чувствително намалена. Тогава Дионисий предприел действия в Южна Италия, където с подкрепата на местното население в Лукания завладял целия Бруциум с гръцките градове Локри и Кротон\*, а накрая и Регион, чието владение му осигурявало контрола на другия бряг на пролива (387 г.). В същото време флотата му господствувала над Йонийско море и давала възможност на сиракузките търговци да проникнат чак до края на Адриатическо море; те основали търговски фактории в Лисос в Илирия, в Адрия на делтата на По и накрая в Анкона, отлично пристанище на италийския бряг. Едно морско нападение на територията на етруския град Агила (Цере) показало каква опасност представляват сиракузките кораби за Тиренско море. Но въпреки две нови войни срещу Картаген Дионисий не успял да изтласка пуните от Сицилия; в края на краищата противниците се споразумели да съблюдават като граници на съответните им територии реката Химера на север и реката Халик на юг. Така картагенците си запазвали западната третина на острова със Селинунт и Сегесте. Останалото принадлежало на гърците под контрола на Сиракуза.
	{img:64_karta_sirakuza.png|#Карта 13. Сиракуза по времето на Дионисий I.}
	Предприемчивостта и успехите на Дионисий Стари (наричан така, за да го различават от неговия син и наследник Дионисий Млади\*) му спечелили голямо влияние; когато умрял в 367 г., той бил безусловно най-прочутият грък на времето си. Неговата власт почивала на сила, т.е. предимно на добре платените и отлично въоръжени наемници, и на абсолютна безскрупулност. Той пръв от всички гръцки владетели създал голяма държава, където гърци от всякакъв произход, сикулски и италийски „варвари“, преуспели войници и търговци, дошли от всички страни, живеели заедно под едноличната му власт, и то по-скоро като поданици, отколкото като равноправни граждани. Той не успял да претопи тези разнородни елементи в единна политическа общност, поразтърсил дълбоко старите устои на града държава. От друга страна, Дионисий дал силен тласък на икономическото развитие и направил Сиракуза големия пазар на Запада. Блясъкът на неговия двор, интересите му към литературата (имал претенцията да пише трагедии), обаянието на изключителната му личност привличали любопитството на философите. Платон и Аристип отишли да го посетят, но и двамата останали разочаровани от срещата. Изократ\*, който мечтаел да види гърците сплотени срещу персийската опасност, се надявал по едно време, че Дионисий ще може да осъществи тази идея. Накрая, малко преди смъртта на сиракузкия тиран, атиняните му дали право на атинско гражданство и му отредили първата награда в драматичния конкурс на Дионисиите през 367 г. Отличието, с което удостоили трагедиите му, трябва да е поласкало суетността му повече от всичките му военни победи! Но примерът за аристократично управление, който той дал в Сицилия, нямало да бъде забравен; по-късно Дионисий намерил много подражатели.

	* * *

	В това време същинска Гърция се борела с анархията, предизвикана от „Царския мир“ със съучастието на Спарта. Спарта упорито потискала стремежите на съюзниците си за независимост, като последователно се намесвала във вътрешните работи на Мантинея в Аркадия, после на Флиунт в областта на Коринт, за да им наложи такова управление, каквото желаела тя. По искането на два града в Халкидика, които отказали да влязат в съюза, организиран около Олинт\*, най-големия град в тази област, дошла една спартанска армия и разтурила съюза, като наложила да се зачита „автономията“, предписана от „Царския мир“. По време на този поход в Северна Гърция една спартанска войскова част, минавайки край Тива, била повикана от една от политическите фракции, които си оспорвали властта там, и по нейно искане превзела крепостта на Тива-Кадмея\*. Тази окупация продължила няколко години; но една зимна нощ през 379 г. няколко тивански патриоти, водени от Пелопид\*, избили магистратите, които били привърженици на Спарта, и освободили града, като принудили спартанския гарнизон да се изтегли. Войските, които Спарта изпратила впоследствие в Беотия, се оказали безсилни да принудят Тива да преговаря.
	Атина, въпреки старото си недоверие към своята северна съседка в Беотия, скоро взела нейната страна срещу Спарта; новите хора, които направлявали съдбините на града — ораторът Калистрат\*, пълководците Хабрий\*, Ификрат\* и синът на Конон — Тимотей\*, решили да се възползуват от обстоятелствата, за да възвърнат престижа на отечеството си. През 377 г. техните усилия довели до създаването на Втория морски съюз, който точно един век след първия обединил около Атина повече от градовете на островите по Егейско море и гръцките градове по тракийския бряг. Поредицата от двустранни договори, сключени след 384–383 г., подготвили новата организация, която свързвала на равни начала Атина и съюзниците й. Последните членували в един съвет (Синедрион), в който Атина не участвувала. Решенията в този съвет се вземали с вишегласие, като всеки град имал по един глас. Атинската държава пък решавала своите въпроси самостоятелно. Ако решенията съвпадали с решенията на Синедриона на съюзниците, тогава и единствено в такъв случай Съюзът действувал като цяло, като Атина имала задачата да ръководи общите дела. За да се посрещат разходите на конфедерацията, съюзниците внасяли вноски, а не данък, определени от Синедриона. От своя страна Атина поела задължението да поддържа сама военните си сили. Така тя направила едно сериозно усилие, което й помогнало да спечели редица победи по море срещу пелопонеските кораби не само в Цикладите, но и в Йонийско море, където Тимотей се насочил с една ескадра към Коркира и Акарнания. През 374 г., в стремежа си да намали своите разходи и разтревожена от възхода на Тива, Атина сключила мир със Спарта на базата на статуквото; така тя отново си възвърнала морското надмощие.
	{img:65_karta_gurzia_362.png|#Карта 14. Гърция през 362 г. пр.н.ера.}
	В това време Тива възобновила в своя полза съюза на беотийските градове, а в Тесалия един енергичен водач, Язон\*, тиран на Фере, обединил областта под своя власт. Този ученик на софиста Горгий събрал голяма армия от наемници, подкрепяна от отличната тесалийска конница; нейното присъствие представлявало нов фактор в Централна Гърция. Това именно дало повод за загриженост в Атина и я принудило да търси сближение със Спарта въпреки новите разногласия, които възникнали между тях по повод на събитията в Коркира. През 371 г. в Спарта била свикана мирна конференция, на която присъствували представители на главните гръцки държави, включително Дионисий от Сиракуза, и един представител на Великия цар. Постигнали съгласие да потвърдят отново принципите на „Царския мир“. Но възникнал спор по повод на Беотия. Пълномощникът на Тива Епаминонд\* искал да подпише съглашението от името на всички беотийци, а не само от името на Тива. Царят на Спарта Агезилай категорично се противопоставил на това и Епаминонд напуснал Спарта, без да подпише договора.
	Спарта веднага заповядала на лакедемонската войска, намираща се временно във Фокида, да настъпи срещу тиванците, които отказвали да признаят автономията на другите беотийски градове. Сражението станало на няколко километра югозападно от Тива, близо до градчето Левктра\* (371 г.). Епаминонд, който командувал силите на Тива, приложил едно тактическо нововъведение с големи последствия: противно на традиционната практика той съсредоточил най-добрите си военни части на лявото крило, разположил ги в дълбочина и с масирана атака сразил дясното крило на спартанците; цар Клеомброт и 400 спартанци паднали на полесражението. Тази победа сложила край на надмощието на Спарта в бойните действия на открито поле, а Тива се издигнала като нов претендент за хегемония в същинска Гърция. Тиванският успех бил тясно свързан с личната дейност на Епаминонд. Неговата честност, родолюбие и особено военният му гений извели родината му на челно място.
	Убийството на Язон във Фере през 370 г. отстранило един опасен съсед; Тива се възползувала от това, за да разшири влиянието си в Тесалия. Но в същото време Епаминонд навлязъл в Пелопонес, където го повикали на помощ аркадците, вдигнали се против Спарта. През 370–369 г. той нахлул в Лакония, която дотогава била незасегната от войната, и там старият Агезилай могъл да защищава само града, като оставил цялата област да бъде опустошена от тиванците. Месения, която отново въстанала, се освободила окончателно от спартанско иго: нейно средище станал новият град Месене на склоновете на планината Итоме, където още се издигат здравите й стени. Така спартанската държава изгубила най-важните си източници; упадъкът й бил вече неизбежен. В Аркадия градовете се обединили в съюз и за столица си основали един нов град с необикновено големи размери — Мегалополис\*; неговото местоположение на границите на Лакония трябвало да препречва пътя на всяко ново посегателство от страна на Спарта. Хегемонията на Спарта в Пелопонес била унищожена.
	Тези блестящи успехи на Тива довели до съюз между Спарта и Атина, които се стремели да си осигурят подкрепата на персите. Но Пелопид, пратеникът на тиванците в Суза, съумял да спечели благоразположението на Великия цар, който признал независимостта на Месения и поискал разоръжаването на атинската флота (367 г.). Войната пламнала отново навсякъде. Докато Тива настанила един гарнизон в Оропос, на самата граница на Атика, атиняните благодарение на Тимотей превзели Самос, откъдето прогонили персите и заселили там клерухи. Направили същото в Потидея на Халкидика и покорили много други градове в тази област. Но Тива не бездействувала; тя построила флота, която имала за база едно пристанище в Локрида, на протока на Евбея, а Епаминонд отишъл да вдигне срещу Атина Византион и Протоците. Морското надмощие на Атина се оказало сериозно разклатено.
	Въпреки това положението в Пелопонес си оставало объркано; там се стигнало до въоръжен конфликт между елейци и аркадци. После избухнали разногласия в самата аркадска конфедерация между Мантинея\* и Тегея\*. Спарта, Атина и Елида поддържали Мантинея. Тива подкрепяла Тегея и през 362 г. изпратила в нейна помощ Епаминонд. В околностите на Мантинея една спартанска армия, подсилена от атински и мантинейски контингенти, очаквала нападението на тиванците. Както при Левктра, Епаминонд построил лявото си крило „във форма на корабен нос“ и разбил спартанците. Но той паднал в битката начело на своите хоплити; с гибелта на този гениален мъж Тива изтървала окончателно възможността да поеме в свои ръце ръководството на гръцките дела. Лишена от военачалника си, тиванската армия не се възползувала от своята победа. Повече от всякога в Гърция царяло безредие.

	* * *

	Положението не било по-блестящо и на Запад, където след смъртта на Дионисий Стари управлението на Сиракуза поел синът му Дионисий Млади (367–357 г.), който нямал качествата на баща си. За да има младият владетел съветник, един от роднините на баща му, Дион\*, повикал отново Платон, но и второто пътуване на философа в Сицилия не било по-щастливо от първото. Много скоро Дионисий се скарал с Дион, който бил прогонен и се оттеглил в Коринт. Няколко години по-късно изгнаникът с помощта на Картаген влязъл победоносно в Сиракуза. Дионисий избягал в Локри, като оставил Дион да управлява като тиран с цената на такива жестокости, които станали причина той да бъде убит (в 354 г.). Това било началото на един смутен период, през който сиракузката държава, минавайки от ръка на ръка, се разпаднала. Самият Дионисий, дошъл отново на власт през 347 г., се оказал безсилен да я възстанови: във всеки град на Сицилия, в Катана, в Тавроменион, в Месина и Леонтини се бил появил по един местен тиран. Сиракузците се обърнали за помощ към своята метрополия Коринт, който им изпратил в 344 г. като арбитър Тимолеон\*. Приет благосклонно от тирана на Тавроменион, Тимолеон успял да убеди Дионисий Млади да се отрече от тиранията. Тъй като неговите противници били повикали картагенците, той трябвало най-напред да отстрани тази опасност. Тимолеон победил картагенците при река Кримисос в 341 г. и две години по-късно сключил мир, като си възвърнал гръцките територии в Сицилия до границата, призната някога от Дионисий Стари — от р. Химера до р. Халик. После възстановил вътрешния ред, като свалил всички тирани, освен тирана на Тавроменион — Андромах, който му помагал още от началото; гръцките градове били обединени в съюз, начело на който застанала Сиракуза. В самата Сиракуза той установил смесено управление, в което наред с народното събрание ръководна роля имал един съвет от 600 души. Като изпълнил така задачата си и възстановил мира в Сицилия, изтощена от двадесетгодишна анархия, Тимолеон се отказал през 337 г. от върховната магистратура, която му била дадена заедно със службата пълновластен стратег, и завършил мирно дните си в Сиракуза като обикновен гражданин, давайки рядък пример за умереност и гражданско съзнание в една толкова размирна епоха.
	В същинска Гърция въвеждането на нов ред, който гръцките градове били безсилни да наложат сами, станало в резултат на външна намеса — намесата на македонското царство. Още се водят спорове, за да се установи дали македонците сабили близки в етническо отношение до гърците. Сигурно е поне това, че този народ от сурови селяни и планинци, заселили се около Термейския залив и в съседните планини, между планинската верига Пинд и долината на долния Стримон (Струма), останал дълго време настрана от гръцкия свят. Затова пък неговите наследствени владетели — династията на Аргеадите — вземали още от началото на V в. дейно участие в гръцкия живот. В края на V в. цар Архелай\*, който се интересувал от литература, приел в двореца си в Пела поетите Еврипид и Агатон, музиканта Тимотей от Милет и художника Зевксис. Македония\* играела роля в международните отношения и многократно влизала в съюз с гръцките градове. Тя разполагала с ценни богатства, по-специално с дървен материал, необходим за строежа на кораби. Царят, поддържан от своите благородници, които гордо носели прозвището „другари“ на царя или _хетайри_, можел да разчита също и на вярната подкрепа на селячеството, което давало отлични пехотинци — _пезетайрите_. Тази военна монархия, изградена на дълбоко вкорененото съзнание за лична вярност към владетеля, е можела да стане мощно политическо оръдие в ръцете на енергичен и амбициозен монарх. Такъв бил случаят с Филип, син на Аминтас.
	{img:66_karta_espanzia.png|#Карта 15. Експанзията на Македония по времето на Филип II.}
	След смъртта на Аминтас III в 370 г. македонското царство преживявало династически разпри. Филип, по-малкият син на покойния цар, бил още съвсем млад и прекарал няколко години в Тива като заложник; там се срещнал с Епаминонд и Пелопид и се запознал отблизо с гръцката политика. Той бил на 22 години (в 359 г.), когато го избрали за регент на царството след смъртта на брат му Пердикас III, чийто син бил невръстен. За кратко време младият регент се справил със сложната обстановка: освободил се от другите претенденти за царско звание, споразумял се с Атина, като обещал да й помогне да си възвърне Амфиполис, откъдето изтеглил македонския гарнизон, оставен там от Пердикас, после разбил илирите на запад и подчинил пеонците на север от Македония. С помощта на фалангата на пезетайрите и на тежката конница, предвождана от хетайрите, той създал мощна армия, която в признание на заслугите му го провъзгласила за цар.
	Първата му задача била да осигури на Македония свободен излаз на морето. Най-добрите пристанища по нейните брегове, Пидна и Метоне, били гръцки колонии, съюзници на Атина. Но Атина вече от години се борела с дипломатически и финансови затруднения в опитите си да запази контрола над Протоците и целостта на Морския съюз. Този съюз бил сериозно разклатен, когато през 357 г. Хиос, Родос и Византион, поддържани от карийския владетел Мавзол\*, който управлявал Халикарнас от името на Великия цар, създали отделен съюз, независим от Морския съюз. Последвала война, в която усилията на Атина да върне отцепниците към подчинение пропаднали. Мирът, сключен в 355 г., довършил разпадането на Съюза: умерената партия в Атина, водена от ловкия политик и финансист Евбул\*, наложила схващанията си и народът не искал повече нито да плаща, нито да се бие. Филип се възползувал от това положение; последователно превзел Амфиполис, който Атина напразно се опитвала години наред да си възвърне, после Пидна и накрая Метоне, където загубил едното си око (354 г.). Излазите на Македония към морето били вече осигурени. Междувременно Филип превзел Потидея в Палене, но го отстъпил на Халкидическия съюз, след като прогонил атинските клерухи. На изток, като преминал Стримон над Амфиполис, той завладял тасоската колония Крениди\* сред равнината в подножието на планината Пангей; от Крениди направил нов град и му дал името си — Филипи, пръв пример на един обичай, който по-късно, през елинистическата епоха, получил широко разпространение. Златните мини на Пангей му доставяли средства да плаща на наемниците си и да купува съвести. Оттогава монетите на Филип започнали да играят в гръцкия свят ролята, която персийското злато играло там от един век.
	През 356 г. в Централна Гърция избухнала тежка междудържавна криза, която била удобен предлог за вмешателство от страна на Македонеца. Светилището в Делфи станало отново повод за свещена война — третата поред. Както преди един век, и сега фокидците били обвинени в светотатство; измежду членовете на Амфиктионията Тива проявила най-голяма враждебност към съседите си, с които имала старо съперничество. Но фокидците, подкрепяни от Атина и Спарта, си избрали за водач енергичния Филомел и заграбили светилището; свещеното съкровище им дало средства да съберат армия от наемници, с която Филомел, а след смъртта му и наследникът му Ономарх жънели успехи. Ономарх проникнал чак до Тесалия, където тираните на Фере и на Кранон били приятелски настроени към него. Тогава другите градове на Тесалия се обърнали за помощ към Филип. След едно тежко поражение през 353 г. Македонецът се върнал в Тесалия на другата година и сразил войските на Ономарх, който загинал в битката. Това не сложило край на свещената война, защото Филип не можел да мине през Термопилите, държани от съюзниците на фокидците, за да влезе в Централна Гърция, но поне станал съюзник и покровител на Тесалия. Тогава той се отправил към Тракия, където наложил съюзничеството си на трима местни царе и напреднал с армията си до Пропонтида. Атина, която наскоро се била закрепила отново в Сестос и Херсонес, се разтревожила. Тя имала и много други поводи за опасения, когато Филип решил да подчини градовете в Халкидика и ги превзел един след друг. Най-големият град Олинт паднал в 348 г. Въпреки пламенните речи на оратора Демостен, който виждал растящата опасност, Атина се оказала неспособна да помогне навреме на Олинт. Градът бил сринат и цяла Халкидика включена в македонското царство. По същото време Филип успял с интриги да откъсне Евбея от Атинския морски съюз.
	Тогава атиняните се решил и да започнат преговори: изпратили посланици в Пела, столицата на македонското царство, които сключили мир в 346 г., наречен „Филократов мир“\* по името на главния атински пълномощник, когото придружавали Демостен и ораторът Есхин\*; последният, изглежда, бил подкупен от Филип и станал убеден привърженик на неговата политика. Според клаузите на договора всеки запазвал дотогавашните си владения, но Филип отказал да упомене фокидците между съюзниците на Атина, които били облагодетелствувани от този договор; той бързо решил съдбата им, като през същата 346 г. окупирал страната. Амфиктионията наложила на фокидците тежка ежегодна глоба, за да изкупят грабежите, които извършили в делфийското светилище. Двата гласа, които имали в съвета на Амфиктионията, били прехвърлени на Филип, както и председателството на Питийските игри за текущата година. Оттогава македонският цар официално бил приет в общността на гръцките държави.
	Мнозина се зарадвали на това, особено онези, които заедно със стария ретор Изократ вече виждали в лицето на македонския владетел водача, от когото имала нужда Гърция, за да потуши раздорите и да обедини силите си за общо нападение срещу ахеменидска Персия. Но други, в първите редици, на които стоял Демостен, гледали на Филократовия мир като на временно примирие, като на необходима подготовка за окончателната битка, която смятали за неизбежна. Това станало ясно, когато Демостен в 343 г. обвинил Есхин, че предал отечеството си по време на пратеничеството през 346 г.; Есхин бил оправдан, но политиката на Филип и неговите привърженици била атакувана ожесточено по време на процеса и страстите отново се разпалили.
	Филип от своя страна използувал най-рационално отсрочката, с която разполагал. Първо, предприел нов поход срещу илирите, после нахлул в Епир и така осигурил тила си. В Тесалия реорганизирал администрацията на страната, като я разделил на четири провинции, чиито управители или _тетрархи_ му били предани. После се отправил към Тракия и подчинил областите от Нестос до Черно море и Пропонтида: цялата страна станала царско владение, управлявано от стратег, когото Филип сам назначавал. Гръцките градове по крайбрежието като Византион или Перинт, както и позициите на Атина в Херсонес били непосредствено застрашени. Страхувайки се за пътя, по който идвало житото (от Южна Русия), имащо жизнено значение за изхранването й, Атина отново започнала да се готви за война, както настоявал Демостен. Ето защо, когато в 340 г. македонските войски обсадили Перинт, после Византион, атинската флота влязла в действие. Филип, който претърпял неуспех пред Перинт, трябвало да вдигне обсадата на Византион, подпомаган от атинския стратег Фокион\*. Този неуспех убедил царя, че войната срещу Атина трябва да се реши с настъпление в самата Гърция.
	Събитията в Делфи скоро му дали необходимия повод за това. За да отклони вниманието от една жалба срещу Атина, предявена пред съвета на Амфиктионията, атинският представител Есхин обвинил локридците от Амфиса, че незаконно обработвали земи, които били посветени на Аполон. За да се изкупи това светотатство, било взето решение да обявят свещена война на локридците и възложили ръководството на военните действия на Филип (339 г.). Действувайки с голяма бързина, той превел войските си през Фокида със съгласието на фокидците, на които обещал да отмени наложената им глоба. Благодарение на тази военна хитрост той успял да обходи от запад ключовата позиция на Термопилите, която държали беотийците, и да проникне до Елатея\* в Централна Гърция. Тази новина хвърлила в тревога атиняните; това било „Елатейската изненада“ и Демостен трябвало да употреби цялото си красноречие, за да повдигне духа на съотечествениците си. Като осъзнала напълно опасността, Атина се съюзила с Тива, за да организира общата отбрана. Една армия, съставена от войски на двете държави, се съсредоточила в Беотия, докато Филип бил зает да наказва Амфиса, с каквато задача го била наговорила Амфиктионията. През лятото на 338 г. той преминал начело на войските си от Западна Локрида във високата долина на беотийския Кефис, където близо до Херонея\* го очаквала неприятелската армия. Лявото крило на македонците, командувано от младия Филипов син Александър, разбило съпротивата на беотийските хоплити, които били насреща му; „свещеният отряд“ на тиванците се сражавал до последния човек. Атинският контингент понесъл тежки загуби и се разпръснал (2 август 338 г.).
	Битката при Херонея имала решаващо значение. Сломена била всяка съпротива пред Филиповата воля. С Тива македонците се отнесли много сурово, настанили в Кадмея македонски гарнизон и тази държава загубила доминиращото си положение в Беотия. Атина се отървала с по-малко жертви, изоставила само позициите си в Тракийския Херсонес и се съгласила да разпусне Морския съюз, но запазила външните си владения Лемнос, Имброс, Скирос и Самос и дори си възвърнала Оропос на беотийската граница, който по-рано била загубила; накрая и тя трябвало да влезе в съюз с Филип. Все пак в своето поражение атинският народ запазил достатъчно достойнство, за да възложи на Демостен да произнесе съгласно с традицията посмъртна възхвала на загиналите при Херонея войни.
	{img:67_karta_bitka_heroneja.png|#Карта 16. Битката при Херонея. (По Н. Дж. Л. Хамонд). Гръцките войски — атиняни на лявото крило и беотийци на дясното — опирали до блатата на р. Кефис вдясно и до планинските склонове близо до гр. Херонея вляво. Филип започнал сражението с дясното си крило, което командувал самият той (позиция I), после умишлено се оттеглил (позиция II), преди лявото му крило да влезе в боя. Атиняните, убедени, че побеждават, неблагоразумно се спуснали да го преследват и така дезорганизирали гръцките линии. Отворила се празнина между центъра и Свещения отряд. Александър с македонската конница атакувал в тази празнина, а в това време цялата фаланга настъпила срещу обърканите неприятелски войски. Свещеният отряд бил унищожен, гърците се разпръснали, а оцелелите побягнали към Лебадея (Ливадия) през дефилето Керата. Паметникът-лъв, издигнат след битката като обща гробница на падналите от Свещения отряд, е възстановен на първоначалното му място в подножието на височините, приблизително в средата на района, който заемат на плана леко въоръжените македонски войски.}
	Победата на Филип отбелязала решаващ прелом в историята на единството. Една монархическа държава с централизирана власт доказала по блестящ начин своето превъзходство над мимолетните съюзи, които сключвали помежду си автономните, гръцки градове. Бъдещето принадлежало вече на големите царства, а не на малките републики, ограничени в територията на само един град. Класическото схващане за _полиса_ било вече отживяло времето си. Това станало ясно, когато в 337 г. Филип свикал в Коринт общо събрание на гърците. Всички градове, с изключение на Спарта изпратили представители. Те образували Коринтската лига, която за пръв път дала федерална форма на една своего рода панелинска държава. Между държавите бил въдворен всеобщ мир и било забранено той да бъде нарушаван под страх от военни санкции. Постановено било да се зачитат вътрешното устройство и автономията на всяка държава. Пиратството и разбойничеството били забранени. Всяка година в едно от големите светилища се събирал Федералният съвет (Синедрион), в който държавите изпращали делегации, чиито брой съответствувал на тяхната големина и значение. Решенията, вземани с мнозинство на гласовете, трябвало да бъдат задължителни за всички членове на лигата.
	Македония не влизала в Коринтската лига, но сключила с нея съюз за общо нападение и отбрана, а Филип бил определен за главнокомандуващ на федералната армия. Още през същата 337 г. той предложил на Лигата да започне война срещу царя на Персия. По това време ахеменидската монархия изживявала тежка криза около престолонаследието и моментът бил много благоприятен за нападение. Но на Филип не било съдено да участвува във войната: през лятото на 336 г., по време на празненството по случай женитбата на дъщеря му с епирския цар, той бил убит от някой си Павзаний поради лична вражда. С неговия син Александър, когото народът веднага приветствувал като цар на Македония, започва нова ера, която ние наричаме елинистическа епоха.


>	Пета глава
>	Полемос
	„Полемос — казва Хераклит — е сътворил света, Полемос владее света.“ Ефеският философ, който пише в началото на V в., разбира под това, че _космосът_ е арена на безкрайна борба между противоположни елементи, което е причина за непрекъсната промяна: Полемос, войната (гръцката дума е в мъжки род), му се струва като основен закон на вселената. Тази песимистична мисъл трябва да е била внушена на Хераклит от действителността на неговото време, защото за гърците от архаичната и класическата епоха войната е била непрестанна грижа. Неслучайно в предхождащото историческо изложение се описват толкова много военни действия: пресметнато е, че в продължение на век и половина, от персийските войни до битката при Херонея, през повече от две години на всеки три Атина се е намирала в положение на война и никога не е живяла в мир през десет последователни години. Наистина други градове, чиито отговорности и претенции са били по-малки, не са имали толкова войнствена участ. Но никой от тях не е могъл да се държи съвсем настрана от въоръжените конфликти, ако е искал да оцелее; войната наистина е била железният закон на гръцкия свят.
	За това, разбира се, е имало икономически причини. Тъй като плодородните земи в Гърция са твърде малко, те са предизвиквали апетитите на лишените от земя или свръхнаселени съседи. Атина си послужила със силата на оръжието, за да настани извън Атика колонии с военен характер — _клерухиите_. По силата на вътрешната логика на политическата и социалната си система Спарта трябвало да завладее Месения. По-късно необходимостта да се поддържа отворен някой важен търговски път можела да доведе до война: Атина в продължение на един век е водила войни, за да запази контрола над областта на Протоците, откъдето минавали конвоите с жито, идващи от Южна Русия. Видяхме, от друга страна, каква роля в избухването на Пелопонеската война е изиграл прочутият „Мегарски декрет“, с който Перикъл наложил икономическа блокада на Мегара. Най-после стремежът да се завладеят мините в Тракия е довел до немалко въоръжени конфликти в района на Тасос и на планината Пангей.
	Но икономическото съперничество не е най-същественото в случая. Ако гърците са жертвували толкова време и усилия за войната, за това имало преди всичко психологически причини, които се обясняват с гръцката концепция за държавата. За онези, които влизали в неговия състав, градът държава представлявал върховната власт. Негов закон е абсолютната независимост: ако той влиза в някой съюз, по принцип това става на равни начала с другите съюзници, без да се накърни самостоятелността, с която той се гордее. Когато няма признат от двете страни арбитър, който да разрешава разногласията, всяко сблъскване на интересите лесно се превръща във въоръжен конфликт. Горещата привързаност към свободата, която е вдъхновила толкова пламенни призиви на оратори и поети, предполага, че войната се приема и дори се води с ентусиазъм; само държава, която знае да се бори за свободата си, заслужава да остане свободна. Ето защо първа задача на държавната организация била да подготви гражданите за неизбежната възможност от война. Платон отлично е разбирал това, когато чрез устата на критянина Клиний в „Законите“ (625 е) казва, че „гражданите преминават живота си, за да водят непрекъсната война срещу другите градове“. В гръцкия град от архаичната и класическата епоха гражданинът е преди всичко войник и дори държавникът трябва често да се превръща във военачалник. Всичко зависи от военното щастие — бъдещето на отделния човек, бъдещето на държавата и, най-после, бъдещето на целия гръцки свят. Упадъкът на Атина станал неудържим, когато тя започнала да си избира за водачи само финансисти и адвокати и когато атиняните, глухи за отчаяните молби на Демостен, отказали да служат сами във войската, а предоставили отбраната на отечеството си на наемници.

	* * *

	Основен елемент в гръцката войска, както видяхме, е отрядът от тежковъоръжени пехотинци, _хоплити_. Хоплитът има пълно снаряжение от нападателни и отбранителни оръжия, което запазените изображения — скулптури и рисунки по вазите, ни показват в подробности. Но в изображенията на бойци трябва да различаваме тези, които вярно възпроизвеждат тогавашната действителност, от онези, които са по-многобройни и които я предават украсена от легендата; съвършено голите бойци от фриза на Мавзолея\* в Халикарнас са се сражавали само с амазонките. Затова пък прочутата бронзова фигурка на хоплит от Додона, която се намира в Берлинския музей, стелата на Аристон, скулптирана от Аристокъл\*, или вазата на Ахил във Ватикана са документи, заслужаващи доверие. Там виждаме хоплита, облечен с много къс хитон, който оставя краката съвсем открити. Облеклото понякога е допълнено с наметка. Краката са боси или обути във високи обувки с връзки или сандали. По някои сведения би могло да се заключи, че на труден терен гръцките войници се чувствували понякога по-удобно боси.
	Гърдите са защитени с ризница било от метал, било от кожа или ленен плат, покрити с метални плочки. През архаичната епоха употребявали твърда ризница във форма на камбана, съставена от две бронзови плаки, едната за гърдите, другата за гърба, свързани на раменете и под мишниците с токи. В Аргос неотдавна бе намерен един чудесен екземпляр. По-късно предпочитали меките ризници; за разлика от бронзовите камбановидни ризници, които достигат до кръста, те обикновено са удължени до под пояса с висящи кожени ленти, които предпазвали долната част на корема. Хоплитът носел на главата си метален шлем с кожена или плъстена подплата и често с един или няколко гребена, украсени с дълги пера. Офицерите се отличавали по големината и богатството на перата, с които Аристофан понякога се подиграва. Формата на шлемовете съответствува на различни, ясно разграничени типове, на които традицията дава твърде произволни имена. _Коринтският_ шлем с неподвижен нос и набузници се носел вдигнат нагоре, когато войникът не бил в бой. _Атическият_ шлем нямал защитна част за носа, а набузниците били подвижни и можели по желание да се вдигат нагоре. _Беотийският_ шлем приличал на конична шапка без предпазници за страните и тила. Имало е и други видове шлемове, но тези са най-разпространени върху запазените изображения. При разкопките са намерени много бронзови шлемове, предимно в Олимпия, където наскоро бяха открити много хубави екземпляри. Върху някои има посвещения, които позволяват те да се датират точно.
	Същото се отнася и за бронзовите щитове, които били много често посвещавани като дарове в светилищата. Тяхната форма се е променяла с течение на вековете, като се почне от критско-микенския щит във форма на осмица и се стигне до кръглия щит от класическата епоха, минавайки през „геометричния“ щит с широки странични изрезки и през беотийския, произлязъл от предишния, но с по-малки изрезки. Кръглият щит от V и IV в. е с диаметър около два лакътя (0,90 м). Той е доста изпъкнал навън. Дървената му рамка е покрита от външната страна с обработена или необработена кожа, или дори изцяло обкована с бронз. Понякога в центъра има изпъкнал метален мотив; често това е глава на Горгона, която със страшния си вид трябвало ако не да изплаши противника, то поне да отклони лошата съдба. Външната страна на щита може да бъде украсена и с други емблеми, гравирани или рисувани според това, дали са изобразени върху метал или кожа, както се вижда от рисунките върху вази и от описанията, повечето плод на фантазията, които поетите Есхил в „Седмината срещу Тива“ и Еврипид във „Финикийките“ са дали за въоръжението на аргоските вождове, нападащи Тива. Що се отнася до прочутия щит на Ахил, надълго описан от Омир в XVIII песен на „Илиада“, той принадлежи към сферата на митологията. В замяна на това има парадни оръжия, като щитовете, които Фидий\* е направил за своите колосални Атини на атинския Акропол, чиято изпъкнала част е богато украсена с релефи, представящи борбата на гърците срещу амазонките или битката между кентаври и лапити. Дори вътрешната, вдлъбната страна е била понякога украсена с втъкани или рисувани мотиви върху пълнежа от плат или растителна материя, с които е бил облицован щитът; върху вътрешната страна на щита на Атина Партенос Фидий изписал битката между боговете и гигантите. От същата страна се намирали и двата ремъка, с които боецът държал и действувал с щита: той провирал лявата си ръка до под лакътя и след това хващал втория ремък с длан. Първият ремък, който приличал на широка лента, понякога имал бронзова кована украса; при разкопките в Олимпия са намерени много екземпляри от архаичната епоха, които съставляват интересна колекция. Вътрешната страна на щита била снабдена, освен това с въжени или кожени презрамки, закрепени близо до горния ръб; те служели за носене на щита, когато боецът не го държал в бойно положение, а също и да го закачват на някаква стойка. Поради голямата му тежест по време на поход щитът бил носен от роб, необходим придружител на хоплита. Военното снаряжение, което носел този слуга, се състояло, освен от щита, затворен в калъф от грубо платно, от завивки за нощуване и от една стойка, на която окачвали щита на полето преди бой.
	През архаичната епоха защитните средства на тежковъоръжения войник включвали и наколенници или кнемиди, които пазели предната част на крака от стъпалото до коляното. Но тази принадлежност излязла от употреба в началото на V век.
	Нападателните оръжия на хоплита са главно копието и мечът. Дългото и здраво копие от класическата епоха има дължина около пет лакътя (2,25 м). Освен връх копието често има на задния си край заострен металически шип, с помощта, на който го забивали в земята. Понякога дървената дръжка на копието е обвита с кожа, така че да стане по-широко на мястото, където го обхваща ръката, и да може да се държи по-сигурно. Копието се размахвало обикновено само с дясната ръка, а в лявата се държал щитът. Когато не си служели с копието, пазели го както щита в калъф. Поетите смятали дорийското копие за най-типичното гръцко оръжие. За Есхил то е символ на гръцката военна доблест в противовес на персийския лък. Атина, войнствената богиня, предпочита копието пред меча.
	Мечът, оръжието за ръкопашен бой, служел като последно средство на войника, лишен от копието си. През класическата епоха мечът имал желязно острие, чиято дължина не надминава един лакът (0,45 м). Заострен е от двете страни. Дръжката има тесен предпазител и завършва с топка. Ножницата е окачена на къс ремък, който минава през дясното рамо. Тя се носи толкова високо, че горният край на дръжката на меча достига почти на височината на лявата подмишница; за да се извади оръжието, трябва да се наклони мечът напред, а ножницата да се подпре под лявата ръка. Така може да се изтегли мечът, без да се изпуска щитът, което не би било възможно при по-дълъг ремък. Мушкали с върха и сечели с острите страни на меча. Докато хвърлянето на копие, стрелянето с лък и мятането на късо копие е било предмет на редовно обучение, изглежда, че гърците от класическата епоха не са се занимавали много с фехтовка. Впрочем лесно е да се разбере, че, натоварен с щита и бронята си, хоплитът не би могъл да се ползува от тънкостите на този показен начин на борба.
	Освен бойните отреди на хоплитите гръцката войска е имала леко въоръжени части и конница. Леко въоръжените части са ни много по-малко познати от хоплитите, което се обяснява лесно с техния социален произход. Докато тежките пехотинци, които трябвало да си набавят със собствени средства скъпото въоръжение, принадлежали към богатото съсловие, стрелците, прашкарите и хвъргачите на къси копия се набирали измежду бедните граждани. Те не се нуждаели от защитни оръжия, защото тяхната задача била не да нападат или отблъскват, а да безпокоят и преследват противника. Техните метателни оръжия не били скъпи: това са същите оръжия, които се употребявали и за лов. Двойно извитият лък е най-усъвършенствуваното от тях; въпреки че поетите понякога го считат за типично „персийско“ оръжие, лъкът е имал твърде стара традиция в гръцкия свят, която е засвидетелствувана от легендата за лъка на Одисей в „Одисея“, без да говорим за мита за Херкулес и за Филоктет. Критяните минавали за най-добри стрелци. Резултатността от стрелбата била голяма, когато обсипвали със стрели някой отряд в плътни редици. Дори във войната по море страхът от стрелите бил толкова голям, че съоръжавали бойните кораби със защитни прегради от здраво платно, които опъвали преди сражение по дължината на двата борда.
	Късите копия, които обикновено се използували при лов, служели и по време на война. Употребата им от тежката пехота била обичайна по времето на Омир; двубоите в „Илиада“ започват обикновено с хвърляне на дълго копие, което рядко пропуска целта. По вазите от Дипилон се виждат редици войни, въоръжени от глава до пети, които често държат в ръцете си по две къси копия вместо едно дълго. Тази героична традиция обяснява защо през класическата епоха продължавали да обучават младежите в хвърляне на късо копие, въпреки че това оръжие отпаднало от въоръжението на хоплитите. Впрочем конниците продължавали да си служат с него. Значително по-късо от копието на хоплитите, късото копие има дължина от три до четири лакътя (1,35 до 1,80 м). И то като дългото копие е имало заострени върхове от двете страни. Разстоянието, до което можело да достигне, се увеличавало, когато го мятали не като го държали с цяла ръка, а като използували ремъка по средата му, който служел като двигател.
	Прашката е най-простото метателно оръжие: две връзки или ленти, дълги приблизително две стъпки (около 0,60 м), прикрепени към нещо като кожен джоб. Войникът, въоръжен с прашка, държи с ръка края на двата ремъка, слага в кожения джоб прожектила и започва бързо да ги върти. Когато пуска една от лентите, прожектилът, движен от центробежната сила, изхвърча с голяма скорост. Един опитен хвъргач с прашка можел да мери с голяма точност и да мята на разстояние до един стадий (600 стъпки или около 180 м), както ни съобщава един древен автор. С прашката мятали камъни, но също и „куршуми“, изработени специално за тази цел от глина или метал, предимно от олово. Тези „куршуми“ имали елипсовидна форма и с тях се постигала по-далечна и по-точна стрелба. От тях са намерени голям брой, особено в Олинт, където са останали от обсадата на града от Филип през 348 г. На някои от тях има надписи: имена на племена, написани изцяло или съкратено, или имена на хора. Не е за учудване, че по тях се четат имената на граждани на Олинт или на Халкидика, дори на самия Филип и вероятно на висшите му офицери. Името на Филип се среща и по върховете на стрели.
	Не бива да се забравя, че наред с тези леки оръжия древните гърци през цялата си дълга история са се сражавали с най-простите естествени оръжия, които им давала родната земя — камъни и тояги. В епоса често се разказва как някой герой размахва къс скала, за да смаже неприятеля си. Дори през класическата епоха атиняните с градушка от камъни, хвърляни с голи ръце, и облаци стрели сразили персите, дебаркирали на островчето Пситалия близо до Саламин след края на морската битка. Същата тактика те приложили и когато Демостен през 424 г. завладял о. Сфактерия, защищаван от спартанците. В битката при пирейския квартал Мунихия между привържениците на Тридесетте и привържениците на демокрацията към края на века, през 403 г., Ксенофонт дословно съобщава, че в редовете на демократите имало войници, които се сражавали с камъни. В редица текстове се споменава за употребата на къси тежки тояги като бойно оръжие. Впрочем тристата телохранители, въоръжени с криваци, които според Херодот помогнали на Пизистрат да завземе властта в Атина, били колкото войници, толкова и копиеносци, или _дорифори_, които обикновено съставлявали личната гвардия на гръцките тирани.
	Ако лековъоръжената пехота е играла ограничена роля в големите битки през архаичната епоха и през V в., тя придобила по-голямо значение през следващия век. Още през Пелопонеската война няколко опита в това отношение се оказали твърде поучителни. Така атинският пълководец Демостен, преди да се прочуе в битката при Сфактерия, претърпял през 426 г. тежко поражение в теснините на Етолия от тамошните планинци; планинците, които нямали тежка пехота, изненадали атинския експедиционен корпус в труден терен и му нанесли тежки загуби, като го обсипали със стрели и къси копия и го обърнали в паническо бягство. Тези уроци не били забравени. В началото на IV в. атинският стратег Ификрат организирал наемни части от леко въоръжени пешаци, _пелтасти_, наричани така, понеже вместо тежкия кръгъл щит носели лек щит от ракитак във форма на полумесец, _пелта_, подобен на щита, който според легендата носели амазонките. Пелтастът нямал метална броня. Оръжията му за нападение били дълго копие, което можело да замести обичайното копие, и къс меч за ръкопашен бой. В бой срещу хоплита той разчитал на своята подвижност, за да избягва ударите. Тези части много пъти постигали чудеса, дори срещу спартанските хоплити.

	* * *

	Конницата, както видяхме, е влязла във военната практика на гърците отначало като бойна колесница. Конете първоначално били използувани за впрягане, а по-късно за езда. Още през микенската епоха, както се вижда по кипърските вази, колесницата с два коня, или _бига_, е била широко употребявана. Това е обичайното бойно средство на Омировите герои; по този въпрос сведенията на геометричната керамика напълно потвърждават сведенията на епоса. Боецът от знатен произход отива на бойното поле с колесница, а после се бие пешком като хоплит. За управление на впряга той има возач, който кара колесницата, докато господарят му се сражава. Когато трябва да се движат, боецът, който единствен има щит, стои отляво на водача. Колесницата от Омировата епоха има две колела и направо върху оста е поставен лек кош. Конете са впрегнати от двете страни на ока, към който са привързани с ярем, сложен на шиите им. Понякога колесницата се съпровожда от трети кон, който служи да подсилва впряга. С този обичай навярно се обяснява появата на впрягове с три коня, или триги, които се виждат в няколко изображения от края на геометричната епоха и в някои етруски документи от архаичната епоха. От VII в. започнала да се разпространява модата на колесници с четири коня, или квадриги, докато колесниците като бойно средство постепенно излезли от употреба, както се спомена по-горе, поради по-голямата ефективност на тежката пехота. Квадригата останала оттогава като парадна кола, както може да се види на фриза на Партенона, и возило за спортни състезания, играещо първостепенна роля в големите общогръцки игри. В гръцките войски вече не се употребявали бойни колесници, освен в отдалечени градове като в Саламин\* на Кипър, където запазването на тази традиция може да се обясни с влияния от Азия, или в Кирена, където чак до елинистическата епоха поддържали ескадрони от квадриги, за да прогонват разбойническите банди, които идвали да плячкосват земеделските стопанства по Киренското плато.
	Когато бойната колесница изчезнала, конницата в същинския смисъл на думата заела нейното място. В Омировите поеми не се споменава никъде за участие на конници в сраженията и твърде малко се говори за езда. Но от VII в. започват да се появяват изображения на въоръжени конници по вазите, по барелефите, какъвто е известният фриз на Приний в Крит, сред статуетките от печена глина и бронзовите предмети. През архаичната и класическата епоха ролята на конницата рядко е била решаваща за изхода на войната. Преди всичко в континентална Гърция нямало благоприятни условия за коневъдство поради липсата на добри пасища, освен в някои плодородни области като Тесалия и по-малко в Беотия и Евбея. Ето защо тесалийската конница се радвала на такава слава; това било единствената област в Гърция, където съотношението между кавалерия и пехота във войската било едно към две. В беотийската войска, където конницата също имала стара традиция, трябвало да дойдат тактическите нововъведения на Епаминонд, за да получи тя важна роля в сраженията. Затова пък в някои колонии, чиято територия била подходяща за отглеждане на коне — Кирена, Тарент и Сиракуза, — конницата запазила значението и големия си престиж.
	Гръцкият конник яздел дълго време на голо, после върху просто покривало или животинска кожа. Той не познавал седлото и стремената. Управлявал коня си с метална юзда, свързана с поводите, но не познавал подезичника. Ето защо, за да чувствува конят по-осезателно юздата, правели я много груба, с остри ръбове или осеяна с шипове, които силно наранявали устата на коня. Затова в текстовете се говори за кървава пяна, която рисували и художниците в композициите си с коне. Амуницията на главата се състояла от същите главни части, каквито се използуват и сега: ремък под носа, начелник, оглавник и странични ремъци, снабдени от края на V в. нататък с фалери, малки металически кръгчета, украсени с релефи или инкрустации, които били заканвани за ремъка с помощта на халка, поставена от вътрешната им страна.
	Въпреки че били умели ездачи, както свидетелствува ръководството на Ксенофонт „За ездата“, гръцките конници не могли да нападат с такъв устрем, както конниците от Средните векове, които, здраво вкопчени в седлото и стремената си, придавали на копието цялата енергия, получена от галопиращия кон. Гърците могли да удрят само със силата на ръката си, за да не бъдат изхвърлени от седлото. Затова пред дългото копие те предпочитали две по-къси и по-леки копия, които служели еднакво добре за хвърляне и за мушкане. Те рядко употребявали лъка, оставяйки това оръжие на „варварските“ конници — скити или перси. Един меч допълвал нападателното им въоръжение. Често те нямали защитно оръжие и разчитали на бързината и ловкостта си, за да избягнат неприятелските удари. Все пак понякога в ръката им се вижда кръгъл щит, по-малък от щита на хоплитите. Обичайното им облекло е _хламидата_ — къса наметка, прикрепена на дясното рамо с фибула. Под хламидата конникът обличал хитон. На главата си носел или шапка с широка периферия, наречена петасос, или кожена шапка, или шлем. Обут бил в сандали или леки ботуши, чийто горни краища били обърнати навън. Така са представени на фриза на Партенона младите атиняни, яздещи в блестяща кавалкада.
	С това си въоръжение гръцката конница не била ударна войска. Тя предвождала основните части и по време на битка охранявала фланговете на войската, а след победа преследвала бягащия неприятел. Единствено тесалийците, изглежда, системно използували ескадроните си (чиито конници носели броня), за да решат изхода на някоя битка. Едва след като си осигурил тяхната помощ, Филип създал под командуването на сина си Александър тежковъоръжена конница, която допринесла по решаващ начин за победата при Херонея.
	Държавата не снабдявала с въоръжение нито хоплита, нито конника, който освен това трябвало да си набави и кон. Оттук и аристократичният характер на гръцката конница, какъвто имали преди това бойците с колесници. Коневъдството или хипотрофията било привилегия на знатните семейства, които били същевременно и богатите семейства; заниманието с коне било белег на аристократизъм или поне някаква форма на снобизъм, както при младия Фейдипид, син на селянина Стрепсиад, в „Облаци“ на Аристофан. В Атина конниците се набирали от двете цензови класи, които имали най-високи доходи; втората класа се наричала именно класа на „конниците“. Тях изобразява Аристофан в едноименната си комедия (424 г.) — привързани към традициите на предците и стремящи се да подкопаят авторитета на демагога Клеон. Ксенофонт, който сам бил конник, е ярък изразител на заниманията и интересите на гръцките „конници“ от началото на IV в.

	* * *

	Организацията на военните сили е различна в различните държави и през различните епохи. Ние познаваме относително добре военната организация на Спарта и Атина през класическата епоха. Но с едни и същи названия невинаги се означават еднакви бойни единици. Така названието лохос в спартанската пехота означава многобройна част, отговаряща на голям батальон, докато същата дума в Атина се употребява за по-малка бойна единица от порядъка на рота. Така че задълженията на офицера — лохаг, командуващ лохос, са различни в двете войски. Все пак организационните принципи са навсякъде същите: войникът се зачислява в бойни части, нарастващи по големина, подобни на нашите взводове, роти и дружини, чиито наличен състав е кратен на числото 10. Чинът на командуващите офицери произлиза обикновено от името на бойната единица: така _еномотархът_ в Спарта командува взвод или _еномотия_, _лохагът_ е начело на _лохос_; _триакатиархът_ в Кирена командува рота от 300 човека; _таксиархът_ в Атина е началник на дружина или _таксис_.
	Големите части, които могат самостоятелно да водят военни действия и са съставени от поделения с различни родове оръжие, са подчинени на военачалници, чието название е различно: в Атина ги наричали _стратези_, подпомагани от двама _хипархи_, които командували конницата; в Спарта един от двамата царе водел военните действия с помощта на началниците на корпусите — _полемархите_\*. Най-разпространеното название за висш офицер е _стратег_.
	Набирането на войските било тясно свързано със социалната и политическата организация на града. Общественото деление се запазвало и във войската; в Атина, за която сме по-добре осведомени, отколкото за другите, това деление се спазвало строго, защото всяка от десетте фили, от които било съставено гражданското тяло, давала за армията по една дружина (таксис) хоплити, командувани от _таксиарх_, избиран от същата фила. Този таксиарх избирал _лохагите_ (командири на роти). Той също определял кои войници от неговата фила трябва да участвуват във военните походи — тежка отговорност, която можела да предизвиква конфликти и злоупотреби. Същата процедура се прилагала и за конницата: всяка фила давала по един ескадрон (фила) от 100 конници, командувани от изборен филарх\*, чиито пълномощия били същите като на таксиарха. Набирането на конниците и на хоплитите ставало, както видяхме, на принципа на имотния ценз; гражданите, които нямали достатъчно средства, служели в леко въоръжените части и най-вече във флотата.
	Гражданинът получавал специално обучение, за да се подготви за военна служба. Това обучение било особено развито в Спарта, където всички усилия били насочени към това, да се направи младият спартанец воин. Но дори атинската демокрация, чиито стремежи били далеч по-различни от тези на спартанската държавна уредба, полагали особени грижи за бъдещите войници. Тя е създала за тази цел ефебията, твърде характерна институция за военните задължения, които имали всички пълноправни граждани на античния град държава. Ние разполагаме с подробно описание на тази система едва от периода след битката при Херонея благодарение на Аристотеловата „Атинска държавна уредба“, съчинение, написано по времето на Александър Велики, когато ефебията\* току-що била реорганизирана. Но вероятно тази институция поне в основните си постановки е съществувала от дълго време. Така, както ни я описва Аристотел, тя представлява задължителна военна служба за всички атински младежи от 18 до 20 години — поне за младежите, които принадлежат към класите с имотен ценз, предоставящи конниците и хоплитите. Тези младежи, групирани по фили и ръководени от началници, избрани от народа, преминавали физическа и военна подготовка под ръководството на специални инструктори. Те се хранели заедно за сметка на държавата. През втората година на службата им ги изпращали извън Атина на гарнизон в погранични крепости като Елевтера\*, Фила или Рамнунт\* и правели маневри на открито поле. В края на втората година те били освобождавани от служба и оттогава ги смятали за напълно обучени граждани. След това от двадесет до шестдесет годишната си възраст подлежали на мобилизиране; всеки набор, означен с името на архонта-епоним на годината, в която той бил записан в ефебските списъци, е могъл да бъде свикан изцяло или частично по инициатива на стратезите. При това последните десет набора, в които влизали гражданите от 50 до 60-годишна възраст, могли да бъдат мобилизирани само за да защищават територията, но не участвували в походи извън Атика.
	Така атинянинът бил военно задължен в продължение на 42 години: две години в ефебията, тридесет години на разпореждане на действуващата армия и десет години в териториалния запас. Човешките резерви на големия град дали възможност да се съберат в началото на Пелопонеската война, както казва Тукидид, 13 000 хоплити и 1200 конници, без да се броят леко въоръжените отреди, помощните части и ветераните, натоварени да пазят територията. През 369 година, когато Атина обявила мобилизация, за да помогне на застрашената от Епаминонд Спарта, експедиционният корпус, поставен под командуването на Ификрат, наброявал 12 000 хоплити. По същото време беотийската войска разполагала с около 13 000 хоплити и 1500 конници. Спарта никога не могла да събере толкова голяма войска: при Платея в 479 г. тежковъоръжената й пехота възлизала на 10 000 души, от които половината били спартанци в същинския смисъл на думата; но по-късно тя никога вече не достигнала такава численост и трябвало да разчита на изключителните качества на своите войници, за да се компенсира численият недостиг, който с течение на времето се чувствувал все по-осезаемо. Тези цифри се отнасят за най-големите военни операции, а най-често войсковите части били много по-малобройни — от по няколко хиляди, а понякога и от по няколкостотин души. Разбираемо е, че, като имали пред вид ограничения брой на собствените си войски, гърците са приписвали на големите армии на Дарий и Ксеркс, които набирали войници от огромна империя, численост, навярно много по-голяма от действителната.
	Тактиката на гръцката войска обикновено била твърде проста. Тя имала за цел да предизвика фронтално сблъскване между противниците на открито поле. Двете неприятелски войски се нареждали в боен строй по традиционен, строго определен ред: бойният корпус в центъра, леките части и конницата, когато имало такава — на фланговете. В бойния корпус, който играел решителна роля в сражението, хоплитите били подредени в сгъстен строй с дълбочина от десет до дванадесет редици. По неизменна традиция разполагали най-добрите части на дясното крило на бойния строй. Този обичай се обяснява навярно с факта, че, държейки щита с лявата ръка, десният фланг бил по-уязвим както за отделния боец, така и за цялата бойна единица; затова поверявали на елитните войни най-изложената страна. Офицерите били на първа линия и самият военачалник често участвувал в битката; нямат брой прочутите пълководци, загинали в бой.
	Преди да влязат в сражение, имало обичай да се извършат някои религиозни обреди. Гърците вярвали, че във войната и във всички останали дела боговете и съдбата решават изхода; така мислил още Омир и по този въпрос, както и по много други, Гърция от архаичната и класическата епоха си останала вярна на наученото от „Илиада“. Всеки военачалник бил придружаван от предсказатели и тълкуватели, които се допитвали до боговете и тълкували знаменията, изпращани от тях. Споменавайки прочутия предсказател Тейзамен, родом от Елис, който бил на служба в Спарта, Херодот му приписва непосредствената заслуга за пет големи победи, спечелени от спартанците, като се почне от битката при Платея и се стигне до битката при Танагра. По-късно, когато спартанецът Лизандър, победителят при Егоспотами, за да увековечи победата си, издигнал в светилището в Делфи статуи на себе си и на своите първи офицери, той поставил до собствената си фигура статуята на предсказателя Агий, който го придружавал в тази война. Така, независимо от това, дали се ръководел от вяра или искал просто да се хареса на доверчивия народ, дали бил дълбоко религиозен като атинянина Никий, или лекомислен и скептичен като Алкивиад, военачалникът не пропускал да направи възлияния, да принесе жертва и да се допита до предсказателите. Ако предсказанията били неблагоприятни, колебаели се да влязат в бой. В своето описание на битката при Платея Херодот разказва, че спартанците, засипвани от персийските стрели, останали неподвижни по местата си, без да се опитат да дадат отпор, докато техният пълководец Павзаний не успял да изтръгне от боговете с много молитви и жертвоприношения благоприятно знамение. Военачалникът на персийската войска Мардоний си осигурил с много злато услугите на един прочут гръцки предсказател, който мразел спартанците и правел жертвоприношения за успеха на персите.
	Щом се получело благоприятно предзнаменование, сражението започвало. След като леко въоръжените стрелци и прашкари внасяли объркване в редовете на неприятеля, обстрелвайки го непрекъснато, хоплитите запявали древна бойна песен в чест на Аполон, т.нар. _пеан_\*, и се хвърляли в решаващия бой. Битката се свеждала до ръкопашни схватки с копие и меч, докато единият от противниците отстъпел и побегнел. В боя победата се обезпечавала колкото от моралните качества, толкова и от тактическото умение; за да се поддържа сцеплението в една нападателна или отбранителна линия, за да се стягат редиците и да се попълват местата на падналите, били необходими сигурни рефлекси, които добре обучената част придобивала с непрекъснати задружни упражнения; но необходими били и непоклатима смелост и самопожертвувателност. С тези високи военни добродетели дълго време се славели спартанските войници, които от средата на VII в. пеели бойните елегии на поета Тиртей: „Напред, младежи, бийте се и останете на местата си в редицата! Не се поддавайте на позорно бягство или страх! Изковете в гръдта си силно и храбро сърце! Забравете любовта към живота, когато сте срещу неприятеля!… Бъдете твърди! Нека всеки издържи удара, разкрачил широко крака и здраво стъпил с нозе, вкопани в земята, захапал устни със зъби!“
	За да се сложи край на признатото превъзходство на спартанските хоплити, била необходима онази революция във военната тактика, която е дело на военния гений на Епаминонд. При Левктра през 371 г., после при Мантинея през 362 г. този тиванец направил едно решаващо нововъведение: вместо да постави по традиция собствената си фаланга на дясното крило, той заменил бойния строй в права редица с клиновиден строй. На върха на клина разположил своите хоплити в дълбочина на петдесет редици. Тази плътна маса, „прилична на нос на триера“, сразила фалангата на спартанците, която била насреща й, построена според обичая в дълбочина от двадесет реда. Като разбил по този начин най-напред главните сили на неприятеля (това е основният принцип във военната стратегия на Клаузевиц) с обмислен и точно нанесен удар, той лесно се справил с остатъка от неприятелската войска, която при това имала явно числено надмощие. Изнамирането на „клиновидната фаланга“, към която в Мантинея Епаминонд прибавил като ударна сила и конницата, разклатило установената още от VII в. практика и показало какви възможности може да намери опитният пълководец в умелото разполагане на войските си. Атиняните отдавна открили това в морските битки, но по сухо консервативният дух на спартанците и уважението към военната им сила попречили дотогава на военното изкуство да се усъвършенствува; Филип Македонски възприел тактиката на Епаминонд и на свой ред я доразвил.
	Когато единият от противниците побегнел, конницата на победителя се спускала да го гони, но рядко го преследвала докрай. Победоносната войска, доволна, че е принудила неприятеля да признае превъзходството й, издигала трофей — дървен кол, наподобяващ човешка фигура и окичен с оръжия, представляващ конкретен символ на победата, и пеела победни пеани. Погребвали мъртвите си и връщали труповете на неприятеля, който, искайки за тази цел примирие, признавал с това поражението си. На победителя оставало да се възползува от победата си, като предложи на неприятеля изгодни за себе си условия, и да благодари на боговете, като им посвети една десета от плячката под форма на дарения за местните светилища или дори в някои случаи — за панелинските светилища.
	В този си вид войната може да е приличала на кървава игра, която имала точно определени правила и давала възможност на градовете съперници да решават споровете си окончателно. Но въоръжените конфликти невинаги са имали такъв характер. В действителност решаващите сражения били изключение в гръцката история и войните често се протакали от година на година, влечейки със себе си безброй злини. Причината за това била преди всичко забележителната неспособност на гръцките войски да превземат с пристъп укрепени градове. В това отношение почти не се забелязва напредък от Троянската война до класическата епоха; също както войските на Агамемнон тъпчели цели десет години пред Илион и го превзели само с хитрост, така и спартанските хоплити, колкото и сигурни да били в превъзходството си на открито поле, не съумели през цялата Пелопонеска война да превземат крепостите на Атина и Пирея и накрая сломили атинската съпротива само чрез обсада и глад. При липсата на подходящи обсадни машини добре защищаваната крепост била практически непревземаема с жива сила.
	В началото на IV в. Дионисий Стари от Сиракуза построил първите метателни машини и подобрил обсадните машини, вероятно под влияние на картагенците. Преди това в текстовете се споменава само, че при обсадата на Самос през 440 г. Перикъл употребил машини, че през Пелопонеската война били използувани при известни обстоятелства „овни“ и се говори за един военен похват — хвърляне на горящи копия, с които беотийците опожарили дървената крепост на Делион през 424 г. Трябвало да дойде революцията във военното дело през IV в. и времето на Филип Македонски, за да се развие по примера на Дионисий от Сицилия обсадното изкуство (_полиоркетиката_) в същинска Гърция.
	Дотогава отбранителната тактика еволюирала по-бързо от нападателната, за което свидетелствува „Ръководство за отбрана на местата“, написано през 360 г. от един аркадски офицер, Ений Тактика. Предписанията, съветите, военните похвати, които са предмет на този труд, обясняват защо гръцките войски преди средата на IV в. така често търпели неуспехи пред укрепените градове. След Персийските войни броят на тези градове в същинска Гърция непрекъснато нараствал. Дълго време микенската традиция на мощни крепостни стени била забравена и архаичните градове се задоволявали с това, да дават убежище на населението в своите акрополи, които единствено били укрепени със стени. Но през VI в. градовете в Йония, застрашени от завоеванията на Кир, се оградили с крепостни стени. Стените във Фокея, издигнати със средства, получени от търговията със Запада, били от дялан камък, което учудвало съвременниците, свикнали с тухлените стени на източните градове; но за войската на Кир това не била първата обсада и те превзели града, като издигнали тераси, чрез които могли да се изкачат на стените и да обстрелват противника. В Атина\* само Акрополът бил укрепен преди края на VI в., когато според последните проучвания самият град бил за пръв път ограден със стени. Тъй като тези стени били разрушени от персите през 480 г., Темистокъл набързо ги издигнал отново, прилагайки една техника, която често била използувана за стените на гръцките градове: върху здрава каменна основа издигали зид от непечени тухли. В началото, за да върви работата бързо, вложили в основата на строежа вече употребявани камъни, та дори погребални стели (Тукидид, I, 93). После за укрепяването на Пирея работили по-грижливо, като дори свързвали блоковете с метални скоби, нещо, което се практикувало само при строеж на представителни сгради и било изключение при постройки за утилитарни цели. При стените от този тип надстройката от сурови тухли обикновено не съществува вече, а е останала само каменната основа, повече или по-малко разрушена. Само в сицилийския град Гела при неотдавнашните разкопки е разкрита дебела тухлена стена, добре запазена до известна височина. Според гръцките тактици тухлените стени били твърде устойчиви на удари с „овни“.
	Когато финансовите възможности позволявали и каменоломните били близо до работниците, строели крепостните стени изцяло от дялан камък. Такива били стените към края на архаичната епоха на о. Тасос, строени от мрамор и гнайс, намиращи се в изобилие на острова. Те били реставрирани след Персийските войни и по-късно отново след 411 г. В същинска Гърция най-добре запазени са крепостните стени на Месена\*, издигнати след победите на Епаминонд, и стените на Егостена\* в Мегарида, в полите на Китерон; те са хубави образци на класически укрепления със стени в прави линии, от които се издават четвъртити кули, два пъти по-високи от стените. Градежът на стените с хубавите им правилни редове от рустицирани камъни е прекрасен. Стените били увенчани с бойници и зъбери или с непрекъснат парапет с амбразури. Често кулите били покрити. Те се издигали на 20–30 м една от друга, така че защитниците да могат успешно да бранят стената с обстрел от стрели и копия. По-късно, когато катапултата, изобретена от инженерите на Дионисий Стари, получила широко разпространение, големият обсег на действие на тези машини позволил да се увеличи разстоянието между кулите и дори да се заменят те с триъгълни подсилващи зидове в самата стена, на която оттогава започнали да придават не права, а начупена линия; но тези нововъведения се разпространили най-вече от времето на Филип Македонски нататък.
	Освен укрепени градове гърците умеели да строят и крепости, за да наблюдават ключови пунктове и да охраняват границите. Така Атика била защитена от нападенията на съседите си с известен брой крепости: Елевтера, Фила, Рамнунт, чиито развалини и днес още стърчат. Специално Елевтера, доминираща над китеронския проход, който води към Платея и Тива, все още се издига на един стръмен, скалист връх с кулите и стените си, запазени в доста добро състояние и изпълнени с хубавия изодомен градеж на IV в. Някои от тези крепости, като Фила и Декелея, са играли важна роля в политическата и военната история на Атина. През V в. повечето от укрепленията от този род не били така усъвършенствувани; укреплението, което атиняните построили в Делион през 424 г., било изградено предимно от дърво, поради което беотийците успели да го запалят. Във всички области на Гърция се срещат малки изолирани укрепления, обикновено четвъртити кули, построени солидно от дялан камък, които се издигат сред ниви и пасища и за чийто строеж не са търсели специално укрепено местоположение. Датата на строежа на тези укрепления, които се срещат и в планините и по островите, е трудно да се определи, но някои от тях, ако се съди по зидарията на стените, са поне от IV в. Вероятно това са заслони или наблюдателни кули, издигани в погранични области или на отдалечени места, които били изложени на опустошение от грабители, дошли по суша и море; оттам местните селяни и пастири могли да спират набезите на появили се ненадейно неприятелски отреди.
	Цялата тази отбранителна система затруднявала нападателите дотогава, докато обсадното дело не влязло в нов етап на развитие. Обикновено военните действия по суша през V в. и първата половина на IV в. се водели по следния начин: след обявяване на войната чрез посредничеството на глашатай нападащата страна свиквала войските си, присъединявала към тях съюзническите контингенти и влизала в територията на неприятеля. Разбира се, преди да влезе във война, нападателят се допитвал до боговете, като изпращал пратеник до прочути оракули или се доверявал на местните оракули и установените обреди. Най-подходящите годишни времена били пролетта или лятото. Избягвали зимните походи, за да не бъде войската изложена на лоши атмосферни условия; в „Ахарняни“ Аристофан описва как таксиархът Ламах, на когото било заповядано посред зима да отблъсне нападение на беотийците по границата, проклина снега и лошото време. Щом стъпела на неприятелска територия, войската систематично я опустошавала и оплячкосвала: опожарявали селски стопанства, отвличали добитък, унищожавали неприбраната реколта, изсичали овощните дървета и лозята, та дори изравяли с пръчки скилидките на чесъна, за да са сигурни, че нищо не е пропуснато. При нашествие селяните намирали спасение в бягство: укрепените градове били именно за това — да ги приютят, а крепостните стени били строени така, че освен градските квартали обхващали широки незастроени пространства, които служели главно за подслоняване на бежанците. Така, през Пелопонеската война селяните от Атика се тълпели безредно в празните места и в светилищата на града и на Пирея, както и между Дългите стени; това внезапно струпване на населението, пропъдено от своите села и живеещо на лагерни начала при плачевни хигиенични условия, предизвикало страшната чумна епидемия през първите години на войната. Ако войските на нашественика не срещали пред себе си противникови части, за да се реши битката на открито поле, те стигали до градските стени. Изненадата, страхът или предателството понякога отваряли вратите на града, както се случило през март 431 г. в Платея, когато един предател вмъкнал в града 300 тивански хоплити, или в Амфиполис, който се предал при първия призив на Бразидас. В противен случай единствената надежда на нападателя била да превземе града с обсада, която обаче трудно се поддържала успешно дълго време; на Атина били необходими повече от две години (431–429), за да покори Потидея в Халкидика. Обикновено след демонстрация пред градските стени нашественикът, не желаейки да търпи несгодите на дълга обсада посред зима в една вече опустошена област, лишена от всякакви средства за живот, се връщал обратно и разпускал войските си до следващата пролет. Това бил в общи черти начинът на воюване през дългите години на Пелопонеската война, поне докато спартанците не завладели Декелея\*, опорна точка, която им дала възможност да се настанят на постоянен лагер дори през зимата в равнината на Атика.
	На тази обща стратегия държавите, които не разполагали с достатъчна войска за редовно сражение или не искали да поемат такъв риск, отговаряли с внезапни набези, а понякога устройвали засади като онази, която етолийците устроили на атинянина Демостен през 426 г., или като засадата, при която атинянинът Ификрат начело на своите пелтасти унищожил една спартанска пехотна част по време на Коринтската война. Още по-успешно било противодействието по море, защото морското превъзходство давало възможност да се нанасят на врага неочаквани удари. По време на Пелопонеската война Атина не пропускала да опустошава всяко лято бреговете на Пелопонес до края на Лаконския залив; години наред тя поддържала военна база в Пилос в Месения и с всички средства пречела на морската търговия на Спарта и съюзниците й. Този конфликт бил в голяма степен, както ясно са разбрали това и съвременниците, борба на сухопътна срещу морска сила и Спарта спечелила войната едва когато благодарение на Лизандър и на персийското злато успяла да унищожи атинската флота. Решаващата роля, която е играла военната флота, е една от отличителните черти на гръцката история.

	* * *

	Още от микенската епоха гърците използували корабите си за война и пиратство, две сродни дейности, които в техните очи трябва да са изглеждали равнозначни чак до елинистическата епоха. Една прочута плочка от Пилос загатва за някакъв морски поход. Троянската война е най-известната от много подобни войни, в които флотата и сухопътните войски действували съвместно. Ние не познаваме добре микенските кораби: няколкото гравирани камъка, рисунки или графити са твърде оскъдни и твърде лаконични документи, за да ни дадат достатъчно сведения за гръцкото мореплаване през второто хилядолетие. Но няма съмнение, че лодките, които са били в употреба по това време, са позволявали да се предприемат далечни плавания; нападението на морските народи над Египет в края на XIII в., между които имало и ахейци, показва това достатъчно ясно.
	За Омировата епоха ние сме по-добре осведомени благодарение на двете поеми и на фигуралните изображения върху геометричните вази. На вазите, както видяхме, често се изобразяват морски сражения или схватки край кораби, които ни дават поразителни аналогии с описанията у Омир. Като се съчетаят данните от тези два източника, може доста точно да се опишат големите безпалубни галери с метално острие-клюн на носа и с повдигната предна и задна част, заградени с парапет. Гребците са разположени в по една редица от двете страни и опират веслата си на поставки във форма на кука, забити направо на планшира (греда по дължината на горния край на борда — б.пр.) Между двете редици на гребците един издигнат коридор или „курсия“ улеснява движението между предната и задната част на галерата. Там стоят войниците. Корабът се управлява с помощта на две дълги весла, които служат за кормило и са разположени от двете страни на кърмата. Кормчията отива от едната до другата страна по мостик, по който се движи само той и който е дълъг колкото цялата ширина на кораба — на това място, близо до кърмата, тя е около два метра. Върху този мостик Аякс, както е описано в XV песен на „Илиада“, скочил, размахвайки огромно абордажно копие, за да отблъсне от борда на високите гръцки кораби, изтеглени на брега, нападението на троянците.
	Така изглеждал дългият кораб — „тясната галера“, както казва Виктор Берар, употребявайки израза, с който си служели през „великото столетие“ (времето на Людовик XIV — б.пр.), — който е бил използуван в гръцката флота през ранноархаичната епоха. Той се движел едновременно с весла и с платно. Единствената мачта била подвижна и се издигала по средата на кораба, забита в отвор на междинната пътека и закрепена в долния си край с дървено трупче, приковано към кила. Един хоризонтален прът, който се движи с помощта на кожени въжета, носи единственото четвъртито платно, което се държи и направлява посредством въжета и раменете на пръта. Това устройство не бележело никакъв напредък в сравнение с египетските кораби и не позволявало да се плава срещу вятъра; било възможно само плаването с вятър откъм кърмата или при силен страничен вятър. Когато вятърът бил насрещен, трябвало да спуснат платното и да вземат веслата. Гребците могли да бъдат до петдесет души, т.е. по двадесет и петима на всеки борд; това вече се доближава до типа на кораба с 50 гребла или пентеконтора\*, който получил широко разпространение през VII и VI в.
	Понеже дългите кораби от Омировата епоха били снабдени с клюн, те можели да разрушат неприятелски кораб с пряк удар; въпреки че нямаме сведения за истинско морско сражение от тази епоха, ясно е, че вече е съществувала морска тактика. Тя била усъвършенствувана от големите морски държави и главно от Коринт. Този голям град, разположен на Провлака и обърнат към двете морета, развил военната си флота, за да брани търговията си и връзките с колониите си; за тази цел Коринт построил флота с кораби от нов тип, без палуба, ниски, по-бързи и по-подвижни, с по петдесет гребци, чиито весла вече не лежали върху куки, а минавали през отвори в горния край на борда. Тези пентеконтори, дълги около тридесет метра, били също така характерни за Средиземно море, както по-късно норманските дракари — за Атлантическия океан; те били по-маневрени от корабите през Омировата епоха и затова по-добре използували клюна. Заедно с корабите с по 30 гребци — _триеконтори_ подобни на тях, но по-малки по размери, те съставяли основната част на архаичните гръцки ескадри и направили възможна колониалната експанзия по далечните морета. Така например на две пентеконтори Батос със своите другари преплувал от о. Тера до Либия, където основал град Кирена.
	{img:69_hoplit.jpg|#Ил. 52 Хоплит. Малка бронзова статуйка, намерена в Додона и датираща от края на VI в. Войникът, закриващ се с щита си, пристъпва напред, замахвайки с копието (изчезнало). Той носи „коринтски“ шлем с голямо, подобно на грива украшение, метална „камбановидна“ броня и наколенници. Има дълги коси. (Музеят в Берлин).}
	{img:70_pogrebalna_stela.jpg|#Ил.53 Погребална стела на атинянина Аристион. Долу се чете подписът с архаични букви: „Работа на Аристокъл“ (към 520–510 г.). Върху къдравата си коса хоплитът носи вдигнат „коринтски“ шлем (една част е счупена). Над тънкия хитон има броня, удължена с кожени парчета. Носи наколенници и държи копието си с лявата ръка. Много от детайлите са само нарисувани и от тях са останали следи. (Национален музей, Атина).}
	{img:71_stela_deksileos.jpg|#Ил.54 Погребална стела на атинянина Дексилеос. Този конник, загинал през 394 г. по време на Коринтската война, е представен в момента, в който удря с копието си (изчезнало) повален на земята противник. Последният е изобразен гол, както се изобразявали херосите, докато Дексилеос, с хитон и хламида, носи военното облекло на това време. (Музей Керамейкос, Атина).}
	{img:72_korintski_shlema.jpg|#Ил.55 и 56. Два бронзови „коринтски“ шлема. Този тип шлемове със заоблена теменна част, понякога подчертана с ръб, с надносник, набузници и тилна част нямат нито една подвижна част (с изключение на украсата от пера, която е изчезнала). Освен в сражение (вж. ил. 58) този шлем се е носил винаги вдигнат (вж. ил. 49, 53, 82). Понякога е бивал украсен с резки (ил. 58) или дори с релефи на набузниците. Отвътре е бил подплатен с кожа. (Музеят в Олимпия).}
	{img:73_dospehi.jpg|#Ил.57. Доспехи от геометричната епоха. Шлемът и бронята са намерени в един гроб в Аргос и датират от втората половина на VIII в. Бронята е от две части — за гърдите и за гърба, които се свързвали със сглобки и връзки. Шлемът има набузници и на върха висок гребен, който носи украса от конски косми. (Музеят в Аргос).}
	{img:74_korintski_shlem.jpg|#Ил.58 „Коринтски шлем“. Този детайл от северния фриз на съкровищницата на Сифнос в Делфи, скулптиран към 530 г., показва как са носили във време на бой „коринтския“ шлем. Бягащият гигант на втори план, който гледа назад, има шлем с гребен във форма на кантарос с пера, закрепени към двете дръжки на кантароса. Вляво лицето на Артемида. (Музеят в Делфи).}
	{img:75_bronzov_stit.jpg|#Ил.59 бронзов щит. Фотографиран в момента на откриването му, щитът с кръгла форма е бил смазан от тежестта на пръстта. Върху бордюра личат остатъци от посветителен надпис. (Олимпия).}
	{img:76_napadenie.jpg|#Ил.60-62 Нападение над укрепен град. Тези фризове произхождат от монументалната гробница на местен владетел от Триса (Гьолбаши) в Ликия (краят на V в.). Някой гръцки скулптор ги е изваял от местен варовик. Войници с гръцко въоръжение атакуват назъбена крепостна стена, която други войници защищават. Между тях са седнали владетелят и неговата съпруга, привидно равнодушни към битката. Забележителен опит да се представят многобройни групи въпреки техническите трудности на барелефа: вероятно е влиянието на голямата живопис. Тази сцена се тълкува, навярно погрешно, като превземането на Троя. (Художествено-исторически музей, Виена).}
	{img:77_amazonka.jpg|#Ил.63 амазонка на кон. Тази пластична атическа ваза, подписана от керамика Сотадес (средата на V в.), е открита в една пирамида в Мерое, Нубия. Ездачката носи „атически“ шлем с висок гребен и с вдигнати набузници. (Музеят в Бостън).}
	{img:78_elevterskata_krepost.jpg|#Ил.64 кът от Елевтерската крепост. Вътрешността на северната крепостна стена до една кула. Запазена е само долната част на стената. Хубав градеж от правилно издялани камъни. Вратата в средата води във вътрешността на кулата. Вдясно на крепостната стена се вижда таен вход (потерна), (вж. ил. 67).}
	{img:79_krepostnata_stena.jpg|#Ил.65 крепостната стена на Гела. Горната част на стената, зидана от непечени тухли, е отчасти запазена над каменния цокъл. За да се съхранят тези крехки останки, са направени защитен кофраж и покрив от пластична материя. Заслужава внимание тайната врата (потерна) с островръх свод, подобна на вратите на обсадения град върху фриза от Триса (вж. ил. 61–62).}
	{img:80_ukrepleniha_egostena.jpg|#Ил.66 укрепленията на Егостена (самолетна снимка). Малкият град Егостена се е издигал върху възвишение близо до морето в един уединен край на Мегарида, в подножието на Китерон. Високите силуети на няколкото кули още стърчат над крепостната стена, която е доста добре запазена (забележете особено ъгловата кула вдясно).}
	{img:81_krepostta_elevtera.jpg|#Ил.67 крепостта Елевтера (самолетна снимка). Изградена през втората половина на IV в., тя се издига на скалиста височина над главния проход на Китерон по пътя от Атина за Тива. Цялата северна част на крепостната стена с издадени навън четвъртити кули се вижда още добре. Кулата на (ил. 64) е последната вляво (на мястото, където се спуска склонът). Непосредствено от дясната й страна се вижда просека на тайния вход (потерната).}
	{img:82_ahil.jpg|#Ил.68 Ахил. Атическа червенофигурна амфора, датираща от третата четвъртина на V в. (съвременница на Партенона). Изобразен е Ахил като хоплит от онова време, без шлем и щит. Той носи броня, удължена с кожени ивици и закрепена на раменете с презрамки. На гърдите му — образът на Горгона. Няма наколенници. Героят държи в лявата ръка дълго копие, подсилено в (средата на долния край с метално острие за забиване в земята). Мечът, чиято дръжка се подава изпод лявата му мишница, е окачен на къс ремък. (Музей на Ватикана).}
	{img:83_gerion.jpg|#Ил.69 Тройният герион. Атическа чернофигурна амфора (третата четвъртина на VI в.). Противникът на Херакъл е със стройно тяло на хоплит. Неговото куче-чудовище е двуглаво. Рисунката дава възможност да се видят добре двете страни на кръглия щит, който се е употребявал в гръцката войска. От външната страна рисувана или релефна емблема с магическа сила, тя трябвало да изплаши неприятеля и да отклони лошите удари (тук емблемата е глава на Силен). Вътрешната страна на щита е с подплата (понякога рисувана или везана), върху която са закрепени метални или ремъчни дръжки — една по средата на щита, през която боецът провирал ръката под лакътя, и друга, до ръба, която хващал с ръка. (Национална библиотека, Кабинет за медали, Париж).}
	{img:84_dvuboi.jpg|#Ил.70 Двубой. Коринтски кратер (втората четвъртина на VI в.). Двама герои, въоръжени като хоплити, се замерват един друг с копия над тялото на човек, наречен Хиполит (името е написано с коринтска азбука). Зад всеки от воините се вижда по един помощник на кон (Лувър).}
	{img:85_spartanski_voinizi.jpg|#Ил.71 спартански войници, връщащи се от бой. Лаконска купа (от средата на VI в.). Художникът е изрязал фрагмент от фриз, за да украси дъното на купата. Голи войници носят тялото на умрелия си другар. Трогателната суровост на траурното шествие отразява добре войнишкия идеал на Спарта. В долната част на рисунката два биещи се петли, които нямат никаква връзка с главната сцена. (Музеят в Берлин).}
	{img:86_ahil_pentezileja.jpg|#Ил.72 Ахил и Пентезилея. Атическа червенофигурна купа (към 470–460 г.). В момента, когато нанася смъртоносния удар на амазонката, Ахил се влюбва в нея. Той е гол (както са представяли херосите), а Пентезилея е облечена като гръцко момиче (къс хитон, косите привързани с панделка). Но войникът вляво е представен с въоръжението на хоплит от V в. (вж. ил. 69), с „атическа“ шлем със спуснати набузници, мъртвата амазонка вдясно носи прилепналото до тялото облекло на ориенталците (вж. ил. 48). (Музеят в Мюнхен).}
	{img:87_korabi.jpg|#Ил.73 бойни кораби с издути платна. Атическа чернофигурна купа от керамика Никостен (към 530–520 г.). Два кораба с прибрани весла се носят един до друг с издути от попътен вятър платна. Вижда се само кормчията при кормилото, а на предната част на кораба — наблюдател. Клюнът има форма на животинска глава. На задната част, под украшението на кърмата, е закрепена стълбата, по която се слиза, когато корабът е акостирал (Лувър).}
	{img:88_pentekontora.jpg|#Ил.74 Гърция и островите в Егейско море. Атическа купа от керамика Екзекиас (третата четвъртина на VI в.). Корабът, който е от същия тип като предходните, се движи с весла и е тласкан от вятъра откъм кърмата. Художникът е нарисувал само 22 гребци (вместо 25). (Рим, Вила Джулия).}
	{img:89_atinska_triera.jpg|#Ил.75 атинска триера. Този за съжаление повреден барелеф дава най-точни сведения за разположението на гребците в триерата. Виждат се транитите (най-горният ред гребци), чиито весла се опират на галерията, издадена навън. От зевгитите и таламитите се виждат само веслата, минаващи през странични отвори на борда между хоризонталните греди, опасващи кораба. Над транитите горната палуба лежи върху дървено скеле с широки прозирки. (Музеят на Акропола, Атина).}
	Размерите на пентеконторите (дълги 30–35 м) са почти допустимият максимум за нормален дървен кораб: надхвърли ли се тази дължина, съществува опасност от счупване на кила под напора, на който е подложен корабът в бурно море. За да постигнат по-голяма бързина, трябвало да увеличат броя на гребците. Как можело да сторят това, без да удължават повече кораба? Разрешението било да поставят гребците едни над други; така възникнали двата типа кораби с по два и три реда гребла — _диери_ и _триери_, които получили необикновено голямо разпространение, особено последните, през класическата епоха. С триерата гръцкото корабостроене достигнало върха на своето развитие — този пъргав и маневрен кораб бил основна единица на атинската флота по времето на най-голямата й мощ и затова заслужава особено внимание.
	Корпусът, дълъг 30–35 м, е тесен — 4 до 5 м при най-голямата ширина на равнището на водната линия. Дълбочината на газенето достига един метър, водоизместимостта е от порядъка на 80 тона по международния стандарт. Корпусът, подсилен с дървени обръчи, е снабден с клюн. Разположението на гребците, за което дълго време се е спорило, може доста ясно да се види от изображенията по паметниците. От текстовете знаем, че трите реда гребци се наричали от горе на долу _транити_, _зевгити_ и _таламити_. Онези, които съответствували на дотогавашните гребци от пентеконторите и архаичните кораби, били гребците от средния ред, които седели направо, както преди, на напречните греди на кораба, наречени _зевги_ („ярем“ или „ребро“), откъдето идва името зевгити. Както при пентеконторите техните гребла минавали през отвори, пробити в горната страна на борда. Транитите седели две стъпки (около 0,60 м) по-високо и тяхната пейка (_транос_) била закрепена на най-горния ъгъл на планшира, по средата между пейките на зевгитите. По този начин транитите били отделени от зевгитите и на височина, и на дължина, и на ширина, защото седели по-далеч от оста на кораба с около ширината на едни рамене. За да компенсират това изложено положение, измислили да снабдят триерата с галерия, широка около две стъпки (0,60 м), която се издавала на височината на планшира и лежала върху подпори, свързани под наклон със заздравителните обръчи. Страничната стена на тази галерия имала решетъчен парапет и на нея били закрепени куките за веслата на транитите. Въпреки че седели точно до борда на кораба, те все пак разполагали с достатъчно дълго рамо на лоста, за да движат дългото весло без прекомерно усилие. Що се отнася до таламитите, те седели в трюма (_таламос_) точно под гранитите, но по-близо до оста на кораба от зевгитите с ширина едни рамене и около три стъпки (0,90 м) по-ниско от тях. Веслата им минавали, както тези на зевгитите, през отвори, пробити в стената на кораба, точно под куките на съответните им транити. Това сложно на пръв поглед разположение е в действителност много просто; то се свежда до това, да се използува най-целесъобразно разполагаемото пространство, като се разместят трите реда гребци едновременно на височина и ширина и се разположат в шахматен ред по посока на дължината на кораба. Така всеки разполага с необходимото място да движи свободно греблото си, без да му пречи седящият съвсем близо до него съсед. Това било голямо преимущество при маневриране и много важно за безопасността на кораба, тъй като позволявало при заповед бързо да се приберат греблата, когато някой неприятелски кораб се приближавал с намерение да ги строши, и бързо да се извадят отново, когато премине опасността. Отворите на таламитите били едва на 0,50 м от повърхността на водата, а тези на зевгитите — на около 0,90 м; за да се предотврати нахлуването на морска вода през отворите се наложило да ги закриват с кожен калъф, който с едната си страна бил захванат за корпуса, а с другата обхващал плътно веслото, но му оставял свобода на движение. Транитите седели под открито небе на 1,40–1,50 м над водната повърхност. През V в. над тях обикновено издигали горна палуба, предназначена да ги пази от неприятелски стрели и да носи войниците. Освен това преди всяко сражение опъвали на бордовете здрави защитни платна срещу неприятелските стрели.
	Екипажът на атинската триера\* се състоял от 170 гребци: 62 транити, 54 зевгити и 54 таламити. Понеже транитите, седящи най-горе, имали най-дълги весла, техният труд се считал за най-тежък; оттук идва изразът „народ от транити“, с който Аристофан назовава бедния атински народ, от който се набирали гребците. Освен това към екипажа се числели и няколко моряци, по-малко от десетина, които боравели с платната, котвите и въжетата. В това отношение триерата не била по-усъвършенствувана от по-старите бойни кораби: тя все още имала една голяма мачта с четвъртито платно и понякога едно по-малко, също четвъртито долно платно. Командният състав се състоял от капитана или триерарх\*, офицера лоцман или втори офицер, наричан офицер на „носа“, който командувал предната част на кораба, началника на гребците, който направлявал плаването с помощта на флейтист за отмерване на такта, и вероятно няколко нисши офицери. Известен брой хоплити или стрелци, наричани _епибати_ допълвали екипажа, който обикновено се състоял от 200 души.
	С добре обучен екипаж триерата могла да плува със скорост пет или шест възли (от 9 до 11 км в час). Обучението на гребците не била лека работа; физическото натоварване било голямо и понякога траело с часове без прекъсване. Съвършеното единодействие на гребците при сложни маневри се постигало само с непрекъснати упражнения. Както казва Перикъл в речта си пред атинския народ преди започването на Пелопонеската война, „ако някоя професия изисква техническа подготовка, това е именно професията на моряка. Тя не допуска да се упражнява случайно, като допълнително занимание — напротив, никой друг занаят не може да се сравни с моряшката професия“. Все пак атинските екипажи били набирани измежду народа: класата на _тетите_, безимотните граждани, давала гребците. Когато било необходимо, вземали метеки или дори роби. Тези моряци получавали надница, чийто размер зависел от обстоятелствата и средствата на държавното съкровище — от два обола до една драхма\* (6 обола). В последната фаза на Пелопонеската война спартанските военачалници, които разполагали с персийски субсидии, практикували наддаване за войнишките заплати, което довело до дезертиране на много гребци, служещи в атинската флота.
	Комендантът на триерата или триерархът в атинската флота не бил моряк по професия, а богат гражданин, когото стратезите удостоявали с тази чест, съпроводена обаче с тежки финансови задължения. Триерархията траела една година: триерархът поемал командуването на кораба, подготвял го за плаване и го поддържал в изправност. Корпусът, мачтата, платното и главните принадлежности доставяла държавата. Но триерархът трябвало да попълни съоръжаването на кораба, да се грижи за поправките, да поддържа усърдието на екипажа с подаръци и награди, които се прибавяли към надницата, плащана от държавната хазна. Разходите били толкова големи, че от 411 г. нататък се наложило да натоварват по двама граждани, за да могат да ги посрещат, и по-късно, през 357–356 г., трябвало да се организира по-сложна система, наречена _симория_, при която разходите се разпределяли между по-голям брой лица. Тогава обаче бил изоставен основният принцип за физическо и лично военно задължение в служба на града; гражданинът вече не плащал с личността си, а само с парите си, и неговото морално отношение към войната коренно се променило. Очевидно е, че по времето, когато самите триерархи плували на корабите си, те невинаги притежавали необходимите качества и опитност на морски офицери; оттук и голямата роля на офицера-лоцман, който бил професионалист и чиято задача била да дава полезни съвети на триерарха. Последният обаче носел цялата отговорност за кораба си. Това се вижда добре от случая с Аргинузите, когато триерархите рязко се противопоставили на стратезите пред Народното събрание, защото се чувствували лично отговорни за изпълнението на дадените заповеди.
	В епохата на разцвет мощта на Атина почивала главно на нейните морски ескадри. През втората Гръко-персийска война тя разполагала с 300 триери. През 431 г. имала също толкова, без да се смятат корабите на съюзниците й, притежаващи собствени флоти, като Лесбос, Хиос и Коркира. Неведнъж тя била в състояние да построи и въоръжи десетки нови кораби. Аристофан в „Ахарняни“ ни дава живописно описание на една такава морска мобилизация: „Из целия град глъчка на войници, викат триерархите, раздават заплати, позлатяват статуите на Палада, портикът кънти от гласове, докато се раздават дажбите. Навсякъде се виждат мехове, ремъци за гребла, хора, които купуват гърнета, мрежи пълни с чесън, маслини и лук, венци, сардини, леки момичета с подпухнали очи. При арсенала същата врява: рендосват весла, забиват клинове със страшен шум, прикрепят калъфи за веслата на отворите; чуват се звуци на флейти, викове на началниците на гребците, пищялки, подсвирквания.“
	{img:91_karta_atina_pireja.png|#Карта 17. Атина и Пирея. (По Р. Е. Уайчърли), Разположен в подножието на Акропола и защитен от крепостни стени, град Атина бил свързан с Пирея и открития широк Фалеронски залив чрез Дългите стени, построени по внушение, на Темистокъл, а после и на Перикъл. Създаденото по този начин голямо укрепително съоръжение, пазело града от вражески нападения дотогава, докато атинската флота владеела морето. Трите пристанища на Атина — военните пристанища Зея и Мунихия и търговското пристанище Кантарос — били също защитени с крепостни стени. Хълмът Мунихия бил ключът на отбраната на Пирея, какъвто били Акрополът и хълмът Музейон за Атина.}
	В промеждутъците между военните действия триерите се пазели в специални за тази цел хангари. Това били покрити постройки с наклонени рампи, водещи направо към пристанището. Там изтегляли триерата върху кръгли греди, с носа напред, след като снемали от нея всички принадлежности. Поставяли я на сухо, което позволявало да се изчисти корпусът от водорасли и миди и да се затулят с коноп пролуките. На много места в античния свят са намерени следи от тези хангари. Тяхната дължина, около 40 м, потвърждава изчисленията, които определят средната дължина на една триера на около 35–38 м. Обикновено тези хангари били предназначени само за един кораб. Дионисий Стари от Сиракуза обаче строил хангари за по два кораба. Още Омир споменава за навеси, под които феаките, опитни мореплаватели, подслонявали корабите си. Хезиод, по-малко запознат с морските работи, говори само за кораби, изтеглени на суша под открито небе. В Коринт и в Самос по времето на Поликрат имало покрити хангари още от архаичната епоха. Страбон съобщава, че в пристанището на Кизик имало двеста такива навеса. Но, разбира се, Атина разполагала с най-много съоръжения от този вид в своите три пристанища: Пирея, Кантарос — търговското пристанище на запад, и двата залива Зея и Мунихия, отредени за военната флота; към средата на IV в. там имало 300 хангара за кораби.
	Мачтата, веслата и кормилото (съставено от две дълги весла на кърмата) се снемали от триерата и се прибирали в хангара, в който стоял корпусът. Другите принадлежности, платна и въжета — означавани в служебните документи като „принадлежности за окачване“ — били прибирани в специална сграда, арсенал или _скевотека_. През 347–346 г. атиняните започнали строежа на нова скевотека близо до пристанището на Зея по планове на архитекта Филон\* от Елевзина; разполагаме с подробната сметка на строежа, която е запазена в един надпис и е изключително важен документ за проучване на гръцката архитектура. Това била много грижливо изградена постройка, дълга 130 м и широка 18 м. Вътре имало 134 големи шкафа, предназначени за платната и разположени от двете страни на една централна галерия, оградена с високи колони. Въжата били прибирани на лавици над шкафовете. Вземали се мерки срещу пожар: прозорците например били затваряни с метални, а не с дървени капаци.
	Строежът на триери бил поверен на специалисти, инженери-корабостроители, на които гледали като на морски архитекти. В официалните документи след името на кораба следва името на неговия конструктор, чиято отговорност била заангажирана по този начин. Строителните методи позволявали да се работи бързо, когато това се налагало; посочват се случаи, когато цяла флота е била построена за няколко месеца. Големият проблем бил доставката на необходимия дървен материал за морското строителство. Атика е бедна на гори; дървеният материал трябвало да се внася от Халкидика и Македония. Македонските царе умеели да използуват рационално това важно природно богатство на земите си и да накарат Атина скъпо да заплаща приятелството им, което тя имала всичкия интерес да поддържа.
	Както в съвременните флоти, всяка триера носела име, и то винаги от женски род — имена на богини или героини: Амфитрита, Тетида, Хеба, Галатея, Пандора; названия на добродетели или абстрактни понятия: Справедливост, Сила, Добродетел, Свобода, Мир; хвалебствени епитети: Любимата, Бързата, Златната, Щастливата; географски прилагателни: Немейка, Делоска, Делфийка, Саламинка. Триерата „Саламинка“, както и една друга триера, наречена „Паралиянка“ имали специалната задача да пренасят бързи държавни поръчения. Естествено атиняните били много привързани към флотата, от която зависела съдбата им. Аристофан предава с хумор това чувство, когато представя в „Конници“ как персонифицираните триери се събират на съвет, за да провалят предложението за една експедиция, която никак не им харесвала. Най-старата взема думата: „Нима не знаете, момичета, какво става из града? Говори се, че един оратор, лош гражданин, искал сто от нас, за да нападне Картаген…“ И триерите започват да протестират, че няма да се съгласят с този зловещ проект, с риск да бъдат принудени да търсят убежище като бежанки в някое неприкосновено светилище!… Но пък каква гордост изпитвали атиняните, когато слизали до Пирея, за да присъствуват на заминаването на ескадрите за някое далечно плаване или при завръщането на победоносната флота след блестящи успехи. Тукидид ни е оставил незабравимия разказ за изпращането на експедицията за Сицилия в средата на 415 г.:
C>
	„Когато всички се качиха на корабите и целият материал, предназначен за пътуването, беше натоварен, тръбата изсвири и настъпи дълбоко мълчание. Тогава бяха изречени традиционните молитви преди отплуване, но не поотделно на всеки кораб, а едновременно за всички, от един глашатай. На всички кораби войници и офицери черпеха от приготвеното в кратерите вино и правеха възлияния със златни и сребърни чаши. Към молитвите се присъедини и тълпата граждани, които стояха на брега, и всички останали изпращачи, които отправяха пожелания за успеха на експедицията. Когато изпяха пеана и свършиха възлиянията, корабите отплуваха, най-напред в права линия един след друг, а после започнаха да се състезават помежду си, докато стигнаха до Егина.“
C$
	Историците са ни оставили много разкази за сражения, които дават представа за развитието на морската тактика. Военните действия се водели през пролетта и лятото; зимните бури били опасни за тези тесни и дълги кораби без палуби. Флотите зимували в някоя морска база и излизали в морето през пролетта. Не се отдалечавали много от брега, освен при крайна необходимост (напр. при дългите пътувания до Африка или до Южна Италия), защото животът на борда поради липса на място не бил удобен за дълго плаване. Избягвали да пътуват нощно време и дори имали обичай да слизат на брега, за да се хранят. С това се обяснява защо във военните летописи на гърците никъде не се споменава за сражение в открито море, а битките се водели близо до брега, често в някой проток, където корабите се стремели да се приближат до брега и сухопътната войска често се намесвала в боя. Все пак може да се установи известен напредък в начина на воюване. През архаичната епоха, въпреки наличието на клюн на носа на бойните кораби, морската битка се приближавала по характер до сухопътната. Всеки кораб се стремял да се доближи борд до борд с неприятелския кораб, за да могат хоплитите, които се намирали в тях, да влязат в бой помежду си; единствената тактика била абордажът и битката се решавала от редица двубои, кораб срещу кораб, без да се и ползуват маневрените възможности на флотата като цяло. Художниците на архаични вази многократно са изобразявали този начин на воюване, както се вижда и върху прочутия кратер на Аристонот, датиращ от VII в.
	По-късно, особено през V в., военноморската тактика се изменила до голяма степен под влиянието на атинските адмирали, които проявявали забележително умение в използуването на добре обучени екипажи. Още при Саламин гръцките кораби широко използували маневрените си възможности и удряли с клюновете си неприятелските кораби, които си пречели взаимно в твърде тясното пространство. Но по-късно започнали да прилагат по-сложни маневри, които позволявали на умело командуваната ескадра да побеждава в открито море далеч превъзхождащи я сили. Маневрата, наречена _диекплус_\*, се състояла в това, корабите в редица един зад друг да пресекат редовете на неприятелските кораби, строени фронтално срещу тях; при преминаването се стремели да строшат веслата на противниковите съдове, но преди всичко принуждавали неприятелската ескадра да промени фронта, т.е. да се обърне пак с лице към нападащия, ако не искала да бъде атакувана в гръб. Това предизвиквало объркване и давало възможност за атакуване с клюн. Маневрата, наречена _периплус\*_, била още по-трудна и се състояла в това, че корабите с голяма скорост, пак подредени един след друг, обикаляли около неприятелската флота; наистина съществувала реална опасност те да бъдат атакувани във фланг, но всеки кораб можел да бъде охраняван, стига онзи, който го следвал, да бъде готов да атакува и удари с клюна вражеския кораб, нападащ предхождащия го. При условие че бойният ред се спазвал и бързината се поддържала, маневрата заставяла неприятеля или да сгъсти корабите си, така че да си пречат взаимно, или да наруши бойния си ред и така да стане удобен прицел за нападателя. Блестящ пример за прилагането на маневрата „периплус“ бил даден от атинянина Формион\* приморската битка в залива на Патрас през 429 г. Със своите 20 триери той обкръжил 47-те триери на една пелопонеска ескадра, принудил ги да се съберат плътно една до друга и когато утринният вятър, както той предвидил, развълнувал водите на залива и засилил безредието у неприятеля, Формион атакувал, разбил пелопонесците и пленил 12 техни триери, без сам да загуби нито една.
	При други сражения се прилагала комбинирана операция с дебаркиране и участие на пехота, свалена на брега. Така било например в битката при Егоспотами през 405 г., където Лизандър унищожил атинската флота. Избягвайки сражението няколко дни наред, спартанският адмирал внушил лъжливо успокоение у противника. Известен от един от своите кораби-разузнавачи, че атиняните след всекидневната демонстрация в средата на протока са слезли на херсонеския бряг, за да вечерят, Лизандър веднага доплувал, изненадал неприятелските триери закотвени, а екипажа им на брега, и пленил или разрушил почти всички кораби и така спечелил окончателната победа на Спарта в дългата война, започнала двадесет и шест години преди това.
	Със своите сухопътни и морски сили градовете воювали помежду си непрестанно и често безпощадно. Защото гърците винаги са приемали, че правото на победителя над личността и имота на победения по принцип е неограничено. Победителят можел, без с това да наруши законите на войната, да избие населението или да го зароби, да заграби земята или да унищожи културите, да си присвои движимите имущества и да опожарява села и градове, като единственото ограничение било да не посяга на светилищата, за да не предизвика гнева на боговете. Такъв обет дали ахейците, преди да нападнат Троя. Да чуем Агамемнон в четвърта песен на „Илиада“, който описва пред хората си участта, очакваща техните неприятели: „Да бъдем сигурни в това — лешоядите ще разкъсват беззащитната им плът, а ние ще отведем на корабите си жените и децата им, като превземем града.“ По-късно Одисей, връщайки се към родината си, не се поколебава да опустоши страната на киконите на тракийския бряг; той пощадява само жреца на Аполон от страхопочитание към бога, но не отказва предложения му откуп от разкошни подаръци. От епоса виждаме, че всеки човек живее с грижата да отклони от децата си и от града си гибелния ден, „безмилостния ден“ на поражението и робството. Не е ли написал един от седмината аргоски герои, предвождащи атаката срещу Тива, върху щита си като девиз „Ще опожаря града“?
	Това неписано право на по-силния било неоспоримо през класическата епоха, въпреки че на практика то се прилагало с известна сдържаност. Сам Сократ в Ксенофонтовото съчинение „Възпоминания за Сократ“ (IV, 2, 15) изгражда върху това обстоятелство едно от разсъжденията си: „Ако някой пълководец зароби жителите на неприятелски град, който се е провинил, ще кажем ли, че постъпва несправедливо? — Безспорно не! — Няма ли да кажем, че той постъпва справедливо? — Разбира се, да!“ Така победителят има право да разполага с победения по свое усмотрение и всяко ограничение, което той сам си налага, се счита като проява на милост. Атинският народ, въпреки умереността и „добротата“, с които обичал да се хвали, понякога се показвал крайно суров: през 446 г. прогонил от родината им някои жители на Евбея, през 430 г. — жителите на Егина и Потидея, а през 422 г. — делосците. През 427 г. осъдил на смърт всички жители на разбунтувалия се о. Митилене, но още на следващия ден се показал по-милостив и триерата „Паралиянка“, плавайки с възможно най-голяма скорост, успяла да занесе навреме заповедта за отменяне на присъдата на стратега Пахес, натоварен да изпълни наказанието. По-късно, през 422 г., Клеон, който предложил избиването на митиленците, продал като роби жителите на Тороне в Халкидика. Следващата година друг един град в Халкидика, Скионе, бил сполетян от още по-жестока участ: атиняните избили всички здрави мъже и заробили всички жени и деца. Най-после, през 416–415 г., тя се разправила също така безпощадно с град Мелос в Цикладите, който отказал да им се подчини. През 415 г. тракийски наемници на служба в Атина разрушили до основи беотийския град Микалесос и избили всичките му жители, дори жените и децата, така че градът запустял напълно, както отбелязва Павзаний през II в. от н.е. Спартанците от своя страна се отнасяли не по-малко жестоко към противниците си: те екзекутирали мъжете, пленени при Платея през 427 г., и постъпили по същия начин с мъжете на Хисие, градче в Арголида, през 417–416 г. Разбираме защо Атина се страхувала да не я сполети същата участ, когато през 404 г. се предала на Лизандър. Такова наказание впрочем искали някои съюзници на Спарта, като Тива и Коринт, за старата си неприятелка, най-после победена. Ксенофонт в „Гръцка история“ ни разказва, че неговите съграждани, давайки си сметка за жестокостите, които сами били извършили над противниците си, много се страхували да не се приложи към тях законът за отмъщението. „Но — добавя той — спартанците се отказали да заробят един гръцки град, който бил извършил толкова много услуги на Гърция по времето, когато тя се намирала в най-голяма опасност.“
	Изглежда, че намесата на морални съображения понякога смекчавала жестоките нрави, макар те да били осветени от традицията. Прави чест на гърците, че са съумели да дадат израз чрез някои свои философи, писатели и политици на хуманни тежнения, които довели до известно смекчаване на безпощадните закони на войната. Тук трябва да посочим преди всичко влиянието на религията и особено на Делфи: текстът на една клетва на Амфиктионията, цитиран от оратора Есхин в речта му „За пратеничеството“, съдържа обещанието да не се „обезлюдява“ по време на война никой от градовете, които участвуват в делфийската Амфиктиония. И наистина тази клетва, както изглежда, е била спазвана през целия VI в., времето, когато оракулът в Делфи се е ползувал с най-голям морален престиж. Текстът на „Клетвата на Платея“, запазен в един надпис от IV в., е вероятно апокрифен, но отразява тогавашните тенденции: с клетвата се поемат същите задължения, но този път тя се отнася не вече за градовете на Амфиктионията, а за Атина, Спарта и Платея, както и за градовете, влезли в отбранителния съюз срещу Ксеркс. Тук задръжката, която е довела до ограничаване правото на победителя, е по-скоро морална, отколкото религиозна; тя се корени в чувството за гръцка солидарност, за общността на кръв и език, което оратори и писатели охотно изразявали и което, макар никога да не могло да разсее мнителния партикуларизъм на градовете, обуздавало донякъде най-яростните му прояви. Платон станал изразител на тази грижа в „Менексен“ (242 d), където обяснява решението на атиняните да пощадят спартанските хоплити, пленени в Сфактерия, със зачитането на гръцката солидарност: „Те смятаха, че срещу един братски народ е достатъчно да се бият до победа и че не бива, за да удовлетворят омразата си към някой отделен град, да изложат на опасност гръцката общност.“
	Самата жестокост започнала да предизвиква неодобрение и възмущение у някои умове, по-малко склонни от другите да се съобразяват с традиционните нрави. Такъв е случаят с Еврипид, който не се поколебал в една пиеса като „Троянки“, играна през 415 г., да осъди същността на завоевателната война заради несправедливите нещастия и страдания, които тя носи. Изразител на тази присъда той прави бог Посейдон още в началото на пиесата, в която се описва нещастната съдба на троянските пленнички Хекуба, Андромаха и Касандра след превземането на Троя:
P>
	„Безумен, безумен е оня от смъртните, що градовете затрива,
	на пустош предава светилища и местата, где мъртвите свето почиват,
	защото ще дойде денят му, кога неизбежно той сам ще загине!“
P$
	По-нататък поетът казва чрез устата на Касандра:
P>
	„И тъй, войната мъдрият е длъжен да избягва,
	но дойде ли дотам, красиво да загинеш трябва
	за своето отечество, това венец е славен —
	мърцина да умреш за лошо дело е безславно.“
P$
	Така малко по малко се оформя едно ново схващане за справедливата война, в което славата не се свързва само с войнишките добродетели, а и с правомерността на делото, което тя защищава. Ако се приеме възможността за тава върховна жертва, то тя трябва да бъде принесена в името на някоя благородна идея. Оттук и настойчивостта, с която в епитафите и надгробните речи за падналите войни се подчертава не само подчинението им на зоните на родината (само спартанците нямали нужда от други подбуди), но и това, че са загинали за свободата. Те били готови да умрат именно за да бъде градът им свободен. Това убеждение вече личи в някои надгробни епиграми във връзка с Гръко-персийските войни, като например епиграмата, приписвана на Симонид, която в твърде обобщена форма предава едно познато на всички чувство:
P>
	„Висшата доблест в това ако е — да загинеш красиво,
	падна се само на нас този да имаме дял;
	в своя стремеж да дадеме свободен живот на Елада
	тук ние всички лежим, слава добили навек.“
P$
	Това идеалистическо схващане за войнишкия дълг е широко разпространено през класическата епоха, поне на теория, независимо от действителността, която то прикрива. Във всеки случай не е имало друго, което да му се противопостави. „Пацифизмът“ на Аристофан, както се изразяват понякога с този премного съвременен и несъмнено анахроничен термин, съвсем не отрича задължението да се бранят интересите на родината с оръжие; това, което препоръчва авторът на „Ахарняни“, „Мир“ и „Лизистрата“, е просто миролюбива външна политика, за разлика от политиката на демагозите Клеон, Хипербол и Клеофон, които виждали във войната средство да задоволят апетитите на привържениците си с военни възнаграждения и обезщетения, с вноските на съюзниците и със създаване на клерухии извън Атика. Докато дребното градско население ценяло тези облаги, селските стопани носели тежестите на войната; прогонени от земята си, те гледали от градските стени как се разсипва имотът им, как се унищожават маслиновите им градини и лозята и негодували, че не могат да ги защитят. Ето защо искали мир, убедени не без известни илюзии, че неприятелят ще се съгласи да го сключи при разумни условия. Аристофан станал техен защитник, защото ги обичал и уважавал, а ненавиждал демагозите с тяхното безочливо примамване на доброволци. Но когато ни представя добрия селяк Дикайополис, който си сключва собствен мир със спартанците, или когато се надсмива на таксиарха Ламах и неговото самохвалство, на огромните перушини на шлема му и на ужасяващата Горгона на шита му, той няма за цел да проповядва пораженска политика, нито да осмива истинската храброст. Напротив, неговият може би късоглед патриотизъм го вдъхновява за не един хвалебствен химн на атическата земя и никой не е възпял по-добре от него заслугите (в същност идеализирани) на „маратономахите“, героите от Гръко-персийските войни, образци на граждански и военни добродетели. Laudator temporis acti (хвалител на миналото), Аристофан съвсем не е новатор в областта на политическите принципи и неговата пропаганда за мир добива пълния си смисъл, когато се разглежда като аргумент на вътрешната политика. Дали той е разбирал, че войната, обеднявайки непрекъснато селяните, разтърсва самите устои на обществото и в крайна сметка довежда до коренното му преобразование? Би било смело да се твърди това, но дори да не долавял процеса на този упадък, той все пак е виждал ясно неговите белези и се е борил с всички сили срещу тях.

	* * *

	А именно социалната криза, чието неизбежно настъпване Аристофан предчувствувал и чиято непосредствена причина била войната, имала една важна последица за гръцките военни традиции: появата на наемничеството в края на Пелопонеската война, което променило чувствително методите и условията на войната през IV в., преди да ги разтърси из основи през елинистическата епоха. Наемничеството, както неотдавна бе изтъкнато, отразява едно дълбоко нарушение на общественото равновесие; за да приемат толкова много хора да водят сурово съществуване и да излагат живота си на опасност не в името на гражданския дълг, а само за да служат на някакъв господар, който им плаща, трябва обществото, към което те принадлежат, да не им предоставя друг избор. Това явление е толкова по-забележително, тъй като заплатата на наемниците съвсем не е била висока и през IV в., изглежда, е била дори по-ниска от възнаграждението на квалифицирания работник. Въпреки това броят на наемните войници в гръцките войски през това време е доста голям: според последните проучвания в началото на века той е бил към 40 000, от които около половината служели в Сицилия при Дионисий Стари; през 366 г., когато Тива е на върха на своята мощ, когато Атина при Тимотей започва отново завоевателна политика, а Дионисий Млади, който току-що е наследил баща си, изпраща в Гърция войски в подкрепа на Спарта, по различни бойни театри, се наброяват около 20 000 наемници; към средата на века е имало почти толкова, от които голям брой на служба у фокидците, които водели третата Свещена война, като използували съкровищата на Делфи, за да набират наемници, и така могли в продължение на десет години да се съпротивляват на противниците си. Това е новото явление, което през IV в. се наблюдава твърде често в организацията на гръцките войски.
	Вярно е, че наемничеството се е появило още през архаичната епоха. В проницателния си анализ А. Емар е изяснил връзката между наемничество, колонизация и тирания; това са три различни, но съществуващи почти едновременно симптоми на обществената криза, която бушувала в гръцкия свят през VII и VI в. Още по това време намираме гръцки наемници във войските на саитските фараони, от Псаметих I до Амазис и неговия син Псаметих III, когото предаността на чуждоземните войници не могла да спаси от поражение пред Камбиз. Освен бележките, които срещаме у Херодот за тези наемници, тяхното присъствие се потвърждава от надписите, които някои от тях са издълбали през 591 г. по краката на колосите, изваяни пред вратата на големия храм в Абу Симбел в Нубия. Между чужденците или „другоезичниците“, които са оставили по този начин спомен за своето преминаване през тези места, има семити, карийци, както и гърци от Йония и Родос. Азиатски владетели като Навуходоносор, царят на Вавилон, и династията на Мермнадите в Лидия, викали гръцки войници, когато им били необходими. Тираните също предпочитали да избират хората си измежду наемните войници, дошли от други краища на гръцкия свят. Династията на Батиадите в Кирена, чиито трима последни царе управлявали като тирани, ни дава ясен пример за това: Аркезилай III, прогонен с въстание към 530 г. от Кирена, избягал в Самос при Поликрат и там събрал войска от наемници, с която си възвърнал царството. Неговият внук Аркезилай IV натоварил шурея си Карот през 462 г. да събере наемници, за да го придружават при пътуването му в Гърция, където участвувал от името на Аркезилай в надбягванията с колесници в Питийските игри.
	Така или иначе, ако се съди поне по документите, с които разполагаме, наемничеството като че ли не е било така широко разпространено през архаичната епоха, както през IV в. Без съмнение колонизацията е била отдушник за бедните и за хората, изгубили дома си. През V в., като изключим споменатия случай с Аркезилай IV, няма данни за събиране на наемници. То се появява отново през Пелопонеската война: Атина например събрала тракийски помощни войски за поход в Сицилия. Един отряд от тези наемници, който пристигнал твърде късно, тъй като флотата била вече отплувала за Сиракуза, и който Диитреф трябвало да върне отново в Тракия, опустошил по пътя си беотийския град Микалесос. Понеже войната продължила, броят на наемните войници в Гърция нараснал; ето защо в края на войната мнозина от тях останали без служба и се поставили на разположение на Младия Кир, когато той се опитал да свали брат си Артаксеркс. Отстъплението на Десетте хиляди\* през 401–399 г. след битката при Кунакса свидетелствува както за големия брой, така и за военните качества на тези наемници.
	Оттогава тези наемни войници започват да играят все по-голяма роля в гръцките армии за сметка на войниците-граждани. Техните бойни качества се усъвършенствували от постоянните учения, които им налагали способни военачалници, като атиняните Конон, Ификрат и Тимотей, спартанеца Агезилай и някои офицери от по-нисш ранг, истински главатари на банди — типичен случай е Менелай Пелагонеца, македонец, който постъпил на служба на Атина през 363 г. и бил удостоен с различни почести, между които и с атинско гражданство. Промените във военната тактика, които вече описахме, до голяма степен се дължат на използуването на наемници; такъв е случаят с пелтастите на Ификрат и не бива да се изненадваме, че македонецът Менелай е служил като хипарх начело на ескадроните си, нещо, което говори за растящото значение на конницата във войската през IV век.
	Дали тези войници-професионалисти са се показвали по-безпощадни към мирното население, отколкото редовните войски? Истината е, че и едните, и другите са плячкосвали, което се е смятало за право на победителя. Но факт е, че съвременниците са гледали с известен страх как се увеличават тези банди от наемници, състоящи се от „безотечественици, дезертьори и лица, отговорни за всевъзможни престъпления“. Обвинявали ги в „грабителство, насилие, презрение към законите“, а накрая започнали да гледат на тях като на „общ враг на цялото човечество“. Това поне са думите, с които в 356 г. Изократ си служи в своята реч „За мира“ (44–46 г.). Дори като имаме пред вид неизбежните реторични преувеличения, този тон е показателен за общото настроение. В същата реч атинският оратор упреква съотечествениците си, че са предоставили на чужденци грижата да защищават с оръжие интересите на държавата. Същият упрек се среща многократно у Демостен. Тези текстове показват достатъчно ясно в каква насока са се изменяли военните нрави в гръцкия свят. Дотогава войната е била общо дело на всеки град и същевременно, поне по принцип, дело на всеки отделен гражданин. Оттогава и в тази област, както в останалите, настъпва известна специализация; военната служба, дори когато институции като ефебията си поставят за цел да я направят по-ефикасна и по-добре уредена, вече не се смята за първо задължение на гражданина, задължение, което той да приема с убеждение, ако не с въодушевление. Той охотно го прехвърля върху особена категория специалисти, които може да купи от чужбина с пари. Развиващият се индивидуализъм, отслабването на връзките, които са свързвали личността с града, стремежът да се избягват рисковете и задълженията, които налагала гражданската солидарност, всичко това вървяло успоредно с възникването на международен пазар за наемници като следствие от икономическата и социалната криза. Предлагането и търсенето растели паралелно. Към това се прибавяла и все по-сложната военна техника — въоръжение, тактика, употреба на машини, — която доказвала нагледно превъзходството на войската от професионални войници пред войската от граждани. Епопеята на Александър Македонски, поради решаващата роля на народната македонска войска, замаскирала за известно време същността на това развитие. Но когато този гениален предводител слязъл от сцената, твърде скоро станало ясно, че разрастването на наемните части благоприятствувало за осъществяване замислите на амбициозните пълководци; оттогава войната в гръцкия свят престанала да бъде дело на градовете, а станала дело на отделни владетели.


>	Шеста глава
>	Обреди и богове

	За повече то от нашите съвременници гръцката религия е преди всичко сбор от легенди, от които поетите и художниците от Ренесанса насам често са черпили вдъхновение по подражание на гръцките и римските си предшественици. Тези митологични възпоминания са свързани с няколко величествени места като Делфи, атинския Акропол и нос Сунион, където сред изоставените светилища все още се издигат красиви и патетични руини. Още от времето на Льоконт дьо Лил и парнаските поети истинските имена на гръцките богове, транскрибирани повече или по-малко точно, са заменили имената на съответните римски богове, с които дълго време те са били идентифицирани. Но макар вече да говорим за Зевс, а не за Юпитер, за Афродита вместо за Венера, за Хермес вместо за Меркурий, ние обикновено продължаваме да ги виждаме така, както би ги видял по-скоро един читател на „Метаморфозите“ на Овидий, отколкото някой атинянин от V век. Това схващане се обяснява с дългата училищна традиция, чийто авторитет е трудно да бъде разколебан. Но тя далеч не отговаря на истината за религиозното чувство на гърците през класическата епоха; а именно до тази истина искаме да се доберем ние. Достъпна ли е тя за нас и по кой път?
	Литературните текстове си остават за нас най-богатият извор, но той също така може и най-лесно да ни заблуди. Наистина въображението на гърците се е занимавало особено охотно с легенди за боговете, и то без ни най-малко да се съобразява с традицията. Гърците никога не са имали някаква неизменна догма в митологията; многобройните култови места, разпръснатостта на населението и партикуларизмът на гръцките градове са допринесли за възникването на много легенди и за тяхното богато разнообразие. Съзнавайки тези различия, които не смущавали религиозното им чувство, поетите не пропускали случая да прибавят и нещо от себе си. Дори дълбоко религиозният Пиндар\* не се колебае да се отклони от установената традиция; в „I Олимпийска ода“ той остро критикува легендата, според която Тантал убил сина си Пелопс\*, за да го поднесе като храна на трапезата на боговете: „Дълг е на човека да приписва на боговете само почтени дела (…). Невъзможно ми е да нарека човекоядец някой от блажените: отказвам!“ Затова той често променя някоя легенда, за да я направи по-приемлива за моралните си изисквания. Трагиците постъпват по същия начин: те съвсем свободно нагаждат традицията към фантазията си и съдържанието на старите митове получава в техните произведения удивителна пластичност. По-късно, през елинистическата епоха, учени, митографи, коментатори на древни автори и компилатори започнали на свой ред съвсем свободно да боравят с една вече пребогата митология, пълна с утвърдени несъобразности. По това време други грижи изместили стремежа да се променя или обогатява митологическото богатство на гърците; трябвало да се въведе някакво относително единство в противоречивите легенди, за да се задоволят рационалистичните изисквания, предявявани от философите, или да се „подсолят“ с живописни измислици отдавна преповтаряните разкази, за да задържат поне малко интереса на преситената публика. Латинските писатели са черпели сведенията си много повече именно от тези късни автори, отколкото от Омир и трагиците. От това се вижда колко трудно е за историците на религията да тълкуват данните, които ни дават те. Те ни предават не толкова религиозното чувство, общо за гърците от класическата епоха, колкото резултата на една научна обработка, от която е твърде трудно и често невъзможно да се отделят достоверните сведения, взети от автентични извори, от чистата фантазия.
	Вярно е, че в богатството и в самата гъвкавост на митологическата традиция има една оригинална черта, която характеризира дълбоката същност на гръцката религия. Но с нея трябва да боравим безкрайно предпазливо. Единствени могат да се използуват без особена критична сдържаност онези текстове, които достоверно и обективно ни съобщават за традициите, свързани с религиозните обреди. Защото именно култът, който ни запознава отблизо с живота и бита на старите гърци, ни дава възможност по-добре, отколкото легендите, да вникнем непосредствено в тяхното религиозно поведение. Конкретният обред — ето единственото достоверно сведение в тази област, независимо от това, дали то ни е дадено от някой автор, от надпис или от археологически материал. Тук имаме работа не с чисто умозрителни разсъждения, а със социалната действителност, с вярвания, които се проявяват в действия. Ето защо проучването на гръцката религия се свежда преди всичко до това, да се събират, описват и, ако е възможно, обясняват култовите практики, които винаги имат локален характер, а не толкова да се свързват в неустойчива система митологични сведения, които често са изкуствени и рядко са свързани. Легендата става полезен документ само ако е свързана с извършване на обред, който тя илюстрира или обяснява. Без това сигурно потвърждение тя е само литература, която ни дава сведения най-вече за своя автор.
	Обредите ни са познати от различни източници, чието тълкуване изисква твърде различни методи. На първо място са сведенията от литературните текстове, които понякога бегло споменават за обреди, а друг път изобилствуват с много ценни за нас подробности. В Омировите поеми са предадени редица сцени на молитви или жертвоприношения. Атическите трагедии описват някои погребални обреди. Аристофан живо и правдиво показва на сцената празнуването на селските Дионисии. После имаме сведенията на историците и полиграфите: Херодот от V в. пр.н.е. и Плутарх в началото на II в. от н.е. изобилствуват със сведения за религиозния живот на гърците, от който и двамата живо са се интересували. И накрая идват компилаторите от късната епоха, чиито произведения познаваме фрагментарно чрез византийските средновековни лексикографи, какъвто е анонимният автор (когото поради една стара грешка наричат Свидас) на сбирката, известна под името „Суда“. Тези пасажи и кратки бележки, въпреки че често са търпели промени при преписването на ръкописите, чувствително обогатяват познанията ни за античната гръцка религия. Но незаменимо съкровище за нас си остава Павзаний. Този ретор от II в. от н.е., който е автор на едно описание, „Периегеза“\*, на същинска Гърция (Атика, Пелопонес, Беотия и Фокида), проявява най-жив интерес към фактите и преданията в областта на религията. Тъй като пътят му през всяка област минава и през най-малките селища, той записва с удивителна добросъвестност легендите, които се разказват там, и обредите, които наблюдава. Без неговите толкова разнообразни, обилни и обективни сведения ние бихме имали само обща и непълна представа за религията на гърците. Уважаващ забраните, които засягат някои страни на култовете, достъпни единствено за посветените, той не разкрива тези тайни обреди, но ни съобщава за съществуването им, за което често ние не сме и подозирали. Що се отнася до явните обреди, той охотно ги изброява, понякога с много подробности, особено когато се отнася до странни или любопитни обичаи; за тях той ни предава обясненията, които е получил на самото място или които е намерил в литературата. Нека добавим, че голямата топографска точност на неговите маршрути е позволила да се идентифицират на терена много сакрални паметници, чиито руини все още съществуват; без него щеше да ни бъде много трудно да определим имената на повечето от постройките и оброчните дарове в големите светилища на Делфи и Олимпия. Без неговите описания, наистина лишени от колорит и атмосфера, но в повечето случаи точни и понякога много подробни, ние нямаше да знаем нищо за вътрешния вид на големите храмове. От това се вижда колко много историците на гръцката религия дължат на Павзаний.
	Наред с литературните текстове археологическите и епиграфските материали са друг, много богат и разнообразен източник на сведения. Надписите, които се отнасят до религиозни институции, са извънредно многобройни: свещени закони, посвещения, описи на дарения и свещени съкровища, описания на чудотворни изцеления, предсказания, решения, взети по повод на някои религиозни празници, свещени календари, надгробни надписи. Всички тези текстове, издълбани върху камък или метал и намерени било при разкопки, било случайно, ни разкриват някои страни на гръцката религия, за които писателите, с изключение на Павзаний, обикновено мълчат или са недостатъчно ясни. Тяхното значение в нашите очи нараства поради това, че те са първични документи, които са създадени да отговарят на непосредствени практически нужди и обикновено не са подлагани на обяснителна преработка или на изменения, неизбежни при предаването им в ръкописна книга. На това се дължи и голямата им стойност като източници на сведения.
	Чисто археологическите документи за историята на религията се делят на две категории: архитектурни и фигурални паметници. Развалините, повече или по-малко разбираеми според състоянието, в което ни се представят сега, ни дават възможност да разчетем по-добре плана на светилищата и разположението на свещените постройки, храмове, съкровищници, олтари, специални сгради, предназначени за церемониите на мистериите, портици, чудотворни извори. В някои по-благоприятни случаи е възможно да се реконструира сградата, макар и донякъде хипотетично. Частичните реконструкции, които днес често биват обозначавани с малко педантичния неологизъм _анастилоза_, дават мащаба на местата и ни помагат да пресъздадем мислено сцените, които са се разигравали там. Фигуралните паметници допринасят да се допълни тази картина на миналото: намерените статуи, били те вотивни дарове или късни копия на прочути творби, ни възстановяват образа на божеството; оброчните или надгробните релефи ни показват вярващия в присъствието на божеството или близките на умрелия, когото смъртта е отвела в света на вечния покой; скулптурната украса на култовите сгради — фронтони, метопи, непрекъснати йонийски фризове\*, корнизи или архитрави, украсени с фигурални композиции — разгръща пред очите ни сцени, които не са избрани случайно, но винаги съдържат някаква поука за зрителя; рисунките върху вазите с безкрайното си многообразие представят някои много интересни обредни сцени, а също и безбройни митологически изображения, които изясняват и обогатяват сведенията на текстовете. Някои от тези документи представляват все още неразрешими загадки за специалистите. Въпреки това тяхното проучване напредва постепенно и така образите получават своето тълкуване, а сведенията от текстовете оживяват при съпоставянето им с археологическите материали. Методът на синтез, който се състои в това, да се съпоставят едните с другите, за да се обяснят взаимно, изисква от учения многостранни и широки познания и се оказва плодотворен във всички области на изучаването на Античността, но никъде не се налага с такава необходимост, както в историята на религията: чудесният „Наръчник“ на шведския учен М. П. Нилсон доказва блестящо това. Всяко цялостно изложение на гръцката религия трябва да се съобразява с тези разнообразни елементи и да съгласува получените от тях данни.

	* * *

	В светлината на тези данни ние виждаме, че гръцката религия е била тясно свързана със социалната общност. Очевидно това се дължи до известна степен, на характера на документите, от които черпим сведения: текстове, регламентиращи колективни церемонии, обществени паметници, издигнати за боговете на града, произведения на изкуството, отразяващи общите вярвания. Но това е и една основна особеност на гърка от класическата епоха. Той не се смята за изолиран индивид, който може да постигне личната си сигурност, независимо от обществената група, към която принадлежи; гъркът е подчертано социално същество или, за да си послужим с израза на Аристотел, „политическо същество“, което държи на отношенията си с другите и което има съзнанието, че наистина изпълнява предназначението си само чрез това общуване с другите. Ние констатирахме това, когато разглеждахме войната като явление на обществения живот. Ще го видим пак, като проучваме организацията на града. А религията е важен психологически елемент, който осигурява вътрешното сцепление на групите и тяхната трайност. Ето защо нейните прояви, дори при отделния човек, имат обикновено повече или по-малко изразен обществен характер; ако са адресирани до божеството, те предполагат присъствието и на други хора, които да бъдат свидетели и за които извършителят на религиозното действие също мисли при изпълнението му.
	Това не означава, че гърците не са познавали първичното религиозно чувство в неговата индивидуална и непосредствена форма. Напротив, те дори са имали особена дума, вероятно заимствувана от някой предгръцки език, за да изразят това смесено чувство на уважение и страх, което човек изпитва пред всичко, което според него разкрива тайнствена и свръхестествена сила, движена от воля, която той предусеща, без да може винаги да вникне в намеренията й. Това чувство наричали _тамбос_\*: гърците, изглежда, са го изпитвали особено силно и често най-вече пред лицето на природата и вълнуващите гледки, които тя предлага на човека в тази облагодетелствувана земя. Това е първичният страх от присъствието на божеството, който неволно внушават видът на някой грандиозен пейзаж или тайнствено място, някоя светлина или сянка, тишината или някой шум, полетът на птица или преминаването на животно, красотата на величествено дърво или формата на скала, свежестта на извора, буйното течение на реката, шепотът на тръстиката, полъхът на вятъра, гръмотевицата, лунният лъч, горещината на пладнето, неспирният плясък на вълните. Възприемчивият и подвижен дух на гърците жадно поглъщал тези впечатления от природата. Там те долавяли особено, прекрасно вълнение, което ги откъсвало от самите тях и им изглеждало като творение на някой бог. Тази вездесъщност на божеството, която гърците усещали извънредно интензивно, е обусловила първия и траен елемент на гръцката религия. Богове има навсякъде, затова са и толкова многобройни: политеизмът (многобожието) е плод на извънредно живото чувство, че цялата природа е проникната от божественото. Този дълбоко религиозен народ бил същевременно в най-висша степен пристрастен — едното не пречи на другото — в логическото мислене; към това го подтиквало влечението му към обществения живот и разговорите. Така той имал естествена склонност да разделя вездесъщото и многолико божествено присъствие на многобройни божества, създадени по негова мярка и подобие. Оттук и големият брой култови места, селски олтари, купчини камъни, свещени дървета, пещери на Пан, дарове за нимфите, безименни хероси, а и многобройните светилища, където главните божества били почитани в особен, местен аспект, който се изразявал със специален епитет.
	Ако почувствувал _тамбос_, гъркът заключавал от това, че някое божество е влязло в общение с него. Веднага съобщавал за това на общността, към която принадлежал, или, по-често, отъждествявал божеството, чиято власт бил почувствувал, с някое от почитаните вече там божества. Така традиционните култове запазили силата и влиянието си; понякога към тях бил прибавян и някой нов култ. Намесата на социалната група, която превръща в обред спонтанната изява на отделната личност, придавала конкретно и трайно значение на едно чувство, което отначало е било бегло и смътно. И обратното, общността на вярата, убеждението, че са подчинени на властта на един и същ бог, придавали на групата трайност и еднородност. Както повечето религии и гръцката религия си има своя лична и обществена страна; едната не би могла да съществува без другата. Ако общественият елемент взема връх, то това се дължи на онази инстинктивна склонност, която тласка гръцкия човек да живее в рамките на града си. Но това не разколебава личната страна на неговата религия — напротив.
	Този малко абстрактен анализ ни беше необходим, за да стане ясно, че гръцката религия, макар да се изразява предимно в култови действия, т.е. чрез обреди, обикновено колективни, не се свежда само до тези церемонии, нито пък до блестящата фасада на легендите и митовете. Тя не би могла векове наред да буди благочестието на отделната личност и на колектива, ако не е засягала дълбоко човешката душа. Над почитанието, което градът е оказвал на своите богове, над обикновената размяна на услуги между вярващия и божеството, при която жертвоприношението имало за цел да измоли божественото благоволение, е стояло всекидневното общуване на гърка с боговете. Доколкото можем да го определим от документите, които говорят за него, това общуване не се е изразявало в мистични излияния, а по-скоро в съзнанието, че боговете съществуват, че ни приличат по чувства и по образ, и че със своята сила те се намесват в съдбата на смъртните. Така отношенията между гърците и боговете често добиват личен оттенък. Както богът, така и вярващият е индивид, личност; човекът търси помощта на бога с доверие и симпатия, а не само с почит и страх. Връзките помежду им понякога приличат на съучастничество. Такова е в „Илиада“ отношението на богинята Атина към Диомед или в „Одисея“ — към Одисей. В помощта, която тя им оказва, има отсянка на привързаност, а съветите, които им дава, се одухотворяват от усмивка. Каквото и да се е казвало по този въпрос, божественото величие не губи нищо от това тъй непосредствено общуване с хората; смъртният, който се чувствува предмет на такова благоволение, не би могъл да извърши зло, без да се изложи на най-страшно наказание. Той знае, че боговете имат друга природа и че са по-силни от него. Но не се изненадва, когато ги среща близо до себе си.
	В тази именно перспектива трябва да разглеждаме легендите за любовта на богове със смъртни, които толкова са възмущавали църковните отци. През класическата епоха все още ревностно са извършвали обреда _хиерогамия_ или божествен брак, на който народното вярване придавало реална стойност; в началото на V в. вярвали, че прочутият атлет Теоген от Тасос бил заченат при такава церемония, когато баща му, жрец на тасоския Херакъл, играл пред собствената си съпруга ролята на бога, а и самото име (Теоген означава „роден от бог“) напомняло за божествения му произход. В Атина всяка година се извършвал подобен обред, като „царицата“ — съпруга на архонта-цар, магистрат, почитан от всички, се свързвала с Дионис, чиято роля в дадения случай се изпълнявала вероятно от съпруга й. Също така и легендите, в които се говори за хора, приети на трапезата на боговете, продължават да живеят като обреди в т.нар. _теоксении_ или божествени обеди, известни особено в култа на Диоскурите. Вергилий толкова искрено религиозен по дух, не е изневерил на гръцката традиция, когато е написал в края на „IV Буколика“: „Които не са се усмихвали на майка си, никой бог не ги допуска до трапезата си, никоя богиня в леглото си.“ — „Qui non risere parenti, nec deus hunc mensa, dea nec dignata cubili est.“
	Така възникнал антропоморфизмът\* — основна черта на гръцката религия. Той се родил от съчетанието на три характерни особености, с които се отличава душевността на този народ: чувство за божественото, практичен рационализъм и творческа фантазия. За да си представят конкретно божеството, чието присъствие възприемали непосредствено, гърците го виждали в образ, лесноразбираем за общността, в която живеели, т.е. в човешки облик, като му отреждали по-високо място в обществената йерархия. Способността им да претворяват идеите си в материални или словесни образи и тяхното природно предразположение към изкуството и поезията им помогнали да запазят и препредават дълго време тази концепция, да я организират и обогатяват. Самите те си давали ясна сметка за плодотворността на това усилие. Херодот не без известно преувеличение подчертава дебело значението на Омир и Хезиод в областта на религията: „На тях дължим поетичния разказ за теогонията\* (или родословието на боговете); те са дали имената, с които боговете се призовават при обредите; те са описали подробно техните култове и съответните им атрибути; те са направили образите им близки за нас.“ Понеже сега сме по-добре осведомени, особено от микенските документи, ние можем да приемем, че гръцкото многобожие е съществувало много векове преди Омир и Хезиод. Но истина е, че поемите на Омир и Хезиод са служели като катехизис на цял един народ, който, свикнал да ги слуша от детинство, получавал от тях основните си представи в областта на религията. В тях са намирали не само живия образ на безсмъртните, но и нравствените начала, подкрепени от авторитета на върховния бог Зевс, и онези обредни предписания, чието подробно изброяване заема толкова много място в Хезиодовите „Дела и дни“.
	Творчеството на художниците и особено на скулпторите е имало за гръцката религия не по-малко решаващо значение от творбите на тези двама поети. В изкуството тя е станала дори по-близка на човека, отколкото в литературните произведения. Поетичното творчество наистина запазва известна относителна изменчивост и оставя място за въображението на читателя. Пластичната творба, напротив, неизменна и веществена, е изпълнена с конкретно присъствие в три измерения. Твърде рано идеята за божеството се е свързала тясно с култовата статуя. В нея идеята е намирала здравата опора, от която е имала нужда. Никоя религия не е била така зависима от пластичното изображение, което гърците наричали със специална дума — _а`галма_\*. Под а`галма те разбирали образа на божеството, за разлика от изображението на някой смъртен или _ейко`н_. Поради едно по-сетнешно изменение в смисъла й думата _икона_ е получила във византийския гръцки език значението на свещен образ, обратно на смисъла, който са давали на тази дума в класическия гръцки език. А`галма е едновременно изображение на бога и знак за неговото присъствие: статуята е богът, без обаче той да се отъждествява напълно с нея. Без съмнение божествената природа надхвърля далеч границите на статуята; вярващият приема без затруднение многобройните образи на един и същ бог. Но той смята, че всички те са част от божествената същност, която така пълно се проявява във всеки един от тях.
	Освен това тези образи трябвало да се разпознават лесно. Видяхме от кипърската бронзова статуя на Аполон _Алазиотас_\* (ако предложената идентификация е правилна), че микенските скулптори били способни да изразят добре идеята за човекоподобен бог. Техните наследници от ранноархаичната епоха отначало били по-малко изкусни; скованите изображения на божества от Дрерос\* в Крит, изработени от дърво и покрити с изпукани и ковани бронзови плочки, или измършавелият Аполон, посветен от беотиеца Мантикъл, ни дават пълна представа за степента на тяхното умение. Развитието, което започнало оттогава и насочило гръцкото изкуство по пътя на натурализма до върховете на класическата култура, засилило антропоморфичната тенденция в религията. Тази тенденция й помогнала да се освободи както от остатъците на примитивния _аниконизъм_, който виждал бога в предмети, нямащи човешка форма, били те необработени камъни, парчета дърво или дори дървета, така и от последиците на _териоморфизма_, т.е. почитането на животински божества и чудовища. Разбира се, от тези прастари вярвания, които и гръцкият народ е познавал както другите народи, са останали до късно известни следи; набожността е по природа консервативна и Павзаний чак през II в. от н.е. споменава култове към свещени камъни, както и за една Деметра с конска глава в Аркадия. Освен статуите на богове, изваяни от големите скулптори на класическата епоха, в светилищата благочестиво се пазели груби изображения от камък или дърво, наследство от архаиката, които наричали _ксоанони_\* и които си останали предмет на дълбоко преклонение; така на Акропола в Атина най-почитаната статуя на богиня Атина не била колосалната статуя от злато и слонова кост, издигната от Фидий в Партенона, а един стар ксоанон от маслиново дърво, пазен в Ерехтейона\*, за който вярвали, че е паднал от небето и на който градът идвал да принася тържествено всеки четири години в дар _пеплос_ на празника Големите Панатенеи\*. Не бива да пренебрегваме тези остатъци от древни култове, които са били много трайни, а да разберем, че те са били незначителни в сравнение с пантеона на човекоподобните богове, които взискателната интелигентност на гърците, подпомогната от виртуозното майсторство на художниците, е съумяла да организира в общество със своя йерархия, дейно, достъпно, със своеобразна душевност, съчувствено към моралните и гражданските грижи на хората.

	* * *

	Гъркът извършвал култ на боговете, повечето от които още от микенската епоха носели вече окончателните си имена, съобразно с традиционните обичаи, които изглеждат вече твърдо установени в Омировите поеми. Разгледани подробно, ритуалните предписания са извънредно сложни; те се променят в зависимост от местата и боговете. Могат обаче да се различат главните обредни действия, които въпреки различията, налагани им от обстоятелствата, все пак запазват някои общи, точно определени черти: това са молитвите, даровете, жертвоприношенията, обществените празници, игрите. Ще ги разгледаме последователно.
	Най-напред трябва обаче да определим понятието обредна чистота, което се появява във всички тези действия като предварително задължително условие. Това понятие е свързано с представа за свещено и несвещено. Ако някои места или някои действия се смятат за свещени, то за да се дойде до тях или за да се извършат те, е необходимо да се изпълнят някои изисквания, които да покажат уважението към тях: изискване за чистота, за прилично облекло и за държане. Който не спазва тези предписания, е нечист; той не се е освободил от онази нечистота, която го прави недостоен да се приближи до боговете. По начало става дума за материална нечистота; идеята за морална чистота възниква по-късно. Така, преди всяко благочестиво действие трябва да се изпълни изискването за чистота. Когато Ахил (в XVI песен на „Илиада“) отправя молитва към Зевс, той избира една скъпоценна чаша, пречиства я със сяра, изплаква я с много вода, после сам си измива ръцете и тогава прави възлияние и изрича молитвата си. Същото е и когато Телемах (в II песен на „Одисея“) отправя молитва към Атина: понеже е на брега, той измива ръцете си с морска вода, преди да се помоли. Когато ахейските вождове (в III песен на „Илиада“) произнасят клетви, придружени с молитви и жертвоприношения, вестителите, които ги съпровождат, най-напред им поливат вода на ръцете. Докато Омир описва как се извършват обредите, Хезиод в „Дела и дни“ ги дава като предписания: „Никога на зазоряване не бива да правиш възлияния с черно вино, без да си измиеш ръцете, нито на Зевс, нито на другите богове, защото тогава не те чуват и с отвращение отблъскват молитвите ти.“ Обичаят на тези ритуални очищения се запазва през цялата класическа епоха, с него се обяснява поставянето на съд с осветена вода до вратата на светилищата на разположение на посетителите. Павзаний съобщава, че до входа на атинския Акропол имало бронзова статуя, творба на Ликий, сина на Мирон\*, която представлявала момче, носещо в ръцете „съд за светена вода“ за тази цел (_перирантерион_) тя била от втората половина на V в.
	За едно от най-нечистите неща се смятала пролятата кръв: Хектор, току-що излязъл за малко от битката, отговаря на майка си Хекуба, която го подканя да направи възлияние на Зевс, че не би могъл да направи нито възлияние, нито да отправи молитва, защото е изпръскан с кръв („Илиада“, VI, 264–268). Така и Одисей след избиването на женихите бърза да пречисти двореца си с горяща сяра („Одисея“, XXII, 493–494). С този античен предразсъдък се свързват предписанията, отнасящи се до очищението на убиец, които познаваме от редица текстове. Тук не става въпрос да му се опрости грях, понеже неволното човекоубийство е подчинено на същите ритуални изисквания като убийството; именно проливането на кръв предизвиква омърсяваме дори ако за убийството е имало законно основание или оправдание. Тази нечистота трябва да се изтрие, за да не се разпространи тя от допира с омърсения. Затова прогонвали убиеца от града, докато се очисти. Рисунките по вази показват очищението на Орест, който убил майка си, чрез изпръскване с кръвта на прасенце. Този доста разпространен обред възмущава философа Хераклит, който казва: „Празна работа е да се очистват с кръв хора, омърсени с убийство; нима оня, който е газил в калта, се мие с кал?“ Свещените закони на Кирена, чийто текст е запазен в един надпис от IV в., определят подробно какво трябва да бъде отношението към провинен в убийство молител, който иска да се върне в града; в тях се предвиждат строги мерки, за да се избегне всякакъв контакт между гражданите и още нечистия изгнаник.
	Както кръвта, така и смъртта причинява нечистота. Павзаний ни съобщава, че в Месена, Пелопонес, имало установено правило, според което, ако на жрец или жрица умре дете, те са длъжни да се оттеглят от свещеническите си задължения; смъртта на близък човек в семейството ги прави недостойни за служба на боговете. Обикновено било забранено да се погребват мъртви на свещени места (с изключение, разбира се, на героите). През 426–425 г. атиняните, които управлявали светилището на Аполон в Делос, били посъветвани от оракула да очистят целия остров. Един век преди това Пизистрат заповядал да очистят цялата област, която можела да се обхване с поглед от светилището. За да изпълнят заповедта на бога, те разрушили всички гробове, които се намирали на Делос, и ги пренесли в съседния остров Ренея, където днешните археолози са открили в общ гроб целия погребален инвентар (предимно глинени вази), пренесен от тези гробове. Оттогава било забранено да се умира на свещения остров; умиращите били пренасяни в Ренея, за да издъхнат там.
	Същото правило било прилагано и за родилките; те отивали да родят в Ренея. Защото раждането, навярно по причина на кръвта, също се считало за нечисто. В законите на Кирена се казва, че присъствието на родилка прави цялата къща нечиста, както и човек, който се намира под същия покрив. Друг параграф се отнася до случаите на помятане; ако плодът има човешка форма, нечистотата е както при смърт; в противен случай помятането се приравнява с истинско раждане. Дори половите отношения в известни случаи могли да бъдат причина за ритуална нечистота. Фактът заслужава да се отбележи, защото моралът на старите елини никога не е свързвал понятието грях с физическата любов, както е станало по-късно според християнския морал. Но тя е причина за физическа нечистота, както личи от Хезиод в „Дела и дни“, (ст. 733–734), чиито сурови изрази са много показателни. Било забранено да се прави любов в светилищата. Херодот, който приписва създаването на това правило на египтяните, казва, че го спазвали само те и гърците. Легендата за Аталанта и съпруга й Хипомен илюстрира това запрещение, отнасящо се до светилищата. Овидий разказва тяхната история в X книга на своите „Метаморфози“.
	Така, за да има достъп до религиозните церемонии, човек трябва да се подчини на точно определени условия: той трябва да е чист от всякакъв допир с тревожните тайнства на раждането и смъртта. Еврипид изразява много ясно това чрез думите на Ифигения, жрица на Артемида в Таврида: „Човек, който е участвувал в убийство, който е докоснал с ръка родилка или мъртвец, богинята го отстранява от олтара си, защото в нейните очи той е белязан с петно.“ В гръцките градове се извършвали точно определени, но разнообразни очистващи ритуали, отменящи тези временни забрани, като възвръщали изискваната чистота. Същевременно по неизбежна асоциация те карали просветените умове, които проблемът за доброто и злото естествено занимавал, да се запитват каква стойност имала тази ритуална чистота, която били склонни да разпрострат и в областта на морала. Оттук и онази двойственост между етично и свещено, която никога не е изчезвала в гръцката религия, такава поне, каквато са я виждали най-издигнатите гръцки умове. Ето защо на Аполон и Зевс, великите богове на очистването, приписвали същевременно — все още твърде сдържано! — ролята на покровители на справедливостта и морала. Призивите за справедливост на Хезиод към Зевс, ролята на Аполон в „Евмениди“ на Есхил разкриват тази двойственост, която отговаряла на една дълбока потребност. Но гръцкото многобожие още не било в състояние да я задоволи напълно.
	Молитвата е основният религиозен акт, чрез който вярващият влиза в особена връзка с някой бог, било, че се отзовава на някакъв вътрешен подтик, било, че сам спонтанно започва разговора. Наистина и в двата случая молитвата е диалог. Богът отговаря или не по свое усмотрение, но поне е чул каквото човекът открито е изрекъл. Затова молитвата е по същество устна и се изговаря на висок глас. В Античността гърците не са познавали безмълвната, нито дори тихо изречената молитва; това е особеност, показателна за обществения характер на религиозното им поведение. Навярно тук трябва да търсим спомена за едно твърде примитивно чувство, което приписва на думата особена магическа сила; въпреки това магията, макар да не е непозната на гръцката мисъл, играе второстепенна и ограничена роля. В мисълта на гърка от класическата епоха молитвата няма за цел да дава насока на божествената воля чрез тайнствената сила, приписвана на думите, а да бъде чута от бога, както бива чувана и от хората. Ето защо тя трябва да има смисъл; виковете без смисъл (ономатопеи) като „ие` пайа`н“ от култа на Аполон, „евохе`“ — възгласа към Дионис, войнственото „алала`“, „ололюге`“, както се вайкали жените (подобно на „ю-ю“ на арабските жени), не са молитви. Затова пък обикновеното обръщение към бога с името му е вече само по себе си молитва, защото има значение на поздрав, защото е проява на уважение към бога; в този смисъл само думата „боже“ или „богове“, която често се среща по стелите в заглавието на декретите, е вече молитва.
	Извън призоваването молитвата се състои обикновено от излагане на някакво прошение към бога, чиято помощ молещият търси; за да се склони богът по-лесно, напомнят се или предишните му добрини, които вече го заангажирват, или благочестивите постъпки, с които молителят му се е отблагодарил; накрая може да се прибавят обещания за по-голяма щедрост. Ето например молитвата, която Пенелопа отправя към Атина в IV песен на „Одисея“: „Чуй ме, Атритоне (прякор на Атина), дъще на Зевса, която носиш егидата! Ако някога в твоя чест мъдрият Одисей е изгарял в този дворец тлъсти бутове на жертви, крави или овце, спомни си това днес заради мен и спаси сина ми. Осуети безсрамните стремежи на женихите!“ Молителят произнася молитвата си изправен пред статуята или жертвеника, вдигайки дясната си ръка или двете ръце с длани, обърнати към бога. Не се просва на земята, освен при някои погребални обреди или при обреди на божествата на земята; в такъв случай, докато се моли, той удря земята с ръце. Коленичи само при магическите обреди; Теофаст в своите „Характери“ смята колениченето за една от отличителните черти на суеверния човек.
	Молитвата често бива придружена с дарения. Не е ли естествено да потърсим благоволението на едно могъщо божество, като му дадем подарък? Не бива, разбира се, този жест да се тълкува винаги като сделка в духа на чисто правното схващане, което се изразява от латинската поговорка „do ut des“ — „давам ти, за да дадеш“. Вярно е, че такъв момент не липсва при много дарения, както личи ясно от посвещението върху една статуя от някакъв атинянин от VI в., който простичко казва на богинята: „Дано ми дадеш, та да ти посветя още една.“ Но обикновено дарението е веществен израз на уважението или благодарността към някой бог. Дарението може да бъде по някакъв случай, каквито са скромните дарове, които вярващите поставят на селските олтари: плод, ръкойка житни класове, цветя, сладкиши, кожа от дивеч. Тези прояви на набожност у народа са вдъхновявали по-късно елинистическите поети, които с охота съчинявали епиграми за такива дарове като литературни упражнения: „Приеми като оброк, Артемидо, от скитника, от голтака, от умиращия от глад Леонид, тези мазни курабийки, тази маслинка (цяло богатство!), тази прясно откъсната смокиня; приеми, господарке, и тези пет зърна грозде, отронени от хубава чепка, и като възлияние каквото остана в дъното на стомната ми! Ти ме избави от болест: отърви ме и от омразната сиромашия и аз ще ти подаря коза!“ Това, което за Леонид от Тарент през III в. е било само шега на учен александриец, векове наред е било за гръцкия селянин проява на наивна и искрена вяра.
	Освен даренията по даден повод има и дарения, предписани от обичая: такива са възлиянията, които трябва да се правят, по съветите на Хезиод, всяка сутрин и всяка вечер, като се изливат по няколко капки вино на земята. Същото правели и по време на ядене, преди да пият; така богът получавал своя дял от виното, което щяло да развесели сърцето на човека. Други дарения били свързани с местните обичаи, които народът дълго пазел; Павзаний съобщава, че по негово време все още „хората от Лилея (град във Фокида) в определени дни хвърляли в извора на Кефисос (река във Фокида и Беотия) тамошни сладкиши и други традиционни дарове“. Разправят — казва Периететът, — че тези сладкиши след тайнствено пътешествие се появявали в Делфи в извора Касталия.
	В други случаи на божеството се поднасят скъпи предмети, а не храна. Даренията на дрехи са чести: нали трябва да се облекат статуите? Ето защо Хекуба в Троя, когато отива да се моли на Атина, разстила върху коленете й най-хубавия си пеплос. В календара на атинските празници няма по-тачен празник от Големите Панатенеи, когато всяка четвърта година богинята получавала пеплос, изтъкан за нея от ергастините\* — млади момичета от най-знатните фамилии на Атина, които възпроизвеждали на стана си модел, рисуван от най-големите художници и представящ битката на боговете с гигантите. Както се вижда от йонийския фриз на Партенона, целият град участвува в принасянето на дарението. Така се създавали свещените съкровища, попълвани с дарове от народа и от отделни лица: дрехи, оръжия, съдове от скъпоценни метали, накити, злато и сребро на кюлчета или в монети, всякакви предмети, които благочестивите вярващи посвещавали на божеството. Пазели ги в храмовете или в специални малки постройки, подобни на параклиси, в които обаче не държали култови статуи и които се наричали съкровищници. Жреци и магистрати пазели тези богатства и отговаряли за тях не само пред бога, но и пред съгражданите си, на които давали подробни отчети, когато напускали службата си. Оттам и тези толкова интересни епиграфски документи, каквито са свещените инвентарни описи, в които се изброяват даровете с главните им особености и теглото им; в някои щастливи случаи, както в Делос, тези текстове са запазени в достатъчно голям брой, за да може проучването им да ни разкрие цяла страна от живота на светилището, намерила отражение в наличността и подновяването на колекциите му.
	Много от тези дарове са типични посвещения, ex voto: те били посвещавани, за да изразят признателността на вярващите към техния бог за извършена услуга. Те са израз не вече на подбуди от рода на do ut des, а на желанието да се изкаже благодарност, поводът, за която често може да се разбере от придружаващия ги посветителен надпис. Частните лица посвещават статуя, ако са богати, или някоя скромна статуетка от печена глина, ако са със скромни възможности. Върху съвсем обикновени глинени вази някоя ръка, често несръчна, издълбава в глечта името на божеството. В светилището на бога-лечител Асклепий\* посвещавали релефно изображение на болната част на тялото или болния орган, които богът е излекувал. Друг път на картина или върху камък е изобразен самият Асклепий като лечител; от IV в. нататък тези дарове се умножават успоредно с разпространението на епидавърския култ. Други посвещения припомнят за атлетически или военни подвизи. Големите светилища в Олимпия\* и Делфи били пълни със статуи на атлети-победители, които Павзаний обстойно изрежда; някои от надписите, които той е преписал от базите, са намерени отново при разкопките, потвърждавайки по този начин добросъвестността и достоверността на Периегеза.
	{img:94_apolon.jpg|#Ил.76 Аполон. Дар на Мантикъл. Бронзова статуйка от началото на VII в., представяща прав гол мъж (Аполон?). Протегнатата напред лява ръка вероятно е държала лък. Върху бедрата е написано посвещение на Феб-Аполон в два епически стиха, напомнящи пасаж от Омир. Хубав образец на „дедалическото“ изкуство (Музеят в Бостън).}
	{img:95_zevs_amon.jpg|#Ил.77 Зевс-Амон. На монетите от Кирена през класическата епоха Зевс е бил изобразяван с рога на овен в знак на уподобяване на гръцкия бог с египетския бог Амон, който бия с глава на овен и имал светилище в Сива в Либийската пустиня. Въпреки този животински атрибут, предаден дискретно, лицето на Зевс излъчва благородството на брадатите образи на богове, създадени от Фидий и последователите му. (Национална библиотека, Кабинет за медали, Париж).}
	{img:96_hera_moneta.jpg|#Ил.78 Хера (монета на Аргос от IV в.) Ни лицето на монетата — профил на богинята Хера с корона, украсена с палмети, свързани с волути, и с обици във форма на пресечен конус. Това лице с правилни черти е може би заимствувано от хризелефантинната статуя, която Поликлет създал за Херайона в Аргос към 420 г.; според описанието на Павзаний обаче короната на тази статуя е била от друг тип. (Национална библиотека, Кабинет за медали, Париж).}
	{img:97_dionis.jpg|#Ил.79 Дионис (монета на Наксос). Сицилийският град Наксос (който не трябва да се смесва с едноименния остров от Цикладите) е сякъл прекрасни тетрадрахми, на лицевата страна с профила на Дионис, а на опаката — с поразителна фигура на фронтално седнал Силен (вж. ил. 207). Образът ни Дионис с дълги, събрани на кок и увенчани с бръшлян коси е шедьовър на строгия стил. (Национална библиотека Кабинет за медали, Париж).}
	{img:98_poseidon.jpg|#Ил.80 Посейдон. Статуята, извадена от морето край нос Артемизион близо до Хистиея в Евбея, е наред с делфийския „Колесничар“ най-добрият представител на голямата бронзова скулптура от строгия стил (към 460 г.). Представлява гол Посейдон, замахващ с дългия си тризъбец, преди да порази целта, която сочи напред с лявата си ръка. Образът на божеството, на което полихромните очи (днес изчезнали) са придавали необикновена живост, излъчва сила и величие. (Национален музей, Атина).}
	{img:99_nike_panaionii.jpg|#Ил.81 Нике на Пайоний в Олимп. Един от много редките запазени оригинали, за който със сигурност се знае, че е творба на голям скулптор от класическата епоха. Спомената от Павзаний, чиито описания се потвърдиха при откриването на надписа с името на скулптора, тази Нике е била посветена и поставена на триъгълна колона пред храма на Зевс малко след 455 г. Лицето е отчупено, но устременото напред тяло, очертаващо се под прилепналата от вятъра дреха, е с голяма пластическа красота. Въздействието на фигурата, представена в полет, е необикновено силно. Под краката й е орелът за Зевс. Възможно е същият Пайоний да е изваял десет години по-рано фронтоните на съседния храм. (Музеят в Олимпия).}
	{img:100_melanholichnata.jpg|#Ил.82 „Меланхоличната“ Атина. Малък обречен релеф (средата на V в.), представящ богинята замислена пред един от четириъгълните стълбове, които определяли линията на тръгването и пристигането на пистата в стадиона. Така Атина се явява като покровителка на Панатенейските игри, устройвани в нейна чест (Музеят на Акропола, Атина).}
	{img:101_lionorman.jpg|#Ил.83 и 84 Атина Льонорман. Мраморна статуетка, изработена през римската епоха по Атина Партенос. Макар недовършена и непълна (липсват най-вече Нике, която лежала на дясната длан, подпряна на колонка, копието в лявата ръка и богатата украса на шлема), тя ни дава известна представа за общото въздействие на колосалната Фидиева статуя с релефната си украса върху предната страна на базата (сътворението на Пандора — първата жена — сред боговете) и украсата върху щита (Амазономахия). (Национален музей, Атина).}
	{img:102_brauron.jpg|#Ил.85 оброчен релеф от Браурон. Един от релефите от IV в., открити при разкопките на светилището на Артемида (вж. ил. 97, 98, 117) близо до източния бряг на Атика. Вдясно е Артемида, която се връща от лов и води жива сърничка, изправена на задните си крака (от нея се виждат само предните крака). До богинята от дясно на ляво можем да разпознаем: брат й Аполон, майка им Латона и баща им Зевс, седнал. (Национален музей, Атина).}
	{img:103_poseidon_apolon_artemida.jpg|#Ил.86 Посейдон, Аполон и Артемида. Фрагмент от йонийския фриз на Партенона, който минавал по горната част на стената на храма зад външната колонада. Тази плоча е била част от източния фриз над портика на входа, където се виждало как седналите богове посрещат шествието, носещо пеплоса на Атина (Музеят на Акропола, Атина).}
	{img:104_hrizafa.jpg|#Ил.87 релеф от Хризафа. Малка надгробна стела (третата четвъртина на VI в.) от лаконското градче Хризафа. Двойка хероизирани покойници, седнали на трон. В ръцете и под трона им са изобразени хтонически или погребални символи (змия, кантарос, нар в дясната ръка на жената). Те приемат жертвени дарове от двойка живи хора. Последните са представени в по-малък мащаб, за да се подчертае особеното достойнство на покойниците. Даровете са петел, цвете, яйце и нар. (Музеят в Берлин).}
	{img:105_dgustiniani.jpg|#Ил.88 Стела Джустиниани. Надгробна стела, вероятно скулптирана в Цикладите към средата на V в. Младо момиче с пеплос посипва върху малък кръгъл олтар благовония, които взема от кутия (предполага се също, че момичето изважда някаква невидима дреболия от кутията, чийто капак е сложен на земята). Спокойната поза и сериозното изражение са характерни за надгробните паметници от класическата епоха. Заслужава внимание разкошната палмета, която увенчава стелата (Музеят в Берлин).}
	{img:106_gertvoprinoshenie.jpg|#Ил.89 и 90 приготовления за жертвоприношение на Атина (фризът на Атина). В шествието на Панатенеите се виждат животните, предназначени за хекатомбата, и носачите на хидрии — бронзови вази, които съдържали водата за очищение. В десния край на ил. 89 личат ръцете и флейтата на флейтист, чиито мелодии съпровождали и отмервали стъпката на шествието. Тези две плочи (VI и II от фриза на северната дълга страна) се отличават с изключителни пластични качества (Музеят на Акропола, Атина).}
	{img:107_gertvoprinoshenie_apolon.jpg|#Ил.91-93 приготовление за жертвоприношение на Аполон. Кратер с волути, приписван на „Художника на Клеофон“ (третата четвъртина на V в.). Тази червенофигурна атическа ваза, открита в етруския некропол в Спина (делтата на По), е от същото време като фриза на Партенона. Вижда се шествието на жертвените бикове (91: срв. с ил. 90). Присъствуващите носят на главите си лаврови венци. Между двама от тях се вижда тимиатерион — бронзова кадилница с яйцевидна форма, сложена върху висока поставка. После идва богато облечена жена, която носи на главата си кошница за жертвените дарове с три триъгълни дръжки. Посреща я брадат жрец на Аполон, който се обляга на дълъг жезъл. В краката му се вижда омфалосът (вж, ил. 105), а зад него триножник. На края, между две колони, представляващи хром, седналият на трона си Аполон държи в ръка лаврово клонче. На стената са окачени лъкът и колчанът му (отчасти заличени от пукнатина). Зад Аполон се вижда втори триножник върху поставка във форма на колона с капител от извити надолу листа (ил. 93). Живо изображение на делфийските церемонии. (Музеят във Ферара).}
	{img:108_skira.jpg|#Ил.94 обред на празника Скира. На този червенофигурен атически лекит от края на V в. е представена особена церемония от култа на Деметра и Коре в Атика. По време на празника Скира (краят на май и началото на юни) жените хвърляли живи животни (обикновено прасенца, тук кученце) в дълбоки ями сред полето, където ги оставяли да умрат от глад. През есента техните. останки били събирани и смесвани със зърната за посев, за да осигурят плодородие. Жената се навежда да хвърли животното в ямата, откъдето се подават две факли, символ на Коре. В кошницата за дарове (вж. ил. 92) е имало ритуални сладкиши, които също хвърляли в ямата. (Национален музей, Атина).}
	{img:109_gertvoprinoshenue.jpg|#Ил.95 сцена на жертвоприношение. Атическа червенофигурна ваза от третата четвъртина на V в. Докато жрецът слага върху олтара вътрешностите на жертвата, които ще бъдат изгорени напълно, млад помощник прави възлияния с кана вино. Друг пече на огъня на олтара парчета месо, набучени на дълги шишове, които ще бъдат изядени на обредното угощение след жертвоприношението. Един помощник, увенчан с лавров венец като другите, държи в ръка дълъг клон. Лавровият храст зад олтара дава основание да се предполага, че жертвоприношението се извършва в чест на Аполон. (Лувър).}
	{img:110_dionis_menadi.jpg|#Ил.96 Дионис и две менади. Атическа чернофигурна ваза, творба на керамика Амазис (третата четвъртина на VI в.). Над фигурите се чете: „Дионис. Амазис го направи.“ Богът държи голям кантарос и посреща две прегърнати и танцуващи менади (вакханки), облечени с пъстри дрехи (едната носи и кожа от пантера), с огърлици и обици. Всяка държи по един клон бръшлян, дионисовото растение, и по едно животно (див заек и елен, представен умален). Те ще разкъсат животните и ще изядат месото им сурово според обреда „омофагия“. (Национална библиотека, Кабинет за медали, Париж).}
	{img:111_mechki.jpg|#Ил.97 и 98 две „мечки“. Тези статуи от IV в., открити неотдавна в светилището на Артемида в Браурон (вж. ил. 85 и 117), са прелестни по своята естественост изображения на малките атинянки, които участвували в култа на Артемида Браурония под ритуалното име „мечки“. (Национален музей, Атина).}
	Имало обичай да се подарява на боговете една десета от всяка извънредна придобивка — от лов или риболов, търговия или военна плячка. Херодот съобщава за много такива посвещения, какъвто е случаят на самоския търговец Колайос от VII в., който направил състояние в Испания, страната на калая. Като се върнал, той подарил на храма на Хера (Херайона) в своя роден град огромен бронзов кратер, украсен с изпъкнали глави на грифони — тип вази, които днес добре познаваме от археологическите открития. По-късно, към края на VI в., инженерът Мандрокъл, също от Самос, получил от Дарий разкошни подаръци като награда за умението, с което построил на Босфора понтонен мост, по който преминала войската на Великия цар, тръгнал на поход за Скития; тогава Мандрокъл поръчал картина, която представяла Дарий, наблюдаващ преминаващата по моста войска, и я посветил в Херайона в Самос с надпис в стихове, чийто текст е запазен от Херодот. Както се вижда, такива дарове не са вече само израз на набожност; те задоволяват и тщеславието на дарителя, който по този начин припомня на потомството славните си дела.
	Тези подбуди били не по-малко силни в колектива, отколкото у отделни лица. Павзаний съобщава за едно дарение на коркирците в Делфи от първата половина на V в., което е много характерно за религиозното поведение на един гръцки град от тази епоха: „При входа на светилището има един бронзов бик, творба на Теофор от Егина и подарен от коркирците. Говори се по този повод, че в Коркира един бик се отделял от стадото, слизал по пасището на морския бряг и започвал да мучи. Понеже това се повтаряло всеки ден, говедарят слязъл до морето и забелязал един пасаж от риба-тон в неизброимо количество. Той съобщил за това на коркирците в града, които се опитали да изловят рибата, но не успели. Тогава се допитали до оракула в Делфи, принесли бика в жертва на Посейдон и, щом свършило жертвоприношението, уловили рибата. С десятъка от този улов те посветили по един дар в Олимпия и в Делфи.“
	Тъй като познаваме значението на войната в гръцкия свят, не ни учудва фактът, че сред посвещенията на градовете най-многобройни са онези, които се отнасят до военни подвизи. Всеки гръцки град не само ознаменувал победите си с посвещения в местните си светилища, но държал още и да ги увековечи с дарения в свещените за всеки грък места, където можела да ги види цяла Гърция. Тук човешката гордост е играла най-голямата роля в проява, която все пак е била по начало израз на благодарност към божеството. Не могат да се изброят всички посвещения по повод на Гръко-персийските войни. Атина подарила на делфийския Аполон плячката от победените при Маратон перси, наредена на един цокъл, който опирал о южната страна на тяхната съкровищница; твърде неясният текст на това посвещение според Павзаний се отнася до самата съкровищница, която вероятно е била построена няколко години по-рано. В Делфи имало за спомен от поражението на персите и втори оброк от атиняните за Маратон (при самия вход на светилището), посвещения от евбейския град Каристос и от Платея, една мачта, украсена със златни звезди, подарена от егинците, и два дара от съюзните градове — един Аполон, държащ нос на кораб, за спомен от победата при Саламин, и един триножник, поставен върху бронзова колона, в памет на победата при Платея. Тази бронзова колона, представляваща три преплетени змии, е частично запазена в Цариград, където я пренесъл Константин Велики. На нея още се четат имената на 31-те града, участвували в посвещението й.
	Ако можем да разберем подбудите, които карали гърците да изразят с някой паметник благодарността си към боговете, спасили Гърция, не така леко приемаме многобройните посвещения, които напомнят победата на гърци над други гърци. Независимо от това гръцките градове, които непрестанно воювали помежду си, гордо прославяли братоубийствените си победи с дарения, които правели на големите светилища. Пред фасадата на храма на Зевс в Олимпия месенците, изпратени от Атина като заселници в Навпакт, издигнали триъгълен стълб, висок 9 м, върху който стояла статуя на Нике, Победата, представена в полет, с разперени криле, с дреха, развяна от вятъра или прилепнала о хубавото й тяло на млада жена. Мраморната статуя е намерена заедно с посветителния надпис на мястото, за което говори Павзаний; с нея месенците благодарили на Зевс за победите си над своите съседи от Акарнания. Творбата е подписана от йонийския скулптор Пайоний\* от Менде, вероятно автор на скулптурите в храма, и датира от 455–450 г. В светилището на Аполон в Делфи цялата първа част на Свещения път била нещо като терен, в който съперничещите си градове се надпреварвали помежду си: срещу атинското посвещение за Маратон спартанецът Лизандър издигнал скулптурна група, която да напомня за атинското поражение при Егоспотами. Но тридесет и шест години по-късно, в 369 г., аркадците от Тегея, които с помощта на Епаминонд опустошили Лакония, поставили пред скулптурната група на Лизандър цокъл, върху който наредили статуи на Аполон, на Нике(Победата) и на много аркадски герои в памет на пораженията, които нанесли на Спарта. Съвсем наблизо много дарове от Аргосците напомняли за победите на Аргос над Спарта. Малко по-далеч били съкровищницата, построена от Тива след битката при Левктра (371 г.), и съкровищницата, която сиракузците построили след поражението на Атина по време на похода към Сицилия; те неслучайно решили да издигнат тази сграда съвсем близо до съкровищницата на Атина, която била по-стара почти с един век! Всички тези прояви на „почит“ към Аполон били просто случай да се възвеличае славата на градовете победители и да се унижат победените.

	* * *

	В своя диалог, озаглавен „Евтифрон“, Платон представя един гадател със същото име, много известен в Атина към края на V в. с познанията си по религиозните въпроси. Изразявайки общото мнение, Евтифрон дава следното определение за набожността: „Набожността се състои в това, да знаеш да се молиш и да принасяш жертва, като говориш и вършиш онова, което е приятно на боговете: тя осигурява благото на семействата и на държавите“ (14 b). Молитва и жертвоприношение — това били за атиняните двете най-важни прояви на религиозното поведение. Ние разгледахме първата — молитвата, и дарението, което често я придружавало. Жертвоприношението може да се приеме като особена форма на даряване: Сократ, отговаряйки на Евтифрон, заявява: „Жертвоприношението е дар на боговете“ (14 с.). И наистина жертвоприношенията, особено обществените, заемат толкова голямо място в религиозния живот на гърците, че заслужават специално разглеждане, на което сега ще се спрем.
	Разликата между жертвоприношението и обикновеното дарение е във важната роля, която имат при него обредните предписания. Всяко жертвоприношение, обществено или лично, е сложно действие, което се подчинява на правила, утвърдени от дълга традиция. То се състои в това, да се поднесат тържествено на боговете, като се спазват предписанията на обреда, хранителни продукти: зърна, зеленчуци, питиета или жертвени животни. В този смисъл възлиянията с мляко и вино или даровете от сладкиши са вече жертвоприношение, при условие че са извършени съгласно ритуали, които определят характера, времето и формата на тези дарения. Но ако при някои обреди съществуват жертвоприношения без проливане на кръв, то кръвните жертвоприношения с убиване (дори понякога с разсичане) на животното, определено за жертва, са далеч по-многобройни и по-важни; според общоприетото схващане са имали пред вид именно последната категория жертвоприношения и никой не си ги е представял без жертва на животно. Древните учени от късната епоха вярвали, че са установили някаква хронологическа последователност между безкръвните форми на жертвоприношение, които според тях били по-ранни, и кръвните, които били въведени по-късно; такава е например теорията, която Овидий надълго излага в I книга на своите „фасти“ (ст. 333–456). Но това е чисто умозрително теоретизиране, на което единствено питагорейската традиция, която осъждала кръвните жертви, придавала известна достоверност. И наистина нашите най-стари документи, а именно Омировите поеми, дават вече описания на кръвни жертвоприношения; така например в I песен на „Илиада“, когато Одисей бива изпратен от гърците да върне Хризеида на баща й, той качва на кораба и животните, които трябвало веднага да се пренесат в жертва, за да се усмири напълно гневът на Аполон.
	Още при това първо споменаване могат да се различат ясно главните моменти на церемонията. Около един олтар подреждали жертвените животни: те образували хекатомба\*. Етимологическото обяснение на тази дума е „сто вола“, но тя много отдавна, още у Омир, е променила смисъла си и означава просто много жертвени животни, независимо от това, дали са едър рогат или дребен добитък. Присъствуващите на обреда си измиват ръцете, за да се пречистят, и вземат в ръцете си зърна ечемик. Жрецът на Аполон произнася молитва, разпръсват ечемичените зърна, които са първите дарове, после прерязват гърлото на жертвите, като вдигат главите им, така че кръвта да блика във въздуха към олтара. След това разрязват закланите животни. Бутовете им оставят настрана, обвиват ги с мазнина и ги изгарят в огъня, горящ на олтара, а жрецът прави възлияния от вино. Когато бутовете изгорят, нарязват останалото месо, нанизват го на шишове и го изпичат на самото място, след което всички присъствуващи се събират на обща трапеза. В повечето кръвни жертвоприношения се откриват тези важни особености: тържествено подреждане, измиване на ръцете, молитва, умъртвяване на жертвите пред; олтара, изгаряне на една част от животното, възлияния и накрая незабавно изяждане на останалото месо от присъствуващите.
	Въпреки че този обред се е срещал много често, невинаги го спазвали строго; разнообразието на ритуалите е извънредно голямо. При някои например изяждането на месото на жертвите е забранено и цялото животно бива изгаряно (това наричали пълно изгаряне или _холокауст_). Обикновено така постъпвали при жертвоприношения, които придружавали някаква клетва, при някои обреди за очищение от престъпления, в култовете на земните и подземните божества и в повечето култове към мъртвите и херосите. Когато разглеждахме молитвата, ние вече срещнахме подобни варианти. Някои съвременни учени обясняват тези различия като указание за това, че божествата на гръцкия пантеон са принадлежали към две главни групи: небесни или „уранически“ и подземни или „хтонически“. Първите били благосклонни, а вторите вдъхвали страх. Затова ритуалът за небесните богове бил ритуал на доверчиво уважение и молба за съпричастие; това е именно този, който описахме по-горе. Хтоническият ритуал, напротив, бил „отблъскващ“, предназначен да отстрани заплахата от злосторна или враждебна сила. Оттук и значението на сакралното угощение в първия случай, когато вярващите си поделят с бога месото на жертвата, докато във втория цялото животно се предоставя на божеството.
	Няма съмнение, че тази двойственост съществува. Но тя невинаги се явява в строго определения вид, който описахме. В зависимост от мястото някои божества имат ту уранически, ту хтонически черти. Зевс, всепризнатият бог на небето, се явява като бог на земята, когато го призовават като Зевс Мейлихиос, имащ вид на змия; от Ксенофонт, който говори за него в „Анабазис“ (VII, 8, 1), знаем, че са му принасяли холокаусти\*. Херакъл в Тасос имал двоен култ, един като божество (в този случай небесно) и друг, при който се извършвал хероически и хтонически обред. Павзаний, който винаги се е интересувал от култовите куриози, съобщава, че в град Тронис във Фокида при жертвоприношението на местния херос оставяли кръвта от жертвата да проникне през един отвор в гроба, което е обичайно за погребалния и хтоническия ритуал, но затова пък изяждали месото на животното, което е признак на ураническия ритуал. Ето защо би било погрешно да се гради строго систематично тълкуване на гръцката религия въз основа на различие, което невинаги се е спазвало. Но дори двете големи групи божества да са били първоначално ясно разграничени, което е възможно, причините, които обясняват това разделяне, не са ясни и трябва да се задоволим просто да установим, без да ги разбираме напълно, преживелиците в подробностите на ритуала.
	Тук отново трябва да подчертаем предимно местния характер на култовете. В рамките на набелязаната по-горе обща схема на кръвните жертвоприношения от най-често срещания тип предписанията варират чувствително в различните светилища и дори при различните аспекти на един и същ бог. Естеството на жертвите може да бъде точно определено — едни били позволени, други забранени. В Тасос редица култови предписания от V в. забраняват да се принасят в жертва на някои божества прасета или кози. Същото запрещение намираме в Делос. В Кирена, напротив, се препоръчва да се принася в жертва на Аполон _Апотропайос_ рижо яре. В Лампсак на Хелеспонта принасяли в жертва на местния бог Приап магарета, докато в Спарта богът на войната Ениалий получавал кучета. Обикновено избирали прасета за очистващи и изкупителни обреди. Последната поръка на Сократ преди смъртта му, по Платоновия разказ в диалога „Федон“, показва, че на Асклепий принасяли в жертва петел. От тези няколко примера се вижда колко разнообразни са били обредите; да се нарушат те, да се принесе жертва, която не е утвърдена от обичая, било светотатство, за което се предвиждали парични и религиозни наказания. Същото разнообразие имало и при възлиянията. Виното, употребявано толкова често за тази цел, било забранено при някои култове. Едно тасоско правило забранявало да се пее пеан, което другаде било част от церемонията. Описвайки един годишен празник, който жителите на Сикион чествували в селското светилище на Евменидите, Павзаний съобщава, че те принасяли в жертва бременни овце, че правели възлияния от хидромел (смес от вода и мед) и вместо да си украсят с венци главите за празника (което било много разпространен обичай), се задоволявали да носят цветя; това са все ритуални особености, които Павзаний се е постарал да отбележи (II, 11, 4).
	Самата сложност на тези обреди изисквала голяма опитност при извършването им. Затова е понятно, че, за да се избягват грешки, които се смятали за светотатство, използували услугите на специални лица. Неслучайно на гръцки глаголът, който означава „принасям в жертва“, _хиерево_, е тясно свързан с думата за жрец — хиеревс. Обикновено към светилищата били прикрепени по един жрец или жрица, за да бдят над извършването на ритуала. Те били излъчвани от най-добрите семейства на града с избор или по жребий и изпълнявали функции, подобни на магистратските. Те се радвали на уважение, което се изразявало в това, че им се давали почетни места в обществените церемонии, и получавали някои материални облаги, като например определена част от месото на жертвата, известен налог върху жертвоприношенията или освобождаване от данъци. Във всяко друго отношение жреците били граждани като всички други и не принадлежали към някаква жреческа каста. Жреческият им сан бил длъжност за определен срок и рядко за цял живот. Тя им налагала естествено правила за благоприлично и достойно държание и понякога задължително да носят бели дрехи или да пазят целомъдрие (доста често при жриците). Но общо взето, това било длъжност, за която трябвало да се придобие известна практическа опитност. Гръцкото общество не правело рязка граница между гражданско и свещено.
	Също и тези факти разкриват социалния по същество характер на гръцката религия; капиталното значение, което се придавало на ритуала, заветите на традицията, оставена от предците, и ролята на жреца в съхранението на традицията показват, че тази религия е била преди всичко дело на общността. Семейната единица имала свои собствени култове: култът на огнището, пред което Алкестида на Еврипид, преди да умре, отправя последната си молитва към Хестия; култът на Аполон Патроос и на Зевс Херкейос, в който, според Аристотел, семействата на бъдещите архонти\* трябвало да докажат, че участвуват; култът на _Агатос Даймон_, „добрият домашен дух“, представен като змия, на който правели възлияния с чисто вино в края на всекидневното хранене; култът на Хермес или на Хеката _Протюрайя_, на вратата на къщата. По-голямата група, наречена _фратрия_\* (братство), била организирана около общите култове със собствени празници, какъвто е празникът Апатурии в йонийските градове; принадлежността към такова подразделение на града и следователно участието в религиозния му живот са за много гръцки градове (в Атина, наистина, в по-малка степен) изрично условие за получаване на граждански права. Филите, на които било разделено гражданското тяло, носели в Атина името на някой местен херос, „епоним“\*, на когото оказвали религиозни почести като на свой покровител. Дори демите\* в Атика, които били просто административни единици на териториална основа, учредени сравнително късно, имали собствени светилища и култове, подобно на градчетата на другите гръцки държави, които съблюдавали древните си традиции.
	Що се отнася до самия град, той е, както вече казахме, „истинският кадър“ на религиозния живот. Неговите светилища и неговите култове привличат вниманието на гражданина и той се чувствува като равноправен член на града само ако участвува в общия религиозен живот. Отечеството за него е преди всичко религията, завещана му от предците. Клетвата на атинските ефеби\*, както е запазена в един надпис от IV в., показва ясно това: „Ще се бия, за да защитя светилищата и града… Ще почитам култовете на прадедите.“ Дори жените още от детство изпълняват религиозни задължения в служба на държавата. Хорът на атинянките, който Аристофан представя в „Лизистрата“ (ст. 638–647), припомня етапите на идеалния curriculum vitae на младо момиче от Атика: „Едва навърших седем години и ме направиха арефора. Когато станах на десет години, приготвях свещени сладкиши за богинята Архегета. После облякох шафрановия хитон като «мечка» на празника Брауронии. Най-после, като млада девойка, носех кошниците с дарове и наниз от смокини.“ Разбира се, не всички атински момичета имали тези задължения, които били отредени за малък брой избранички. Но изброяването им от поета все пак има символично значение; всички жени и мъже чувствували, че принадлежат към една социална група, която религията поддържала единна и сплотена.
	Ето защо гърците придавали такова значение на големите религиозни церемонии, чийто най-важен елемент било общото жертвоприношение. Само тогава те имали чувството, че участвуват дейно и пълноценно в живота на града, в най-важната и най-тържествената му проява. Вярно е, че това участие носело конкретни облаги, които не били за пренебрегване; поради липсата на едър добитък в Гърция много хора ядели прясно заклано месо само когато имало публични жертвоприношения, а религиозното угощение било не само обилно, но и безплатно. Но имало и друго нещо. Тържествеността и блясъкът на празниците радвали народа, който имал малко развлечения и сурово всекидневие; хората се възхищавали от достойното държане на магистратите, от гордата осанка на конниците, които обикаляли наоколо, от красотата на канефорите\* — момичетата, носещи даровете, и от апетитния вид на предназначените за жертва животни.
	Всеки празник започвал с шествие, което понякога имало за цел да умилостиви боговете, но преди всичко предлагало на зрителите пъстро и привлекателно зрелище. Зяпачите не само че не наблюдавали безучастно процесията, но с южняшко увлечение я коментирали подробно, а понякога и си разменяли шеги с участвуващите в шествието. В някои случаи тези шеги били дори правило, както при процесията до Елевзина, когато зрителите, събрани около един мост, отрупвали поклонниците с традиционните неприлични закачки, които се наричали _гефиризми_ или „закачки на моста“. „Каруцарските остроумия“, които пускали от колите по време на Антестериите\* и Ленеите, празници на Дионис в Атика, са изиграли известна роля в зараждането на комедията. Тези шествия, ръководени от особени уредници, т.е. служебни лица, каквито се виждат на фриза на Партенона, обърнати в посока обратна на процесията, обикаляли улици и площади и стигали до светилището, където участниците заставали на площадката около олтара. Геният на Фидий, ръководещ сплотен колектив от скулптори, чудесно е претворил с богатото му многообразие оживлението на едно такова шествие в чест на празника Големите Панатенеи. Хора и животни, конници и колесници, момичета и мъже, носещи дарове — нищо не липсва в дългия фриз с 360 фигури, опасващ горната част на стените и преддверието на Партенона зад колоните: религиозното чувство, което одухотворява тази творба и което несъмнено е отговаряло на действителната набожност, проявявана от народа на Атина, е така живо и искрено, че ни се струва съвсем естествено смъртните хора да се появяват (над входа на храма) пред събраните богове.
	След процесията идвало жертвоприношението, което се извършвало до един олтар. Върху олтара запалвали огъня, в който трябвало да изгорят жертвата или част от нея. Това можело да бъде просто определено за тази цел място или трап, изровен в земята, или малка купчина земя, подобна на купол, без всякакво архитектурно оформление. Тогава обикновено го назовавали със същата дума, която означава огнище, _есха`ра_ това е обичайната форма на олтарите на хтоническите божества, на херосите и мъртвите. Но този примитивен олтар се среща и при други култове: така в Олимпия големият олтар на Зевс, от който не е останала никаква следа на терена, представлявал могила, образувала се единствено от натрупването на пепелта от жертвите. Павзаний го описва подробно като пресечен конус с обиколка на основата 37 м (125 стъпки) и на върха 9,50 м (32 стъпки). Височината му била 6,50 м (22 стъпки). Едно стълбище, изсечено направо в масива на пепелта, водело до горната площадка, където занасяли горивото и месото на жертвите, изгаряни там. В това общогръцко светилище, което същевременно било и националното светилище на елейците, се извършвали жертвоприношения всеки ден, а не само на празниците. Гадателите (защото при олтара имало и прорицалище) един път в годината на определен ден прибавяли към жертвеника събраната през годината пепел, след като я размесвали с вода от Алфей, реката на Олимпия. Така хълмчето растяло малко по малко благодарение на благочестието на вярващите. Светилището на Аполон в Дидима, близо до Милет, имало също такъв жертвеник от пепел, който според преданието бил издигнат от Херакъл. В Делос жертвеникът на Аполон бил още по-странен: наричали го Кератон, жертвеник от рога, защото бил изцяло образуван от рога на кози. Легендата, както я предава Калимах в своя „Химн на Аполон“, твърди, че богът сам го издигнал от рогата на дивите кози, които сестра му Артемида убивала със стрелите си, когато ловувала из острова.
	Повечето жертвеници обаче били от камък, монолитни или градени. Те имали форма на цилиндрична или правоъгълна маса, върху която горял свещеният огън. Наред със скромните олтари, представляващи обикновен каменен куб, на една, от чиито страни издълбавали името на божеството, в големите светилища имало и монументални олтари. Това са внушителни постройки, състоящи се от продълговат правоъгълен блок, служещ за маса, обикновено издигнат върху цокъл със стъпала. Страничните ръбове на тази маса понякога се оформяли като високи плътни огради, за да спират вятъра и да пазят да не пада пепел от олтара. Някои от тези постройки били украсявани с мраморна облицовка, корнизи и барелефи. Прочутият „Трон Лудовизи“, гордост на музея Терми в Рим, е навярно украсата на страничната стена на олтар, изваяна от йонийски скулптор през втората четвъртина на V в. пр.н.е. Тези монументални олтари понякога имали значителни размери. Още през архаичната епоха те достигали от 20 до 30 м дължина и от 6 до 13 м ширина; такъв е олтарът на „Базиликата“ (храм на Хера) в Посейдония-Пестум, олтарът на храма „Д“ в Селинунт, на храма на Аполон в Кирена, на храма на Атина Афайя в Егина. През класическата епоха такива размери срещаме в храма на Хера в Агригент и в храма на богиня Алея Атина в Тегея. В Олимпиейона на Агригент олтарът, огромен като храма, имал размери 56×12 м. През елинистическата епоха тези размери нараснали още повече, тъй като царят на Сиракуза Хиерон II построил към средата на III в. в столицата си олтар, дълъг един олимпийски стадий или 192 м! Но и без да бъде колосален, олтарът, издигнат от град Хиос пред храма на Аполон в Делфи през първата половина на V в., е вече внушителен паметник (8,50×2,20 м). Той е частично възстановен: корпусът му е от тъмен варовик, а цокълът и масата са от бял мрамор. Той се издига над последния завой на Свещения път и дава на съвременния посетител известна представа за древните церемонии.
	Както видяхме, олтарът по правило се намира под открито небе. За това имало две причини: преди всичко димът от жертвоприношенията би направил въздуха в затворена сграда невъзможен за дишане и, от друга страна, трябвало да се предвиди около олтара достатъчно място за присъствуващите. Ето защо вътрешните олтари (като се изключат малките домашни олтари) се срещат рядко и били предназначени за специални обреди. Затова пък между олтара и храма не съществува строго установена връзка; противно на това, което се мисли, по-голямо значение има първият, а не вторият. Храмът без олтар е немислим, но гърците са имали светилища без храмове, където са правели жертвоприношения върху олтар под открито небе. Такъв бил олтарът на Зевс в Олимпия през цялата архаична епоха до построяването на храма от елейския архитект Либон\* през втората четвъртина на V в. Същото се отнася и за Додона. Ако обикновено издигали олтара пред храма, когато имало храм, то не било поради някакво строго предписание, а просто поради архитектурна целесъобразност; на атинския Акропол олтарът на богиня Атина не се намирал нито пред Партенона, нито пред източната цела на Ерехтейона, а на мястото на архаичния храм на Атина, където продължавали да принасят жертви чак до края на езическата епоха.
	Около олтара най-често оставяли свободно място за присъствуващите изпълнители и свидетели на жертвоприношението. Пред масата на олтара, където стоял жрецът, забивали в земята или в самия камък (наречен про`тизис) една желязна халка, за която завързвали жертвеното животно до момента на смъртоносния удар. Понякога археолозите намират на самото място тази халка, малка дреболия, която говори особено ярко на въображението. Тя възкресява в съзнанието ни картината на олтара, където горял свещеният огън, животните на хекатомбата, групата на жреците, магистратите и прислужниците и тълпата на гражданите, наредени в кръг. Пъстроцветна гледка, едновременно тържествена и оживена: пламъци и дим се издигали към чистото небе и уханието на тамяна се смесвало с мириса на цвъртящото месо, докато звуците на флейта и химните на хора съпровождали церемонията. Понякога шумоленето на множеството стихвало за миг и настъпвало мълчание, нарушавано само от мученето на жертвата. Друг път всички присъствуващи подхващали в един глас обредната молитва. Фасадата на храма с пъстроцветни фронтони, колонадите на портика, даровете и бронзовите статуи, блестящи на слънцето, листакът на свещената горичка, склоновете на близката планина или необятната морска шир служели за рамка на тези празници на открито, в които вярата на хората в техните богове и очакването на близкото угощение поддържали жизнерадостното настроение.
	Съблюдаването на традиционните предписания придавало понякога на известни епизоди от церемонията характер на своего рода свещено представление, в което актьорите се подчинявали на сценарий, водещ началото си от древни, забравени вярвания. Такава била например церемонията по време на _Диполиите_\* в Атина, празник в чест на Зевс _Полиевс_, покровител на града, която се извършвала на Акропола в едно заградено място под открито небе, където нямало никакъв храм. Аристофан в „Облаци“ (423 г.) смята този празник вече за типично архаичен (ст. 984–985). Празнували го в средата на месец Скирофорион (отговарящ на май-юни) и той включвал жертвоприношение, което наричали Буфонии или „убийство на вола“. Ето как го описва Павзаний: „По повод на Зевс Полиевс ще ви разкажа за установения обичай да му се принася жертва, но няма да приведа обяснението, което му дават. Върху олтара посипват ечемичени зърна, размесени с житни зърна, и ги оставят без надзор. Волът, подготвен за жертвоприношението, се приближава до олтара и посяга към свещените зърна. Тогава един от жреците, наречен «убиец на вола», го посича със силен удар на секира, хвърля веднага на място секирата (защото такова е обредното предписание), побягва и изчезва. Другите, давайки си вид, че не знаят кой е убил вола, завеждат секирата на съд пред трибунала.“ Можем да съжаляваме, че и този път добросъвестният Павзаний е уважил забраната да се разкрие обяснението на тайнството, което жреците давали на този необикновен обред; съвременните учени дълго са разсъждали върху тълкованието на тази свещена комедия. Виждат в нея остатъците от старо селско поверие, според което принасянето в жертва на вол за работа, помощника на земеделеца, дори за религиозни цели е позор, същинско убийство, което трябва да бъде наказано със съд. Така или иначе всичко това свидетелствува, че култовите церемонии лесно са приемали една или друга елементарна форма на драматична игра. По-развита я намираме в делфийския ритуал: там на всеки осем години на едно свободно място по средата на Свещения път, под открито небе, се разигравала истинска „мистерия“, наречена _Стептерион_\* като възпоминание за една старинна делфийска легенда — убийството на змията Питон\* от Аполон. Ритуалът представял запалването на „колибата на Питон“, построена нарочно за случая, и бил съпровождан от звуците на флейта, които според Плутарх напомняли съскане на змия. В Спарта през Карнейските празници играели също особен вид драма на военна тема, каквато подхождала на тази държава от войници: издигали девет войнишки бараки като във военен лагер, като във всяка имало по девет души, командувани от началник, който им давал указанията за изпълнението на ролите. Атеней, компилатор от III в. на н.е., смята този епизод от Карнейските празници\* за „представяне на военен поход“. В други случаи жертвоприношенията били съпровождани от танци с повече или по-малко символично значение.
	В никой друг култ не се е придавало такова значение на тези обредни представления, както в култа на Дионис. Този бог на вегетацията и по-специално на лозата и виното дълго време беше смятан за чуждестранен бог, възприет късно в Гърция от Тракия или от Изтока. Голяма беше изненадата, когато името му се появи в един микенски документ. Оттогава трябва да го смятаме за един от старите членове на гръцкия пантеон. Все пак същинските драматични представления се появили в неговия култ едва към края на архаичната епоха. Дионисовият ритуал, както и много други ритуали, включвали пеещи и танцуващи хорове, както и шествия. Хоровете изпълнявали в чест на бога особен химн, наречен дитирамб\*. На процесиите, твърде весели и шумни, разнасяли един фалос, символ на плодородието и обновяването на природата. Дионис повече от останалите богове подтиквал вярващите към мистичен екстаз, буйни гърчове и необуздано въодушевление; в това сигурно имало своя дял и виното, но не по-малко и една селска традиция, съвсем подходяща за този земеделски култ, традиция на веселите празници, които следват тежката работа през лятото и есента. Участниците в дионисовото шествие (или тиас\*) охотно се преобразявали в легендарните придружители на бога, сатирите или козоногите, като обличали специален костюм — брадати, чипоноси маски, около бедрата кози кожи с опашка и изкуствен фалос. Според сведенията на Аристотел („Поетика“, IV, 1449 а) трагедията води началото си от дитирамба, чието име „трагедия“ („песен на козела“) напомня козел-траеос, животно, посветено на Дионис\*. На атическия поет Теспис\*, родом от градчето Икария в подножието на планината Пентелик, се приписва инициативата да въведе диалог между един актьор и хора с неговия водител, внасяйки по този начин в лирическия химн на дитирамба драматичен елемент, който бързо се развил. Надписът, наречен „Пароският мрамор“ посочва датата 534 г. за първото драматическо представление в Атина; това е една от големите заслуги на Пизистратовото управление. Така се родил театърът\* като литературен жанр, както го разбираме ние днес.
	Оттогава по време на главните Дионисови празници в Атина — _Големите Дионисии_\* или Градските Дионисии в края на март и Ленеите\* в края на декември, както и _Селските Дионисии_ в края на ноември, празнувани по селата на Атика, се давали театрални представления, организирани от отговорните за тези празници магистрати, и се устройвали състезания. Тези представления запазили ясно изразения си религиозен характер до края на елинистическата епоха; във всяко от светилищата на Дионис имало специални съоръжения за тези представления — отначало дървени, а по-късно зидани. Една кръгла площадка, предназначена за хора, обграждала олтара на бога; на жреца на Дионис било отредено почетното място. Представленията се давали само по случай религиозните празненства и били предхождани от други обреди, шествия, жертвоприношения, очищения. От речта на Демостен срещу Мидий, един от неговите врагове, който ударил оратора, когато изпълнявал длъжността на _хорег_, виждаме до каква степен чак в средата на IV в. драматичните състезания запазвали в очите на народа религиозния си характер.
	Що се отнася до атическата комедия, която малко по-късно заела своето място наред с трагедията и дитирамба, тя е произлязла, както ни съобщава Аристотел, от фалическите шествия и от песните и закачките, които ги придружавали. Хоровете на сатирите, които още в началото на VI в. виждаме върху атическите вази като спътници на Дионис, са допринесли както за зараждането на комедията, която подхождала на неприличния им и разпуснат характер, така и на трагедията. Между двете Гръко-персийски войни, вероятно през 486 година, ако приемем сведението на „Суда“, било дадено първото комическо представление през Големите Дионисии, т.е. около половин век по-късно от първото представяне на трагедия. И комедията подобно на трагедията останала важен елемент от Дионисовите празнини в Атика. Използувайки твърде нашироко свободата, която им давала традицията, да разсмивате всякакви средства, дори с най-дръзките, поетите не се лишавали от удоволствието да пускат язвителни шеги дори по адрес на самия бог, който покровителствувал тяхното изкуство. Аристофан в „Жаби“ през 405 г. прави от Дионис комична личност: предрешен като Херакъл, богът иска да слезе в Ада, но за разлика от героя, чиито одеяния е навлякъл, той се показва плашлив и малодушен, та става жертва на смешни злополучия и дори на удари с тояга. Самият Херакъл, въпреки че е Зевсов син, често бива представян като пияница и лакомник; такъв го виждаме в Еврипидовата „Алкестида“, която собствено не е трагедия, а по-скоро сатирична драма, т.е. пиеса, в която не липсва комичен елемент.
	За нас е трудно да приемем, че този начин да се изкарват боговете на сцената може да се съчетае с искрената набожност, и все пак не бива да се съмняваме в това. Тук има някаква особена близост на народа с човекоподобното божество, която ни най-малко не смущавала древните, с изключение на някои извънредно взискателни или изтънчени умове. Народът приемал като нещо естествено, че божеството, имайки човешки образ, ще има и някои човешки слабости. Но не се отнасяли поради това с по-малко уважение към страшната мощ на безсмъртните; именно защото гледали с доверие на тях, хората обичали да се шегуват по време на празниците им, ако традицията позволявала това. И обратно, при подходящ случай комическият поет умее да намери възвишени слова, за да призове боговете на града: „Господарко на нашия град, Паладо, покровителко на тази свещена земя, която стоп над всички с бойната си слава, с поетите си и с могъществото си, ела при нас и вземи със себе си тази, която беше наша спътница в бойните походи и битките — Победата!“ Така говорят „Конниците“ на Аристофан (ст. 581–589). Другаде същият поет представя простодушия я селяк Дикайополис как празнува Селските Дионисии („Ахарняни“, ст. 241–279); сцената е много интересна, защото непосредствено показва как народната вяра намира израз в селските обреди, от които е произлязла атическата комедия. Като глава на семейството Дикайополис ръководи церемонията, в която участвува цялото му семейство: той върви начело на малко шествие, следван от дъщеря си, която, носейки кошницата с даровете, изпълнява ролята на _канефора_, и от двамата си роби, които имат за задача да носят нависоко огромен фалос, символа на Дионис. Той прави скромно безкръвно жертвоприношение — пита, поръсена с каша от зеленчуци. После произнася молитва: „Господарю Дионисе, нека те зарадва шествието, което водя, и жертвата, която ти принасям с цялото си семейство! Нека отпразнуваме щастливо Селските Дионисии!“ И процесията тръгва, Дикайополис запява фалическия химн, а жена му го гледа от покрива на къщата им.
	{img:112_hera.jpg|#Ил.99 храмът на Хера в Олимпия. Този храм, най-старият в светилището (към 600 г.), се издига сред засенчения от борове Алтис. Снимката е направена пред главната фасада. Двете още изправени колони на югоизточния ъгъл имат архаични капители „във форма на пита“. По средата на едната колона личи вдлъбнатина, в която е стояла малка оброчна рисувана дъсчица. Вижда се основата на страничните стени на храма, както и средната стена с широк отвор за врата, която разделяла входното преддверие и голямата зала (цела). Съвсем в дъното се издигала стена без врата между голямата зала и опистодома. В далечината се виждат колоните на палестра от елинистическата епоха.}
	{img:113_razvalini.jpg|#Ил.100 развалини на храма на Зевс в Олимпия. Храмът, строен от 468 до 456 г. от местен варовик, сега е много разрушен. Тук се вижда част от външната колонада на дългата южна страна. Вдясно основата на стената; вляво барабани на колони, които стоят на мястото си върху стилобата.}
	{img:114_hram_apolon.jpg|#Ил.101 храмът на Аполон в Делфи. Освен няколко колони на фасадата, чието възстановяване се е оказало възможно, от сградата е запазена само част от основите. Този храм е изграденият отново през IV в. след катастрофата в 373 г. Грубата зидария била от парнаски варовик. Разпределението на вътрешните помещения на храма, където са ставали допитванията до оракула, вече не може да се установи. На заден план отвесните скали на една от Федриадите, в подножието, на които минава пътят за Ливадия.}
	{img:115_tolos.jpg|#Ил.102 толосът в Делфи. Тази ротонда, построена от мрамор през първата половина на IV в., се издига в светилището на Атина Пронайя недалеч от светилището на Аполон, на пътя за Ливадия. Шедьовър на архитекта Теодор, толосът се състои от външна дорийска колонада (отчасти възстановена) от 20 колони, които обграждат кръгла зала. Във вътрешността до стената се издигала колонада с коринтски капители, която лежала върху кръгъл цокъл, представляващ пейка (вижда се на дясната страна на фотографията). Не се знае какво е било култовото предназначение на тази постройка.}
	{img:116_sukrovistniza.jpg|#Ил.103 съкровищницата на атиняните в Делфи. Построена от мрамор към 500 г., тя е типичен образец за малките съкровищници в дорийски стил с портик с две колони, разположени между антите (страничните стени), зад който има малка стая без прозорци. Върху метопите има скулптурна украса (Амазономахията, подвизите на Херакъл и Тезей). Сградата е напълно възстановена с античните елементи, поставени на първоначалните им места.}
	{img:117_zmiiska_kolona.jpg|#Ил.104 змийската колона на Платея. След победата при Платея в 479 г. съюзените градове посветили в Делфи общ дар: златен триножник, поставен върху бронзова колона, чисто тяло било оформено от три преплетени змии. Тази колона впоследствие била пренесена в Константинопол, където сега се издига на мястото на стария византийски хиподрум. Горната част е изчезнала, но върху единадесетте долни спирали все още се чете списъкът на тридесетте и едно племена, участвували заедно в битката срещу войските на Мардоний. (Истанбул, Атмейдан).}
	{img:118_omfalosut.jpg|#Ил.105 омфалосът в Делфи. В светилището (вероятно до статуята на Аполон), (вж. ил. 93) имало свещен камък, издялан в конична форма и покрит с мрежест орнамент. Наричали го „пъпа“ (омфалос), тъй като бележел центъра на света. От него имало копия като показаното на снимката, намерено източно от храма. (Музеят в Делфи).}
	{img:119_elevzina_vhod.jpg|#Ил.106: вход на светилището. Покритият с плочи площад на преден план и Големите Пропилеи, чиито руини се виждат върху основата от тест стъпала, са от римската епоха. Вляво от Пропилеите се намирал кладенецът Калихорос, при който според преданието Деметра поседнала да си почине, когато търсела по света дъщеря си Коре, отвлечена от Хадес. Стръмният път на задния план вляво води за Телестериона, разположен зад скалистия склон, на който днес се издига параклис „Св. Богородица“.}
	{img:121_karameikos.jpg|#Ил.107 Атина: гробището Керамейкос. В този квартал, разположен непосредствено зад крепостната стена близо до Дипилонската врата, при разкопки са разкрити много гробове, едни с големи надгробни стели, понякога заслонени с четвъртит навес (на задния план вдясно), други отбелязани само с цилиндрични колонки (без капител). Кипарисите, засадени в наши дни, закриват съвременните къщи на този известен атински квартал.}
	{img:122_haron_hermes.jpg|#Ил.108 и 109 Харон и Хермес психопомп. Върху погребален атически лекит с бял фон от V в. художникът е изобразил Хермес, който води душите в подземното царство (Психопомп). Богът носи широкопола шапка (петасос) и хламида като пътниците и държи в дясната си ръка кадуцей. До него лодкарят на подземното царство Харон кара лодката си с помощта на върлина. Той е облечен с хитон на работник, който оставя едното рамо голо, а на главата си има кожена шапка. Художникът го е представил с карикатурен профил, неотговарящ на класическата красота на бога. (Национален музей, Атина).}
	{img:123prinoshenie.jpg|#Ил.110 надгробно приношение. Атически лекит с бял фон от V в. Тези вази обикновено са украсени с погребални сцени, защото предназначението им е било да бъдат поставяни върху гробове. Изобразената млада жена държи именно такъв лекит, преди да го сложи върху гроба, който се вижда вдясно и върху който има стела с висока палмета. В дясната си ръка тя държи голяма кошница с приношения. (Национален музей, Атина).}
	{img:124_oplakvane.jpg|#Ил.111 оплакване на покойник. Около смъртния одър, на който лежи покойникът с венец на главата, две жени го оплакват, вдигнали ръце в знак на печал. Атическа червенофигурна ваза от IV в. (Колекция фон Шьон, Лугано).}
	{img:125_stela_teano.jpg|#Ил.112 надгробна стела на Теано. Хубав образец на атически надгробен релеф (краят на V в.). Младата покойница, чието име Теано` е посочено в надписа, е седнала на стол без облегало и е стъпила върху малка табуретка. Съпругът й Ктезилеос, опиращ се на дълга тояга под лявата му мишница, гледа съсредоточено жената, която му е отнета. Сцената говори без всякакво многословно, че чувствата, които са свързвали живите, не са прекъснати от смъртта. Заслужава да се отбележи архитектурното оформление на стелата: фронтонът с акротери и двата стълба на антите й придават сходство с малък храм. (Национален музей, Атина).}

	* * *

	Драматичните състезания, които са имали толкова голямо значение за развитието на европейската литература, са само една от проявите на гръцките състезания; състезанията са широко разпространен елемент от религиозните празници и са играели съществена роля в обществения и духовния живот на гърците. Преди всичко и по начало това са били атлетически състезания; музикалните конкурси например били въведени по-късно. Първите игри, които са ни известни, са онези, които в XXIII песен на „Илиада“ Ахил организира за погребението на Патрокъл. Други погребални игри срещаме в епическите легенди; така игрите в чест на Пелиас, цар на Йолкос в Тесалия, в които участвували много прославени герои, били изобразени върху прочутото ковчеже на Кипсел, посветено от този тиран на Коринт в Олимпия през втората половина на VII в. Ето защо някои съвременни учени смятат, че атлетическите състезания произхождат от някакъв древен погребален обичай. Трябва да отбележим обаче, че във VII песен на „Одисея“ се разказва как Алкиной, царят на феаките, урежда спортни състезания между поданиците си, за да развлече своя гостенин Одисей; тези игри нямат в никакъв случай погребален, нито дори религиозен характер. Но истината е, че обикновено гръцките състезания се организирали в рамките на религиозни церемонии.
	Навсякъде по гръцкия свят се устройвали игри, свързани с най-различни култове. Така Пиндар, възхвалявайки достойнствата на един киренски бегач в „IX Питийска ода“, споменава сред прочутите игри в Кирена състезания в чест на богиня Атина, други — на Зевс Олимпийски, трети пък — на Земята кърмилница, но с това техният брой не се изчерпва. Тези местни игри давали възможност на младите хора да се състезават в различни изпитания — единични и групови. Понякога изпитанието имало ясно изразен характер на религиозен обред; такъв е случаят например с бягането с факли, _лампадедромия_\*, щафетно бягане, добре познато в Атина, или бягането с грозд, _стафилодромия_\*, което било част от големите Карнейски празници в Спарта в чест на бога на земеделието Аполон Карнейос. Но най-често това били обикновени атлетически състезания, в които младежта изразявала почит към божеството със силата и ловкостта си. Както виждаме още у Омир, в очите на гърците победата в игрите, както и във войната, зависи единствено от благоволението на бога. Човек прави каквото може, но Съдбата и боговете разполагат. В Олимпия, както научаваме от Павзаний, били издигнати близо до стартовата линия за състезанията с колесници олтари на различни богове, специално на „Мойрите“ или Съдбите и на „Мойрагет“. „Ясно е — добавя Павзаний, — че това е епитет на Зевс, който знае съдбата на хората — какво им дават мойрите и какво им отказват“ (V, 15, 5). Това обстоятелство ни разкрива едно широко разпространено схващане сред гърците: човек съзнава собствените си качества, но знае, че във всяко начинание има дял и случаят, който може да се окаже решаващ. Този елемент на случайност пречупва гордостта му и разкрива властната намеса на една свръхестествена сила в човешките дела. В атлетическото състезание, поне през ранната епоха, преди още участието на професионални атлети да го е деградирало, се е съдържало едно негласно признание на божествената воля, което му е придавало благородство и величие; разбираме защо именно в него поезията на Пиндар е намерила повод за най-прекрасните си полети.
	Олимпийските игри в чест на Зевс Олимпийски били най-прочутите. От 776 г. нататък, според традиционната хронология, възприета от историка Тимей от Таормина, който въвел изчислението на времето по олимпиади, тези игри се устройвали на всеки четири години в средата на лятото (юли-август). През класическата епоха те траели седем дни. От 572 г. игрите минали под покровителството на елейците, които владеели областта и избирали помежду си колегията на хеланодиките\* или „съдии на гърците“, натоварени с организацията на игрите. Така дори една панелинска церемония, т.е. достъпна за всички гърци, си оставала под отговорността само на един народ съобразно с политическото и религиозното разбиране, според което всичко било подчинено на града държава. Известно време преди откриването на игрите по всички гръцки градове били разпращани вестители, спондофори\*, за да разгласят събитието. В чест на Зевс тогава се сключвало свещено примирие, което прекратявало междуособните войни за времето, докато траели Олимпийските игри. Атлети и любопитни потегляли за Елида\*, където се правели приготовления за тяхното посрещане и настаняване; в продължение на няколко седмици около светилището се издигал същински град от палатки и бараки.
	Първият ден на игрите бил посветен на жертвоприношения и на полагане на олимпийската клетва от състезателите, които могли да бъдат само гърци, свободни по рождение и неосъждани. В това изискване трябва да търсим повече верски, отколкото морални или политически съображения: игрите са част от култа и в тях може пълноправно да участвува само онзи, който принадлежи към някоя гражданска общност и е напълно неопетнен. Ето защо „варварите“, робите и осъдените нямали достъп до тях. Имало също и едно религиозно предписание, което забранявало влизането на жени в светилището и присъствието им на игрите; едно-единствено изключение било направено за жрицата на Деметра Хамина, нещо, което ясно показва свещения характер на възбраната. Полагането на клетвата било особено тържествено. То ставало пред олтара на Зевс _Хоркиос_, покровител на клетвите, чиято статуя се издигала в _булевтериона\*_ (седалище на местния съвет) и държала в двете си ръце по една мълния, за да срази клетвопрестъпниците. Атлетите, техните бащи и братя, свързани с древната родова солидарност, се заклевали да спазват правилата на състезанията върху четвъртините от принесения в жертва по този случай шопар. Павзаний, на когото дължим тези сведения, прибавя една многозначителна забележка: „Не ми дойде на ум да попитам какво правят с шопара след клетвата на атлетите: още от най-стари времена е утвърдено правилото, че жертва, над която е произнесена клетва, не бива да служи за храна на хората“ (V, 24, 10). Върху бронзова плоча в нозете на статуята на Зевс Хоркиос могло да се прочете една поема в елегически двустишия, която напомняла за наказанията за клетвонарушение. В случай на измама хеланодиките налагали тежка глоба на виновния и завинаги го изключвали от игрите. Със средства от глобите те издигали бронзова статуя на Зевс; тези Зевсови статуи, _Зани_\*, както ги наричали на местния дорийски диалект, били наредени в светилището близо до входа на стадиона, под терасата на Съкровищата. На това място още могат да се видят пиедесталите на някои от тях.
	След като завършвали състезанията\*, които продължавали пет дни, последният ден бил отреден за раздаване на наградите. В присъствието на огромна тълпа, която ги приветствувала, победителите, наричани _олимпионики_, излизали напред при повикване на имената им, за да получат наградата си — обикновен венец от дива маслина, изплетен от листата на свещеното дърво, което Херакъл, както разказва Пиндар, донесъл от земята на хиперборейците, за да го посади в Олимпия. Тези венци били наредени върху разкошна маса с дарове, инкрустирана със слонова кост и злато и изработена от Колотес\*, ученик и сътрудник на Фидий. Тази маса е изобразена като мотив на опаката страна на възпоменателните монети, сечени от елейците през 133 г. от н.е. по времето на император Адриан. За гърците нямало по-голяма чест от олимпийския венец, спечелен пред очите на цяла Гърция, събрала се в светилището на царя на боговете. Това се вижда и от прочутия анекдот за Диагор\* и спартанеца, който Цицерон предава в „Тускулански разговори“ (I, 46, 111). Диагор от Родос бил прочут боксьор и победител в Олимпийските игри, чийто успех Пиндар прославил в „VII Олимпийска ода“. На стари години той имал щастието да види двамата си сина победители в един и същ ден. „Един спартанец се приближил до стареца и като му честитил, рекъл: «Умри сега, Диагоре, защото не ще дочакаш вече такава небесна радост!»… Човекът, който казал това, е смятал, че за едно семейство е изключителна чест да даде три олимпионики и че Диагор безполезно ще се изложи на ударите на съдбата, ако продължава да живее.“
	Така славолюбието, жаждата за похвала, патриотичната гордост и искрената вяра в боговете подхранвали усърдието и амбициите на състезателите. Освен това зрителите били тласкани от любопитство да видят отблизо знаменити хора, защото наред с атлетите се явявали писатели, философи, ретори, художници, желаещи да се възползуват от стичането на толкова много хора, за да ги запознаят с произведенията си чрез публично четене или да получат поръчки. Оживлението, навалицата и търговските сделки били неизбежният съпровод на спортните състезания и религиозните церемонии. В чертите на _Алтис_ — терена, посветен на Зевс, можели да се чуят всички гръцки наречия. Зяпльовците си сочели един на друг знатни посетители като Темистокъл, Алкивиад, Платон (чието идване в Олимпия е изрично засвидетелствувано) и мнозина други, за които не знаем. Там Херодот четял своите „Истории“, аплодиран от тълпата, която по този случай, казва Лукиан, дала за заглавия на деветте книги на това произведение имената на деветте музи. Софистът Горгий\* от Леонтини предизвикал възхищение с красноречието си, за спомен, на което неговите близки му издигнали статуя, която Павзаний видял на мястото й. Събрани рамо до рамо при общите жертвоприношения, всред всеобщото въодушевление по време на игрите, през тези няколко дни хората, дошли от всички краища на гръцкия свят, се опознавали по-добре. Те имали съзнанието за дълбока солидарност, която стояла над отделните интереси и самолюбивите съперничества, разделящи градовете им. Игрите дали по-конкретно съдържание на самото понятие елинство. Затова и то се утвърдило на тези големи периодични религиозни сборове, наричани от гърците _панегири_. Изократ, големият атински ретор от IV в., е изразил прекрасно това в речта, която публикувал, без в същност да я произнесе, по случай Стотната Олимпиада през 380 г. и която по тази причина се нарича „Панегирик“. „С право възхваляваме онези, които са учредили панегирите и които са ни завещали тяхната традиция. Наистина, благодарение на тях ние се събираме на едно място, след като сме сключили примирие и прекратили враждите си. После даваме заедно клетви пред божествата, заедно принасяме жертви и съживяваме спомена за общото ни потекло. От тях за в бъдеще черпим по-голямо взаимно доверие, подновяваме старото гостоприемство и създаваме нови връзки. Нито за народа, нито за отделния човек тези срещи са загубено време; пред събраните гърци едни разгръщат природните си дарби, а другите с удоволствие наблюдават тези състезания. Никаква опасност да се отегчат нито едните, нито другите! Всички имат с какво да задоволят честолюбието си, когато зрителите гледат атлетите как дават най-доброто от себе си, за да им се харесат, и когато атлетите пък знаят, че целият този народ е дошъл да им се възхищава.“
	Другите големи общогръцки игри също давали повод за подобни панегири. Питийските игри в Делфи били учредени в чест на Аполон след първата свещена война през 582 г. Постепенно и в тях започнали да се включват атлетически състезания както в Олимпия. Но тяхното своеобразие се определяло от това, че в тях имали значителен дял музикалните състезания, чиято традиция в Делфи била много стара; разказвали, че и Омир, и Хезиод искали да вземат участие в състезанието, но и двамата не били допуснати, защото първият бил сляп и не можел да свири на китара, а вторият, въпреки че бил такъв добър поет, не бил толкова добър китарист. Анекдотът, предаден от Павзаний, е очевидно апокрифен, но той показва, че богът на изкуствата Аполон проявявал не по-малък интерес към музикалните произведения, отколкото към атлетическите състезания.
	Питийските игри се устройвали на всеки четири години, в третата година на всяка олимпиада, т.е. две години след Олимпийските игри, към края на лятото (август-септември). Малко преди започването им делфийците изпращали пратеници, _теори_ (или _теари_, както казвали в Делфи), в различните области на гръцкия свят, за да оповестят официално предстоящото откриване на Питиите. По време на религиозната си мисия теорите били посрещани и настанявани във всеки главен град от специални служебни лица, натоварени да ги улесняват в задачите им, които се наричали _теородоки_. Списъкът на тези теородоки бил издълбаван на няколко пъти в светилището и от него са запазени един фрагмент от края на V в., един доста голям текст от края на III в. и други фрагменти от средата на II в. Тези документи дават извънредно ценни сведения за историческата география и ономастиката. Както в Олимпия, наградата за всяко състезание била обикновен венец от листа. Той бил изплетен от лавър, любимото дърво на Аполон, отрязан при специални условия според религиозните предписания: едно дете с живи родители трябвало да отиде да откъсне лавровите клонки в долината на Темпе в Тесалия. Авторитетът на Аполон и славата на неговото прорицалище повишавали още повече интереса към игрите и в Делфи се събирали тълпи, също тъй многобройни като тълпите, които се стичали в Олимпия.
	Истмийските и Немейските игри ставали на всеки две години между игрите в Олимпия и Делфи, т.е. на втората и четвъртата година на всяка олимпиада. Първите били посветени на Посейдон в светилището му на Коринтския провлак, чиято развалини бяха неотдавна проучени частично. Организатори били коринтяните, но сред всички посетители атиняните заемали привилегировано място. Игрите се провеждали през пролетта (април-май). Обявявали ги официално и заради тях било сключвано свещено примирие, което спазвали дори в разгара на Пелопонеската война; Тукидид съобщава изрично това за игрите през 413 г. Наградата за победителите била отначало венец от борови клонки, но скоро, още преди времето на Пиндар, била заменена с венец от див керевиз. Такъв бил и венецът на Немейските игри в светилището на Зевс Немейски в Арголида. До времето на Пиндар те били организирани от жителите на малкото съседно градче Клеоне, но аргосците, чието влияние се простирало в цялата тази област на Пелопонес, ги изместили. Въпреки че споменът за прочутия лъв, убит от Херакъл, останал свързан с малката немейска равнина, там, в едно затворено, обрасло с кипариси място, почитали Зевс. Състезанията приличали на Олимпийските и както в Олимпия съдиите на състезанията носели името _хеланодики_. Признат за панегир от всички гърци, този празник също давал повод за сключване на свещено примирие.
	Особено голямо било въодушевлението от победите в големите игри, когато един и същ атлет спечелвал венеца последователно в четирите празника; тогава той добивал званието _периодоник_, „победител в кръга“. Славата на такива шампиони от игрите траела векове и при благоприятни обстоятелства можела да издигне атлета до божествен ранг. Примерът с Теоген от Тасос показва ясно това. Баща му бил жрец на Херакъл, но той минавал за син на самия бог — легенда, която се обяснява навярно, както вече видяхме, с един хиерогамен ритуал. Непобедим боксьор в продължение на двадесет и две години, той печелел успех след успех; девет пъти победител в Немея, толкова пъти в Коринт и една победа в _панкратион_ (т.е. гимнастическа борба, в която се позволява бой с юмруци) на същия празник, три пъти увенчан в Питийските игри (в които веднъж нито един състезател не се осмелил да излезе насреща му), той достигнал върха на славата, побеждавайки в Олимпия през 480 г. на бокс и в 476 г. в панкратион. Издигнали му статуи в Олимпия, Делфи и на родния му остров Тасос. Пиедесталите на тези статуи са намерени в доста лошо състояние. Върху пиедестала от Делфи още четем заедно с пълния списък на победите на Теоген и една епиграма от дванадесетина стиха, прославяща изключителните заслуги на този шампион, който излязъл победител в 1300 срещи! Споменът за него се запазил дълго време; през III в. пр.н.е. авторът на епиграми Посейдип от Пела припомня за нечувания апетит на боксьора, който можел, както твърди Посейдип, да изяде сам цял бик… През II в. от н.е. реторът Дион Хризостом, философът Плутарх и пътешественикът Павзаний разказват надълго за Теоген, за сприхавия му характер и за неговите подвизи.
	Но най-любопитното за нас е не толкова изключителната поредица от спортни победи, колкото обожествяването на Теоген след неговата смърт при обстоятелства, за които Павзаний подробно ни разказва: „Когато Теоген го нямало вече, един от неговите съперници имал навика да идва всяка вечер и да бие с пръчка бронзовата му статуя, въобразявайки си, че по този начин измъчва самия Теоген. Статуята сложила край на тези насилия, като смазала човека, а децата на жертвата предали статуята на съд, като я обвинили в убийство. Тасосците хвърлили статуята в морето, прилагайки закона на Дракон, чийто криминален кодекс, съставен от него за атиняните, осъжда на изгнание дори неодушевени предмети, ако случайно някой от тях смаже човек. След това земята на Тасос била поразена с безплодие. Тасосците се допитали до делфийската пророчица, която ги накарала да върнат онези, които те били прогонили. Но завръщането на изгнаниците, което било решено поради това нареждане, не прекратило безплодието на земята. Тасосците отишли пак да поискат съвет от Пития, като се оплакали, че божият гняв продължава да се сипе над тях, въпреки че изпълнили съвета на оракула. Тогава Пития им отговорила: «Забравили сте паметта на великия Теоген.» Те били много смутени, защото не знаели как да намерят статуята на Теоген, докато, както се разправя, рибари, излезли в морето на риболов, я хванали в мрежите си и я донесли на брега. Тасосците я поставили на старото й място и запазили обичая да й принасят жертви като на бог.“ Различни епиграфски документи, пояснени от литературни текстове, потвърждават това сведение. Култът към Теоген трябва да е бил установен в края на V или в началото на IV в., по времето, когато възстановили статуята. По-късно, както се вижда от един надпис от I в. пр.н.е., от продължението на разказа на Павзаний и от един пасаж у Лукиан, Теоген бил почитан предимно като херос-лечител, особено на малария, и така култът му се разпространил извън Тасос.
	В случая с този известен атлет виждаме непосредствено как спечелената в игрите слава, ясно доказателство за благоволението на боговете, е могла при подходящи обстоятелства да издигне човека до божествен ранг; преувеличените ласкателства, с които поетите обсипвали своите клиенти в победните оди, ставали по този начин действителност. Все пак такова издигане можело да стане само след смъртта на героя, защото гърците се отнасяли с особена почит към мъртвите. Наред с вярата им в олимпийските богове култът към мъртвите имал за тях голямо значение. Сега ще разгледаме него.

	* * *

	За култа към мъртвите в микенското аристократическо общество имаме сведения само от гробниците и техния инвентар. Монументалната архитектура на куполните гробници, богатствата, които са намерени в гробовете в земята, както и други белези, разкриващи съществуването на погребален култ, показват достатъчно ясно колко ревностно микенците са тачели паметта на покойниците си. Но ние не знаем как те са си представяли съдбата им в отвъдния свят. У Омир намираме обширно описание на погребалните обичаи по повод на погребението на Патрокъл: изгаряне на трупа върху клада, принасяне в жертва троянските пленници и любимите животни — конете и кучетата, дарове от мед и зехтин, косите, които живите поднасят, като дар в знак на траур, погребално угощение, игри в чест на мъртвия, издигане на гробница — всичко това е разказано подробно в XXIII песен на „Илиада“. Такива погребални почести са немислими без някаква вяра в задгробен живот. И наистина Омир вярва в особена форма на задгробен живот; у него за пръв път в нашата цивилизация се появява ясно изразено понятието душа (_психе_). Обособена от тялото, тя се разделя с него във върховния момент на смъртта и отлита към обиталището на мъртвите, при бога Хадес. Тя е образът (_ейдолон_) на това, което покойникът е бил приживе, но образ без плът и тегло, който въпреки това е способен още да страда и още да тъгува за живота. Понякога поетът я показва на сън, както душата на Патрокъл се появила на Ахил; но тя се изплъзва от напразната прегръдка на приятеля си. Само магията, която Одисей прави в XI песен на „Одисея“, притежава силата да призовава мъртвите. Това магическо действие, Некюя, по-късно било изобразено от великия Полиглот в т.нар. сграда _Лесхе_ на книдосците в Делфи; като пиели от кръвта на жертвите, събрана в една яма, душите за кратко време се връщали към някакво подобие на човешкото съществуване. Но това е измамно видение и ако Одисей може да размени няколко думи с духа на майка си, той напразно простира ръце към нея: „Три пъти се спуснах към нея; с цялото си сърце исках да я целуна. Три пъти, подобно на сянка, на сън, тя отлетя от ръцете ми.“ Тези сенки блуждаят в една поляна, обрасла с лилии, някъде под земята, отвъд вратите на Ада (Хадес), обиталището на мъртвите, където царува богът със същото име Хадес. Погребалните почести и особено изгарянето са необходимо условие, за да може душата да достигне до това обиталище и там да почива в мрачен покой. Такова схващане за задгробния живот не е никак утешително за смъртните. Героите на Омир обичат живота и мисълта, че могат да го загубят, ги покрусява; но чувството за неизбежност им вдъхва някакъв примирен песимизъм. Сянката на Ахил, най-хубавият и най-храбрият измежду мъжете, изрича горчивите думи: „Ах, колко повече бих искал като прост ратай да слугувам при някой беден селянин, където се хранят оскъдно, отколкото да царувам като господар над този народ от мъртъвци.“
	Дали култът е съществувал само за да носи някаква утеха на тези отчаяни души? Или пък е продиктуван от неясното чувство, че мъртвите в своя странен живот обладават свръхестествена сила, която може да напакости на смъртните? Каквато и да е била причината, факт е, че геометричните и ранноархаичните некрополи пазят следи от погребален култ; в атическите гробища намираме пепел от жертвоприношения край гроба, а голямата ваза над него е служела за възлияния с вино. Освен това големият камък, забит в гроба или до него, е служел за белег (_сема_). По силата на едно развитие, характерно за гръцкия свят, този камък се е превърнал в погребална стела. Отначало върху грубо одялания камък написвали името на умрелия, както това се вижда в некрополите на о. Тера (Санторин). По-късно, към края на VII в., в Атика хората станали по-взискателни: започнали да поставят добре издяланата, висока и тясна стела с леко пирамидална форма върху по-широка база. Още преди това, към средата на века, в Крит се сетили да украсяват погребалните стели, както през микенската епоха, с издълбани в камъка фигури: жена с вретено, въоръжен войник. Богове или смъртни са това? По-вероятно мъртъвци с идеализиран образ, на които живите отдавали почит. Впоследствие тези изображения стават все по-многобройни и техният смисъл вече е съвсем ясен. В Атика през VI в. най-богатите гробници били украсявани с барелефи с образа на покойника; такава е стелата на хоплита Аристион или кръглите статуи, които съставляват хубавата поредица от надгробни куроси (млади мъже). Тук идеализирането е очевидно, макар от надписите да личи ясно, че това са портрети. В случая портретът няма за цел да покаже физическа прилика, която гърците от тази епоха въобще не търсели; той представя идеализиран образ на покойника в разцвета на силата и красотата му, като че ли смъртта го е дарила с вечна младост. Някои стели в Лакония, като например релефът на Хризафа, датиращ от средата на VI в., ни дават възможност да разберем по-ясно смисъла на тези погребални изображения; тук е представена двойка покойници, седнали на тържествен трон, а зад тях се издига змията, свързана със земните божества. Мъжът държи кантарос, жената — нар. Две малки фигури носят дарове на тази обожествена двойка: петел, цвете, нар и яйце. В случая имаме сцена на погребален култ, в която живите отдават почит на починалите си роднини, смятани след тяхната смърт за богове. Покойникът се превръща в херос (герой в религиозния смисъл на думата), а това означава човек, който след смъртта се е наредил сред безсмъртните.
	Явлението „хероизиране“ има извънредно голямо значение за гръцката мисъл. Породено от уважението и страха, които неволно ни внушава смъртта, то търпи развитие от най-ранната архаика до елинистическата епоха. Разбира се, идеята, че всеки покойник става херос, се е наложила твърде късно, но тя отговаряла на едно дълбоко тежнение и обяснява редица аспекти на погребалната украса от архаичната и класическата епоха. На една голяма погребална мраморна ваза изящно скулптиран барелеф върху тялото показва покойницата с издълбаното до нея име Мирина, която Хермес, богът _психопомп_, или „водач на душите“, води към Ада, придружен от трима души, нейни сродници. Атинският скулптор, който към 430–420 г. е направил този релеф, е изобразил Мирина и Хермес с по-висок ръст от тримата живи, като по този начин е дал да се разбере, че тя вече принадлежи към безсмъртните. Атическите глинени вази от V в. с рисунки, които се наричат погребални _лекити_\* (шишета за парфюм), ни показват много сцени на приношения край гробници: живите, млади жени или момчета (ефеби), отиват при надгробния паметник, украсяват го с ленти, поставят плодове, сладкиши и благовония, правят възлияния или просто стоят замислени, спомняйки си за покойника. Серията от скулптирани атически стели се прекъсва от края на VI в. до към 440 година; вероятно те са били забранени с някакъв закон против разкоша малко след падането на Пизистратидите. Но от 440 г. до края на IV в. (когато философът Деметрий от Фалерон ги забранил отново) те се срещат със стотици, с образа на покойника, седнал или прав често заобиколен от близките си, на които понякога държи ръката.
	С вълнуваща сдържаност те убедително предават онова сложно чувство, което гъркът от класическата епоха е изпитвал пред лицето на смъртта: мъка от раздялата, примирение пред неизбежното, желание да се потвърди трайността на кръвните или приятелските връзки (такъв е смисълът, който добива ръкостискането), но също така и мисълта, че в новия свят, в който пристъпва мъртвият, той ще се радва на ново достойнство. Аристотел в един пасаж на „Евдем“, който Плутарх ни е запазил, е формулирал много ясно това убеждение: „Ние не само вярваме, че мъртвите се радват на щастието на блажените, но смятаме за неблагочестие да говорим за тях лъжи или клевети, защото мислим, че това означава обида към същества, които са станали по-добри и по-могъщи.“
	Дали прозвището „блажен“ (_макариос_) наистина се е полагало на всички? Било твърде съблазнително да се вярва в това, но не по-малко изкушаващо било да се подсигурят с някаква гаранция през земния живот, че ще се радват на вечно щастие. Тази съвсем естествена предпазливост обяснява разпространението на орфизма и на мистериите.
	Орфизмът\*1 е философско и есхатологично учение, което древните приписвали на митическия поет Орфей. Въпреки че Херодот, Еврипид, Аристофан и Платон изрично го споменават, това учение остава за нас твърде неясно; то било описано в поемите, приписвани на тракийския певец, който живеел в паметта на хората с трогателната си история, с музикалния си и поетически гений, с участието си в похода на Аргонавтите за завладяване на златното руно, с неутешимата си скръб при смъртта на Евридика и със собствената си трагична смърт, причинена от яростта на менадите (или вакханките) на планината Пангей. Смятали, че той е учил хората на идеала за аскетичен живот, основаващ се на въздържанието от всякакво месо, на отричането от кървави жертви и на забраната да се погребва мъртвец с вълнена дреха. Извън това орфизмът предлагал особена есхатология, която описвала съдбата, очакваща хората в другия свят, където грешните ще бъдат сурово наказани, а праведните ще се радват на дивно съществуване на Островите на блажените. „И Олимпийска ода“ и един фрагмент от „Трени“ на Пиндар, изглежда, са твърде повлияни от това схващане за задгробния живот, което поетът предава в прекрасни стихове. Може би орфизмът е учел за преселението на душите, или _метемпсихоза_. Философът Питагор\* от Самос, който живял през VI в. в Кротон във Велика Гърция, бил повлиян от орфизма и със собственото си учение спомогнал за разпространението му.
	Едно неотдавнашно откритие показва, че тези размишления за отвъдния свят са играли голяма роля още през класическата епоха: в един гроб във Фарсала\*, Тесалия, е намерена голяма бронзова урна, датираща от средата на IV в. Сред пепелта и остатъците от кости в нея изровили златна плочица, дълга 5 см и широка 1,5 см, върху която има надпис с курсивно писмо. Това е къса поема, вече позната в няколко варианта от елинистически документи. Ето нейният текст: „Ще намериш вдясно от двореца на Хадес извор. Близо до извора се издига бял кипарис. Пази се да не се доближиш до този извор! По-нататък ще намериш чистата вода, която изтича от езерото на Паметта; пазачи стоят над него. Ще те попитат защо си дошъл. Кажи им цялата истина. Кажи: Син съм на Земята и на Звездното небе. Името ми е Звезден. Жажда суши гърлото ми; пуснете ме да се напия от извора!“ Текстът от Фарсала свършва тук, но една подобна плочка, намерена в Петелия, Южна Италия, ни дава продължението: „Те ще ти позволят да пиеш от свещения извор и тогава ти ще царуваш сред другите хероси.“ Има известно съмнение в чисто „орфическия“ характер на тази поема, но сродството й с есхатологията, която изложихме по-горе, ни изглежда очевидно. Плочката от Фарсала е „пътен лист“, който покойникът носи в задгробното си пътешествие; като се съобразява с напътствията, които са написани върху нея, душата непременно ще се сдобие с вечно щастие.
	Същото предназначение имало и посвещаването в Елевзинските мистерии, чието сходство с орфизма ясно е отбелязано от древните писатели като Плутарх и Павзаний. Действително Павзаний е написал по повод на една обредна забрана, отнасяща се до баклата (I, 37, 4): „Който вече е присъствувал на посветителните церемонии в Елевзина или е чел поемите, наричани орфически, той знае какво искам да кажа!“ Вярвали, че мистериите, свързани с култа на Деметра, са създадени от самата богиня. „Когато след отвличането на Коре — казва Изократ в «Панегирик» (IV, 28) — Деметра в отчаяното си лутане стигнала до нас, тя се почувствувала благоразположена към нашите прадеди за направените й някога услуги, за които само посветените имат право да чуят. Тогава тя им дала двата най-ценни дара на тази земя: земеделието, което ни помогна да не живеем като дивите животни, и мистериите, които пораждат у вярващите утешителни надежди за онова, което ги очаква след края на живота и вовеки веков.“ Между двете благодеяния на Деметра има тясна връзка, защото колкото и малко да сме надзърнали в тайните церемонии на посвещението, сигурно е, че земеделските обреди и специално обредите за плодородие са играели в тях важна роля. Карали посветения, когото наричали _мист_, да движи предмети и да изрича формули, в които имало някакъв сексуален символизъм, после давали едно символично представление, нещо като свещена драма, която разказвала за скръбта на Деметра, блуждаеща и търсеща изчезналата си дъщеря, както и разни други сцени, между които вероятно и _хиерогамия_\*, обред за плодородие, добре известен на други места. Церемонията завършвала, като показвали на публиката житен клас. Ядните намеци на църковните отци, някои от които като Климент Александрийски вероятно сами са били посветени в елевзинските мистерии, преди да приемат християнството, са главните ни извори за тези мистерии, чиято тайна е била строго пазена през вековете, до края на Античността. Полемичният характер на тези сведения ги прави донякъде съмнителни. Наистина трудно е да се разбере как такива обреди са могли да успокоят присъствуващите относно съдбата, която ги очаква отвъд. Може би просто фактът, че Коре (Персефона), дъщеря на Деметра и съпруга на Хадес, е царувала над подземния свят, е давал на участвуващите в култа увереността, че ще намерят добър прием в подземния свят. Във всеки случай тази увереност е засвидетелствуван факт; тя проличава очебийно в пиесата на Аристофан „Жаби“, играна през 405 г., в най-тежките дни на Пелопонеската война. Поетът показва на сцената в подземното царство, където прониква Дионис, хор от посветени, танцуващи весело по поляните на задгробния свят, „където слънцето радостно пръска светлината си само за тях, понеже те са били посветени и са се държали като благочестиви хора както към чужденците, така и към съгражданите си“ (ст. 454–459).
	В замяна на това ние познаваме по-добре обществения аспект, който не е бил тайна, на тези церемонии, които през класическата епоха били част от големите празници на град Атина. Те били ръководени от жреци, които по традиция произхождали от два големи елевзински рода: _хиерофантът_\* произхождал от рода на Евмолпидите\*, дадухът\* и свещеният вестител (_керюкс_) — от рода на Керюксите. Тези празници се чествували със сложни церемонии и били разделени на „Малки мистерии“, празнувани в атинското предградие Агра, на брега на Илисос през февруари, и „Големи мистерии“, празнувани в Елевзина в края на септември. Големите мистерии траели няколко дни и се ознаменували с шествия, в които официално участвували ефебите, с къпане на мистите в морето при Пирея, с очищения, общи молитви и процесия, която потегляла от Атина по Свещения път, за да стигне до Елевзина (тогава изпълнявали „гефиризмите“ или закачките на моста), нощно бдение в Елевзина\* около олтара на Двете богини (Деметре и Персефона), тържествено жертвоприношение и накрая самото посвещение. То се извършвало в специално построена за целта зала, Телестерион. На мястото на старата сграда Пизистрат построил друга, разрушена от персите през 480 г. Перикъл възложил на архитекта на Партенона Иктин да издигне нова сграда, която по-добре да отговаря на предназначението си. С помощта на други архитекти Иктин изработил плановете на Телестериона, чиито развалини могат да се видят и днес: обширна квадратна зала с дължина на страната 50 м; във вътрешността по четирите стени в скалата били издялани седалища, залата била покрита, а покривът се поддържал от шест реда по седем колони. Един отвор на покрива служел за осветление и проветряване. В малка постройка в средата на залата, наречена _Анакторон_, се пазели свещените предмети; това било нещо като „светая светих“.
	Чужденците (но не и „варварите“) могли да участвуват в мистериите наравно с атиняните. Все пак атическият характер на култа бил грижливо съблюдаван: един висш сановник, архонтът-цар, имал като първа задача да организира празнуването на мистериите в Елевзина, както съобщава Аристотел в „Атинската държава уредба“ (гл. 57). Атинската държава имала също така грижата да набавя на светилището необходимите средства за службата на Двете богини; на един надпис е запазен текстът на декрет, постановен по времето на Никиевия мир (421 г.). В него народът решава да посвети на Деметра и Коре първото зърно от житните реколти в размер на 1/600 от ечемика и 1/1200 от житото. Съюзните градове трябвало да последват пример на Атина, а поканили и останалите гръцки държави да се присъединят към този благочестив жест. Със сумите, получени от зърното, се покривали религиозните разходи на светилището. Изглежда, че инициативата за присъединяване на всички гръцки градове към един чисто атически култ не е имала голям успех. Но с течение на вековете много чужденци се приобщавали индивидуално към култа и ако се съди по строгостта, с която се пазела тайната, те са вярвали в него дълбоко и искрено.

	* * *

	Като се изключат големите игри, за които вече говорихме, единствените култове, които се ползували с широка известност в гръцкия свят, били култовете към божествата с пророчески дарби, а към края на класическата епоха — и култът към бога-целител. Желанието да узнае бъдещето и стремежът към здраве са толкова присъщи на човека, че в някои случаи те са накарали гърците да превъзмогнат традиционния партикуларизъм на градовете.
	Многобройните прорицалища и вярата в техните предсказания учудват хората от нашия рационалистичен век. Въпреки това е неоспорим факт, че гърците, по природа скептични и склонни към умозрителност, са използували нашироко съветите на оракулите както за обществените дела, така и в личния си живот. Всички историци, дори онези като Тукидид, които най-много са се старали да възсъздадат логическата връзка и последователност между събитията, говорят за оракули и за влиянието им върху постъпките на хората. Що се отнася до Херодот, който е повече свързан с традиционните вярвания, той споменава над осемнадесет светилища, в които имало оракул, и деветдесет и шест предсказания, от които петдесет и три направени само от оракула в Делфи. Затова неговите произведения са несравнимо богат източник за всеки, който иска да изследва тази своеобразна страна на гръцката религиозна мисъл. По-късните историци — Ксенофонт, Диодор Сицилийски, Плутарх и винаги нашият добър Павзаний — също допринасят много за нашата осведоменост. И накрая нека споменем надписите, в които са запазени отговори на предсказатели от края на V в. насам. Ето например един от най-старите, открит при Трезен и отнасящ се до култа към Асклепий: „Евтимид\* посвещава този дар, желаейки да научи при какви условия трябва да се изправи пред бога, след като е направил обредните измивания.“ Отговор: „След като принесе жертва на Херакъл и Хелиос, след като види благоприятна птица.“
	Както се вижда, този отговор на оракула загатва за гадания по птици. Пророкуването и гаданията са наистина тясно свързани в гърците са се занимавали и с едното, и с другото. Гадаенето или науката за знаменията ги е съпътствувало неизменно. Един свещен закон от Ефес, датиращ от втората половина на VI в., ни дава указания, за съжаление откъслечни, за правилата, с чиято помощ можело да се гадае по летежа на птиците: не само посоката, но и характерът на полета (по права линия или в зигзаг, със или без удари на крилата) променяли смисъла на предсказанието. Още у Омир гръцкият гадател Калхас и троянският Хелен се смятали за много опитни в това изкуство. Този начин на предсказване станал толкова популярен, че думата птица, о`рнис, започнала да означава „знамение“; Аристофан си играе с двоякия смисъл на тази дума в един пасаж от комедията „Птици“ (ст. 719–721).
	Имало и други видове гадание: по небесните знаци, по гръмотевиците, по движението на земната кора или дори по обикновена дъждовна капка, като тази, която Дикайополис от „Ахарняни“ (ст. 170–171) използува като повод, за да прекъсне заседанието в народното събрание и да се противопостави на едно решение, което не му харесва. Гадаели по сънищата — тези носители на божествената поява още от Омировата епоха и обичайно средство за получаване на съвети от боговете в много светилища, особено в светилищата на Асклепий. Гадаели по вътрешностите на жертвените животни и специално по черния дроб, в който виждали благоприятни и неблагоприятни знамения: в „Електра“ (ст. 825 и сл.) на Еврипид Егист бива предупреден за близката си смърт, като разглежда черния дроб на бика, който току-що е принесъл в жертва, и наистина Орест, който стои „инкогнито“ край него, се възползува от смущението му, за да го убие. Дори в пламъка, който горял върху олтара, виждали предзнаменования; предсказателите в Олимпия били задължени да се допитват до огъня на големия олтар на Зевс. Предсказанията при жертвоприношения, както видяхме, играели важна роля при воденето на война. Според гърците божествената воля се проявявала и по други начини, чиято наивност или нелепост ни учудват: случайно чута реплика, която поради някакъв обрат или игра на думите подхождала за момента, или дори обикновено кихане. В XVII песен на „Одисея“ едно кихане на Телемах накарва Пенелопа да прати да повикат просека, под чиито дрипи се крие Одисей. В „Анабазис“ (III, 2, 9), когато гръцките наемници, изгубили началника си, предателски погубен от персиеца Тисаферн, са близо до отчаянието, Ксенофонт, когото току-що са избрали за стратег, се опитва да ги окуражи с една реч: „Докато им говорел, един човек кихнал; като чули това, всички войници като един отдали почит на бога, а Ксенофонт продължил: «Войници, понеже в момента, в който обсъждахме как да се спасим, Зевс Спасителят ни изпрати знамение, предлагам да дадем обет, че от благодарност за нашето избавление ще принесем жертва на този бог, щом стъпим на приятелска земя».“
	Наред с тези веществени и случайни знамения не липсвали и предсказания, правени в словесна форма; изричали ги хора, получили от божеството пророческа дарба, „тези хора — казва Платон, — които, под влияние на внушеното им прозрение, водят със своите предсказания толкова често мнозина от нас по пътя на бъдещето“ („Федър“, 244 b). Ако пророчиците били жени, наричали ги _Сибили_: Павзаний им посвещава цяла глава (X, 12), от която Микеланджело е заимствувал отчасти идеята си да изпише на потопа на Сикстинската капела Сибилите на Делфи, Еритре (Мала Азия) и Куме (Южна Италия). Мъжете-предсказатели наричали с общото име _Бакис_. Сбирките от техните пророчества в стихотворна форма били разпространявани, а коментаторите, _ексегети_, се грижели да ги прилагат при подходящи случаи, както са правели в Западна Европа с пророчествата на Нострадамус. Между тези сборници са прочутите Сибилински книги, които Тарквиний Горди купил, както разправят, от Сибилата на Куме и които изгорели при пожара на Капитолия през 83 г. пр.н.е. Разбира се, между тези предсказатели имало и шарлатани; по времето на Пизистратидите някой си Ономакрит бил изгонен от Атина, задето вмъкнал свои предсказания между онези, които били публикувани под името на атинянина Музей. Професионалните гадатели невинаги били гледани с добро око от народа: Аристофан на много места осмива предсказваните или _хресмологи_. Но мнозина от тях са играли важна роля в политическия живот на Атина: такъв били Лампон\*, сътрудник и приятел на Перикъл, който се проявили като автор на едно допълнение на декрета за първите плодове в Елевзина, или Диопейт, който повдигнал обвинение за безбожие срещу философа Анаксагор, и същият онзи Евтифрон, когото Платон ни показва как беседва със Сократ за определението на набожността в диалога, носещ неговото име.
	Предсказанията и сбирките от пророчества не могли да задоволят всички потребности. Когато изпадали в затруднение, отделни хора или дори цели градове се обръщали към светилищата, които имали оракул, и му задавали въпроса, който ги занимавал. Такива оракули, пророкуващи по запитване, имало много в гръцкия свят и до римската епоха постоянно се появявали нови. Но далеч не всички се ползували със същото уважение и признание. Повечето били посещавани от местни хора, като оракула в светилището на Деметра в Патрас, в областта Ахея: „Там има — казва Павзаний (VII, 21, 12) — едно истинско прорицалище. Не се допитват до него за какво и да е, а само за болести. Завързват огледало за тънка лента и го спускат в извора, като внимават добре да не потъне, а само да докосне водата с крайчеца си. После, след молитва към богинята и след като се изгори тамян, гледат в огледалото, което показва болния жив или мъртъв.“ Други прорицалища се радвали на по-широка известност, като например оракулът на Амфиарай\* на границата между Атика и Беотия, на Трофоний в Лебадея\* в областта Беотия или на Аполон в светилището на Бранхидите или Дидимейон, близо до Милет в Йония. До тези три прорицалища наред с оракулите в Делфи и Додона, казва Херодот, се допитвал прочутият лидийски цар Крез, който искал да изпита достоверността на всяко едно от тях; само оракулът на Амфиарай и на Делфи, както разправят, му дали задоволителен отговор.
	В Додона\*, разположена в отдалечена долина сред планините на Епир, на двадесетина километра югозападно от Янинското езеро, Зевс давал своите предсказания в подножието на планината Томарос чрез гласа на дъбовете и на вятъра. Не е останала никаква следа от постройките на прорицалищата от класическата епоха, които вероятно са били твърде опростени. Изчезнал е и високият свещен дъб, за който Одисей споменава в „Одисея“ (XIV, 327–328); само един голям орех се издига още недалеч от елинистическите и римските руини. Но текстовете ни говорят за жреци, служещи в светилището, т.нар. _сели_, които спели на гола земя и никога не си миели краката, а също и за три пророчици, които разказали на Херодот една легенда за египетския произход на оракула, легенда, на която Херодот не повярвал. Зевс _Найос_ говорел чрез шепота на дъбовите листа, който жреците тълкували. Имало и друг начин да се узнае волята на Бога и Страбон ни го е описал. Коркирците подарили на светилището бронзов купел, поставен върху стълб. До него, върху друг стълб, стояла статуя на дете, което държало в ръцете си камшик с три бронзови верижки. Тези бронзови верижки, раздвижвани от вятъра, удряли купела, чийто звън гадателите тълкували като предсказания. Ето защо Калимах в „Химн за Делос“, стих 286, нарича селите „служители на купела, който никога не мълчи“. Нещо подобно би се получило, ако днес се опитвахме да тълкуваме звъна на камбаните! По всяка вероятност Зевсовите отговори задоволявали поклонниците, тъй като от Омирово време до римската епоха Додона си останала прочуто и тачено прорицалище. Наистина поради отдалечеността му и трудния достъп до него сред дивите епирски планини гръцките градове рядко отправяли пратеничества да се допитват до него. Но това много древно прорицалище се радвало на изключителна почит и хората от околността не преставали да му задават наивни въпроси за скромната си лична съдба. При разкопки са открити, освен хубавите бронзови статуетки и многобройни оловни плочки с написани върху тях формули, по които се задавали въпроси на оракула, датиращи от IV в. до римската епоха. Върху една такава плочка четем следното: „Хераклит\* пита бога дали ще има потомство от сегашната си жена Егле.“ Отговорът не е записан.
	Никое прорицалище обаче не могло да съперничи с делфийското. Светилището на Аполон, кацнало на южния склонна Парнас под стръмните Федриадски скали, и днес посреща посетителя с внушителната гледка на „скалистото място във форма на театър“, което описва Страбон (X, 417): „Срещу града, на южната страна, се издига планината Кирфис със стръмните си склонове. Между тях, в дъното на една теснина, тече Плейстос.“ Навсякъде стръмни склонове или стърчащи скали — това е _скалистата Пито`_, както се нарича в „Омировия химн на Аполон“. Днес се вижда малко зеленина само по склоновете под светилището, като се слиза към потока, където многовековният труд на хората е засадил маслини и с мотика е разкопал няколко нивици. Пейзажът, с големи разлики във височината на терена, е просторен и величествен: Делфи се намира на около 600 м над морското равнище, най-високата част на Федриадите надминава 1200 м, а отсреща Кирфис достига почти 900 м. Но въздействието съвсем не е потискащо: широкият небосвод обгръща височината на Кирфис, към която криволичейки се изкачва пътят от Антикира (на Коринтския залив); високата долина на Плейстос се отваря широко на изток към днешното градче Арахова на пътя за Ливадия (старата Лебадея); Тива и Атина; и накрая, ако изгледът от светилището на запад е затворен от планинския склон, който по-надолу продължава с огромната скала, където се е намирала Криса (днес Хрисо), достатъчно е да се изкачим малко по-нагоре или да се придвижим около стотина метра на запад, за да стигнем до една тераса с изглед към Локридските планини, маслиновата равнина при Амфиса и най-вътрешната част на залива Галаксиди, където близо де градчето Итея се намира малкият пристан, които от Античността до наши дни обслужва района на светилището. Такова е местоположението на най-прочутото в древността прорицалище.
	Омир споменава Делфи само веднъж, в „Одисея“ (VIII, 79–81). Но от VII в. нататък Делфи започва да играе голяма роля. Това е времето на колонизацията и от религиозна добросъвестност бъдещите заселници не се впускали в това начинание, без да са поискали съвета на някой бог. „Има ли гръцка колония — ще каже по-късно Цицерон в «За гаданието» (I, 3), — която да е била основана без посредничеството на оракула на Делфи, Додона или Амон?“ Делфи бил най-посещаваният, както може да се види от разказа, за Батос в Кирена или за Фалант в Тарент. Разкопките са разкрили от микенската и геометричната епоха твърде скромни постройки, груби теракотни статуетки, представляващи женско божество с разперени ръце (идоли „във форма на полумесец“), няколко бронзови фигурки, представляващи изображения на мъже, и обичайната за тази епоха керамика. Затова пък откритията за времето от VII в. насам са много по-значителни: бронзови щитове с релефи и гравирана украса, шлемове, бронзови съдове и особено _триножници_ — бронзови котлета, поставени върху триножник, които скоро станали традиционният дар за Аполон в Делфи. Първата свещена война (600–590 г.), след като освободила Делфи от фокидска власт и поставила светилището под покровителството на Амфиктионията, допринесла още повече за известността на оракула. Втората част на „Омировият химн на Аполон“, наречена _питийска сюита_, трябва да е била създадена непосредствено след тези събития. През VII в. бил построен храм от камък. Той изгорял през 548 г. Но около него вече се издигали десетина сгради, предимно съкровищници, построени от гръцки градове. За да възстановят храма, се обърнали за помощ към народа, който щедро се отзовал. Средства се стичали от всякъде — даренията на куртизанката Родопис, за която братът на Сафо се разорил в Навкратис, се приемали наред с даровете, изпратени от фараона гъркофил Амазис; известността на светилището, на което Крез още в миналото изпращал разкошни дарове, далеч надхвърляла границите на гръцкия свят. Могъщата атинска фамилия Алкмеониди, тогава в изгнание, се заела с възстановяването на храма и го завършила към 510 г. много по-величествен, отколкото било предвидено.
	През време на Гръко-персийските войни светилището, както разказват, било запазено по чудотворен начин от нападение и грабеж и се обогатило от оброците на победоносните гърци. Видяхме по-горе как по време на братоубийствените войни, които последвали, градовете проявявали своята гордост в Делфи, като се надпреварвали с даренията си. През IV в. нова катастрофа — вероятно някакво свличане на почвата, разрушила храма на Алкмеонидите (373 г.); този път гръцката солидарност се проявила отново с доброволни помощи от градовете и от частни лица. Прекъснато и забавено от третата и четвъртата свещена война, възстановяването на храма продължило чак до Александрово време; новият храм, не много различен от предишния, просъществувал до края на Античността. Него е видял и описал Павзаний и колоните, които бяха неотдавна разкрити от френски археолози, са от него. През IV в., въпреки че фокидците ограбили богатствата на бога, даренията все още украсявали светилището. Тива и Кирена издигнали съкровищници с изящна архитектура до съкровищниците, построени от другите гръцки градове през миналите векове.
	Този общ поглед върху историята, която с помощта на текстовете, паметниците и надписите можем да проследим в подробности, поне ни дава възможност да разберем какво е било значението и влиянието на Делфи през архаичната и класическата епоха. Богът се намесвал не само в колонизаторските начинания, но и в религиозните работи, които често засягали отблизо политическите дела. Когато реформаторът Клистен трябвало да даде име на всяка от десетте фили, които учредил в Атина на мястото на четирите традиционни фили, той възложил на оракула в Делфи грижата да избере десет имена измежду стоте герои, предложени за покровители (_епоними_) на тези нови фили. Оракулът си казвал думата дори в отношенията между градовете; ето защо онези, които не били доволни от предсказанията, го обвинявали понякога в користолюбиво пристрастие — било в полза на персите през Гръко-персийските войни, било в благосклонност към Спарта през втората половина на V в., било най-после в полза на Филип Македонски. Тогава подхвърляли, че Пития „персофилствувала“, „лаконофилствувала“ или „филипофилствувала“. Но независимо от това, дали тези обвинения са били основателни или не, те с нищо не са накърнили славата на Аполон Делфийски. Неговата роля в чисто политическата сфера била по-скоро да даде някаква гаранция за успеха на начинанията, отколкото пряко да се намесва в работите. По-активно оракулът се намесил, и то чрез посредничеството на Амфиктионията, във връзка със свещените войни. Освен при тези особени обстоятелства Делфи се задоволявал с ролята на зрител, а не на действуващо лице.
	Аполон, богът на всички науки, си оставал най-големият религиозен и морален авторитет, който посочвал сигурни средства, за да се прекрати някое народно бедствие, като се премахнат следите от това, което го било предизвикало; такъв е случаят в Тасос с Теоген, за когото вече говорихме. Върховен поддръжник на религиозните традиции, опитен в ритуалите за очищение, оракулът си присвоил и правото да раздава мъдрост. На входа на храма били написани две максими: „Познай себе си“ и „Нищо прекалено“. Съвети на практичния морал ли са това? Или полезно напомняне за границите, които немощта на човека налага на задоволяването на амбициите и желанията му? Или предупреждение срещу невъздържаността, _хюбрис_, която погубила толкова много тирани? Или по-дълбока мисъл, препоръчваща самонаблюдение и стремеж към възвисяване? Не у жреците на Делфи, нито в отговорите на оракула трябва да търсим разяснението на същинския смисъл на тези Предписания. За славата на Делфийския Аполон е достатъчно, че Сократ и Платон след Есхил и Пиндар са размишлявали над тези максими: в тях богът наистина се показва такъв, какъвто е наречен в „Държавата“ на Платон (IV, 427 с) — „Традиционен напътственик на съвестта на всички хора“.
	Как ставало допитването до оракула? Сведенията ни все още са оскъдни. То било разрешено само в определени благоприятни дни, каквито имало малко, и затова трябвало да се чака ред в светилището. Делфийците заради заслуги към бога или към града им могли да дадат на някои просители привилегия — _промантия_, т.е. предимство за допитване; това благоволение било много ценено и облагодетелствуваните често напомняли за него в надписите, какъвто е надписът, който гражданите на Хиос поръчали да се издълбае през IV в. върху олтара на големия храм, който построили със свои средства. Лицата, които искали съвет от оракула, внасяли парична сума, _пеланос_, наричана така, защото замествала ритуалната пита (това означава в същност думата _пеланос_), която отначало служела за предварителен дар. Тази такса била различна за отделните градове според споразуменията, сключени с делфийците. Тя била значително по-висока, когато допитването се правело от някой град, а не от частно лице. После принасяли жертва, според Плутарх — коза. Преди да я умъртвят, я напръсквали със студена вода; ако не треперела под този душ, смятали, че богът отказва да отговори и допитването не се провеждало. Ако се случело обратното, лицата, дошли да търсят съвет, след като предавали в писмена форма въпроса, който искали да зададат на бога, били въвеждани в храма, където се правело предсказанието.
	Тъй като храмът е разрушен, не е възможно да се разчете точно планът му. Знае се само, че е имало както в повечето големи гръцки храмове преддверие и голяма зала, в дъното, на която се намирало прорицалището, но от него не е останала никаква следа на терена. То се намирало на по-ниско ниво, защото текстовете ни говорят, че там се „слизало надолу“. Дали е било наистина някакво подземие или до него се е стигало само по няколко стъпала? За това няма каквото и да било сигурно указание. Изглежда, че молителите нямали достъп до най-отдалечената част на храма, която била именно _адитонът_, забранената част, където седяла Пития. Ролята на тази пророчица, оръдие на божеството, не е съвсем изяснена. Избрана измежду делфийските жрици, тя живеела целомъдрено и уединено от момента, в който я определяли за тази длъжност. По време на допитванията тя седяла в адитона върху триножник до свещения камък, който имал форма на кубе и който наричали „пъпа“ (_омфалос_) — смятали го за център на земята. В адитона имало пукнатина в скалата и от нея според някои автори излизали изпарения, които предизвиквали състоянието на транс у пророчицата. В същност наличието на такива изпарения е твърде съмнително; вероятно те са съществували само във въображението на присъствуващите, които ги свързвали с божествената намеса. Седнала върху триножника, Пития дъвчела дафинови листа и пиела вода от свещения извор Касотис, който бликал близо над храма и който, според Павзаний, преминавал под земята и се появявал отново в адитона. После жрицата изпадала в транс и започвала да изрича неразбираеми думи. Понеже повечето от запазените делфийски предсказания са в стихове, смело може да се приеме, че пророчествата на Пития са претърпявали известна обработка, преди да бъдат предадени на молителите. Предполага се, че с тази литературна редакция се занимавали жреци, които се наричали _профети_. Копие от всяко предсказание се съхранявало в архивата на светилището.
	Много от тези предсказания са формулирани неясно или двусмислено: те оправдават епитета _Локсиас_, или Двусмисления, който давали на Делфийския Аполон. Самата неяснота, както и употребата на стихотворна форма подчертават оригиналността на предсказанието, а именно представянето му в словесна форма. Дори ако между запазените текстове много са фалшиви, създадени post eventum (след събитието — понякога това не е лесно да се докаже), тези фалшификати едва ли биха се приемали за достоверни, ако не са приличали на обичайния тип делфийски предсказания. Ето защо можем да приемем, че гореописаната процедура е била обичайната, за питийските предсказания. Освен нея имало и други, както неотдавна беше доказано от един съвсем ясен епиграфски документ, в който се говори за предсказание посредством теглене на жребий. В този случай богът е избирал едно от двете (понякога от няколко) решения, които преди това формулирал самият молител. Дали Пития е участвувала и в този вид предсказания? Това не е никак сигурно.
	{img:126_karta_svetiliste.png|#План 18. Светилището в Делфи. (По П. дьо ла Кост-Меселиер) Този реконструиран план дава представа за размерите на светилището към средата на II в, пр.н.е. В действителност постройките и оброчните дарове били далеч по-многобройни от тези, чиито развалини днес още могат да се видят на терена. В списъка паметниците от елинистическата епоха са означени със звездичка. 1) Бик, дар от Коркира. 2) База на аркадците. 3) (Е) Статуя на Филопоймен (?). 4) Голяма ниша, построена неизвестно от кого. 5) Дарение на Лизандър след битката при Егоспотами. 6) Маратонска база, дарение на атиняните, творба на Фидий. 7) Седемте и колесницата, дарение на аргосците. 8) Епигоните, дарение на аргосците. 9) Аргоските царе, дарение на аргосците. 10) Коне и пленнички, дарение на Тарент. 11) Съкровищница на Сикион. 12) Съкровищница на Сифнос. 13) Съкровищница на Тива. 14) Съкровищница на Потидея. 15) Съкровищница на атиняните. 16) Булевтерион. 17) Съкровищница на Книдос. 18) Съкровищница на „неизвестен еолийски град“. 19) Скала на Сибилата. 20) Сфинкс на наксосците. 21) Портик на атиняните. 22) Съкровищница на Коринт. 23) Съкровищница на Кирена. 24) Пританейон. 25) Триножник на Платея. 26) (Е) Колесница от родосците. 27) Голям олтар на Аполон, дарение от Хиос. 28) Триножници от Гелон, Хиерон, Полизал и Тразибул, синове на Дейномен. 29) Палма за битката при Евримедон. 30) Храм на Аполон. 31) Мястото, където е открит Колесничарят. 32) (Е) Александър на лов, дарение на Кратер. 33) Скене на театъра. 34) Орхестра и кавеа на театъра. 35) Дарение на тесалиеца Даохос. 36) Теменос на Неоптолем. 37) (Е) Портик на Атал I. 38) Лесхе на Книдос. (В електронното издание, звездичката означаваща елинистическата епоха, е заменена с (Е).)}
	Ако наистина е трудно да проникнем в тайната на Пития, то поне топографията на светилището ни е вече добре позната. Разкопките на френски археолози, започнали от 1892 г. насам, разкриха развалините, скрити дотогава под селото Кастри, намериха се голям брой скулптури, надписи и дребни предмети. Направени бяха разкопки и на терена около светилището на Аполон, а малко по` на изток от него е разкопано светилището на Атина. Благодарение на данните от тези проучвания, съпоставени с описанията на Павзаний от X книга на „Периегеза“, върху терена вече могат да се различат, въпреки много неясноти в подробностите, най-важните паметници, които са обкръжавали Аполоновия храм. Това е удобен случай да си съставим конкретна представа за едно голямо гръцко светилище.
	Светилището е по същество парче земя (_теменос_), посветено на божество и ограничено от обикновена бразда или някаква ограда. В Делфи Аполон разполагал с един четириъгълник с дължина на страните 130 на 190 м, опасан от яка, добре изградена стена (_периболос_) с няколко врати. Теренът е доста стръмен и достига до отвесните скали Федриади. С помощта на няколко големи подпорни стени са направени тераси, които са свързани помежду си с главния път, наречен „Свещения път“. Той лъкатуши през светилището от голямата врата, която се намира в долния източен край на стената, до терасата пред хълма, като прави два последователни завоя. От двете страни на пътя се редуват „съкровищниците“, построени от гръцките градове Сикион, Сифнос, Тива, Атина, Сиракуза, Книдос, Коринт, Кирена и други, както и съкровищниците на двата етруски града Цере и Спина. Освен това много дарения привличали вниманието на поклонниците със скулптурите и надписите си. Споменахме вече, за даренията на Атина и Спарта, които стояли предизвикателно едно срещу друго до входа на светилището.
	Храмът се извисявал върху тераса на две нива, всяко поддържано от подпорна стена. Долната стена, наречена _полигонална_ поради начина на градеж на външната облицовка, датира от втората половина на VI в. Покрита е с надписи, повечето от които са актове за освобождаване на роби, издълбани в късна епоха. До южната й страна се допирал Портикът на атиняните, в който се пазели пленените оръжия от сухопътните и морските битки през V в. Срещу този портик Свещеният път се разширява и образува почти кръгло площадче, което наричали _Гумното_: там на всеки осем години представяли свещената драма „Степте`рион“. Вървейки по последната част на „Свещения път“, минавайки край възпоменателния триножник от платейската битка, поклонникът стигал до площада пред храма, ограден с оброци; тук били четирите златни триножника, посветени към 480–470 г. от сиракузките тирани Гелон и Хиерон и от техните братя (те били претопени в златни монети от фокидците през третата свещена война), бронзовата палма, посветена от атиняните след победата при Евримедон, колосалният Аполон, наречен _Ситалкас_ — висока над 15 м бронзова статуя, и десетки други оброчни дарове, между които и позлатената статуя на куртизанката Фрина\*, която Праксител\* изваял в чест на своята любима. Срещу входа на храма, до който се изкачвали по рампа, се издигал олтар, подарен от о. Хиос. Самият храм, построен по обичайния за Гърция план, бил заобиколен от дорийска колонада с шест колони на фасадата и петнадесет на дългите страни, образуващи четириъгълник с размери 24×60 м. Всяка колона била висока около 11 м. С изключение на разпределенията в дъното на голямата зала (цела) за допитванията до оракула, които не са ни добре известни, вътрешният план съответствува на обичайния тип: едно преддверие с две колони между страничните стени води към предната част на храма (_пронаос_), след това идва голямата зала или цела, където е стояла култовата статуя. Тази зала е най-важната част на сградата, защото предназначението на храма е да приютява статуята на бога. Най-отзад се намира _опистодомът_, затворено помещение, симетрично на пронаоса, но не свързано с целата. Навсякъде из храма се виждали оброчни дарове, някои от които имали забележителна история, като железния стол, на който седял Пиндар, или бронзовата статуя на Омир, върху чийто пиедестал било издълбано неясното пророчество, дадено на поета, който искал да знае коя е родината му. Освен това по изключение в целата имало два олтара, единият на Посейдон (Земетръсеца, както го наричали гърците, почитан в Делфи, където често ставали земетресения) и другият на Аполон.
	Районът над храма особено много пострадал при катастрофата през 373 г. Свличането на терена и падащите скали, които разрушили храма на Алкмеонидите, унищожили в същото време и цялата северна част на светилището. Там, зад една подпорна стена, построена след катастрофата, за да поддържа новия храм, са намерени фрагменти от групата, част от която е прочутият „Колесничар“; фигурата по някакво чудо е останала почти невредима. По-нагоре, в северозападния край на светилището, се намирал театърът, построен в началото на елинистическата епоха; днес го виждаме във вида, даден му след реставрация през римската епоха. Близо до него, на изток, се намирал малък _теменос_ с малък храм, посветен на Посейдон, сред каменните блокове, които богът срутил в своя гняв от Федриадите, а още по-нататък в друг теменос, включен в Аполоновия, се намирал гробът на Неоптолем, синът на Ахил, загинал в Делфи от делфийците, както се разказва в „Андромаха“ от Еврипид. В най-горната част на светилището, до северната стена на лесхе\* на книдосците, се намирали прочутите рисунки на Полигнот\*, които Павзаний подробно ни описва.
	Така е изглеждало едно голямо гръцко светилище през класическата епоха, където около главното божество обикновено намирали подслон и други култове. Около храма или около храмовете се издигали много постройки: олтари, съкровищници, странноприемници, строени с течение на годините съвсем безредно, без какъвто и да било цялостен план. Всеки паметник е замислен сам за себе си, а не като част от цялото. Взети са под внимание само религиозните съображения и практическите изисквания. Стремежът да се твори красота бил продиктуван най-напред от желанието да се почете богът и после от стремежа да се смае зрителят и да се засенчат съседните паметници, без да се държи сметка за хармонията между тях. Едва през елинистическата епоха и под влияние на пергамските архитекти се очертават принципите на известен монументален урбанизъм; когато тогавашният посетител влизал в атинския Акропол през Пропилеите, той можел да види от Партенона само горната част на задната фасада — всичко останало било закрито от второстепенни постройки, които днес не съществуват. Дори прочутият фриз, на който днес можем да се любуваме отблизо в музеите, едва се е забелязвал, слабо осветен в горната част на външната стена на целата, в сянката на колонадата на перистила\*, затова си даваме сметка, като наблюдаваме западния фриз, който още стои на мястото си над входа на опистодома. Но въпреки това той бил изваян много грижливо — защото трябвало да се хареса на богинята. Същото се отнася и за даренията, които се трупали на всяко свободно място, без каквото и да е старание да се разположат в някакъв ред. Трудно е да си представим огромното множество от такива дарения, които били повечето бронзови предмети, наброяващи със стотици; всичко било разграбено от варварите или разрушено от християните и оцеляването на статуя като „Колесничаря“ е просто изключение (конете и колесницата не са запазени). Но много подробните описания на Павзаний, въпреки че и те ни представят само подбор измежду предметите, които е имал пред очите си, ни дават възможност да си представим необикновеното безредие в светилището, претъпкано с дарове, където погледът бивал привличан ту от златистия блясък на бронзовите съдове, които системното почистване, както ни е добре известно от надписите, предпазвало от патиниране, ту от мраморните скулптури, оцветени с ярки бои, които оживявали фронтони, метопи и фризове на главните сгради. Като прибавим и навалицата от поклонници, сергиите на дребните търговци, магаретата и мулетата, жертвените животни, многобройните птици, които правели гнездата си в покривите на храмовете и по които младият Ион в началото на Еврипидовата пиеса „Ион“ стреля с лъка си, като си представим накрая и гирляндите от цветя, уханието на тамян, мириса на печени меса, виковете и крясъците, ние можем да възкресим гледката на светите места, където гръцкият народ се събирал, за да потърси у боговете, които почитал с цялата си наивна вяра, съвет за някаква работа или утеха за неволите си.
	Надеждата за изцеление винаги е била една от най-важните подбуди на религиозната вяра. В случай на болест гърците се обръщали естествено и непринудено към своите богове. Местният бог, който и да бил той, се явявал като пръв източник на помощ. Но Аполон по-специално е представен като лечител и много от неговите култови епитети, _Пеан_, _Епикуриос_, _Алексикакос_, _Акезиос_, говорят за това му качество. Някои хероси играели същата роля: в Атика през IV в. имало един Херос-лекар, познат само под това име. От края на V в. популярността на тези лечители била засенчена от едно божество, чиято служба била специално лечителството — Асклепий. Случаят със Софокъл говори убедително за бързо разпространилия се култ към новия бог; той бил жрец на един непознат за нас херос-лечител, когото наричали Алкон или може би Аминос, но станал по-късно привърженик на култа на Асклепий, композирал един пеан (вид химн) в чест на този бог и приютил статуята на бога, когато атиняните през 421 г. я донесли от Епидавър\*. По-късно я сложили в едно светилище до Дионисовия храм на южния склон на Акропола. Следователно по това време Асклепий бил вече достигнал ранга на бог, докато през 474 г. Пиндар в „III Питийска ода“ говори за него само като за херос, син на Аполон, обучавана лечителското изкуство от кентавъра Хирон и накрая поразен с гръм от Зевс, понеже престъпил природния закон и възкресил един мъртвец. По този повод таванският поет съчинил прекрасната максима: „Не се стреми, душо моя, към безсмъртен живот, а изчерпи извора на възможното.“
	Обожаван в Епидавър (Арголида) в едно светилище на Аполон, Асклепий скоро заел там първото място. Неговата слава растяла благодарение на някои вдигнали голям шум изцеления. Тогава именно, през последните тридесет години на V в., били положени основите на клиническата медицина от Хипократ\* от о. Кос\*. От Епидавър новият култ се разпространил в гръцкия свят с учудваща бързина: в Атина и Пирея (където според Аристофановия „Плутос“, игран в 388 г., станало изцелението на слепия Плутос), в Делфи, в Пергам, в Кирена (където „асклепионът“ в Балаграй бил основан още през IV в.), на о. Кос, родината на Хипократ, където се развила голяма медицинска школа. Епидавър, първоначалното светилище, си останало най-прочуто и най-посещавано: хубав храм, тайнствена ротонда, построена от архитекта Поликлет Младия\*3, театър, издигнат от същия архитект, и много култови постройки свидетелствуват за разцвета му през IV век. Вярата на поклонниците и техните надежди се подсилвали от надписите, разказващи за чудесните изцеления, които извършил богът; тези надписи видял Павзаний и някои от тях са намерени, така че до нас са достигнали, описани в подробности, 66 чудеса, извършени от Асклепий, между които изцелението на нямо момиче, освобождаването на жена, бременна от пет години, изваждането на камък от бъбреците и тения. Понякога благосклонността на бога стигала дотам, че той поправял счупена при падане ваза! Малко текстове говорят така красноречиво за наивната набожност на гърците, както тези поучителни историйки, съчинени от неизвестен чиновник, който черпел от архивите на светилището или тълкувал стари надписи върху даровете, без винаги да разбира смисъла им.

	* * *

	От този кратък преглед на главните култови и обредни действия можем да видим до каква степен гръцкият народ от архаичната и класическата епоха е чувствувал боговете близки до себе си. С почти безкрайното си множество те му се явявали навсякъде — и в природните стихии, и в обществения живот. Всяко божество на дадено място или група откликвало със забележителна гъвкавост на основните потребности на човека и се отнасяло съчувствено към различните му молби. Тази многостранност на божеството е една от чертите на гръцкото многобожие, която е най-силно засенчена от рационалистичната митология, създала йерархия на Олимп и разделила функциите на божествата. Въпреки всичко тази черта се проявява ясно при големите градски божества или, както се наричат, _полиади_ (от гръцки: полис — град държава), които са покровители на отделните градове. В Атина това била Палада, в Аргос и Самос — Хера, в Спарта, Милет и Кирена — Аполон, в Ефес — Артемида, в Тасос — Херакъл, в Лампсак — Приап и пр. Това местно първенство на едно или друго божество се дължало на исторически случайности, но може да се установи, че въпреки голямото разнообразие на легенди и обредни традиции главното божество, което и да било то, изпълнявало почти навсякъде същите основни функции на покровител на обществената група. През елинистическата епоха това покровителство ще намери израз в личното участие на бога в управлението на града — когато нямало гражданин, който да даде средства за върховната магистратура, самият бог (със свещеното си съкровище) поемал длъжността на архонт-епоним за една година и като такъв фигурирал в началото на официалните документи.
	Но това първенство на даден бог невинаги е съществувало и дори там, където го срещаме, то не пречи на размножаването на другите култове. Самият календар\*, по който се ръководел животът на градовете и който бил различен за всяка държава, е преди всичко календар на религиозните празници, чието редовно чествуване бележи редуването на годишните времена. Както градовете и селата били осеяни със светилища, така и ходът на месеците се отбелязвал със свещенодействия, които по този начин давали представа за летежа на времето. Когато случайно поради погрешни астрономически изчисления се появявала много чувствителна разлика между официалния календар и слънчевия кръговрат, настъпвало голямо смущение, както се случило в Атина, когато през 430 г. астрономът и геометър Метон поправил календара. „Вие, атиняните — казва Аристофан в «Облаци», — не сте способни да зачитате нормалния ред на дните, ами го обръщате с краката нагоре!“. Затова Тукидид с присъщата си прецизност не е искал да определя събитията, които описвал, по един несигурен календар, а ги е означавал по началото на годишните времена.
	Така за гърка и материалният, и духовният свят са изпълнени с божеството. Многообразието на божествените прояви позволявало на всеки да приеме онази, която подхождала на характера му, на традициите му и на обстоятелствата. Наред с големите общогръцки богове, чиито имена били признати от всички, но които според различните си епитети извършвали различни функции, имало множество нисши богове, които били свързани с определено място и чиято известност не минавала границите на областта. Сред тях херосите представляват многобройна и оригинална категория. Дълго се е спорило дали това са древни божества, изгубили божественото си положение, или пък смъртни, издигнали се до ранга на безсмъртните. Според случая е приемливо ту едното, ту другото обяснение; все пак през историческата епоха явлението хероизиране на смъртен е засвидетелствувано с многобройни примери. Основателите на колониите често били почитани като хероси след смъртта си, а на техните гробници, обикновено строени в центъра на града, на агората, оказвали почести. Характерен е случаят с Амфиполис: когато войските на Бразидас превзели града от атиняните и когато Бразидас паднал, защищавайки го победоносно срещу експедиционна войска, командувана от Клеон, гражданите на Амфиполис погребали Бразидас на големия площад, „определили мястото около гроба му за светилище и му оказвали почести като на херос с ежегодни игри и жертвоприношения“, считайки го оттогава за същинския основател на техния град (Тукидид, V, 11). Стечение на времето започнали да оказват такива почести и на живи хора. Жителите на Тасос искали да почетат така и Агезилай, но получили, както казва Плутарх, ироничния отговор на този цар. „Тасосци, на които Агезилай направил много услуги, му издигнали храм и го въздигнали до ранга на боговете, а после изпратили посланици, за да му съобщят това. Агезилай прочел подробното описание на почестите, което му донесли пратениците и ги попитал дали тяхното отечество има властта да превръща хората в богове. Понеже отговорили утвърдително, той им казал: «Е добре, превърнете се вие самите в богове! Ако успеете, тогава ще повярвам, че и от мене можете да направите бог!» (Моралия, Лакедемонски апофтегми, 210 d).“ Отговорът на Агезилай, спартанец, привързан към традициите, показва, че обожествяването на живи хора било противно на религиозната съвест на гърците от класическата епоха. През елинистическата епоха то се превърнало в обикновено ласкателство.
	Друг начин да се обогатява вече многолюдният пантеон било обожествяването на алегориите. Гъркът с дълбокото си чувство към езика и склонен към абстрактно мислене съвсем естествено персонифицирал абстрактното понятие, като превръщал определена дума в собствено име. Още у Омир се явяват божествени образи от този вид, каквито са _Мойрите_ или Съдбите, или пък _Ерида_ — Раздорът. Хезиод се отнасял с особено внимание към този вид богове; знае се какво място заемат в неговите трудове _Дике_ — Справедливостта или _Мнемозюне_ — Паметта. През класическата епоха тенденцията да се обожествяват отвлечени понятия се засилила и били издигнати храмове на _Темида_ — Свещеният закон, на _Немезида_ — Божественото отмъщение, посвещавали олтари на _Ейрене_ — Мирът и на сина й _Плутос_ — Богатството. Трябва да отбележим, че Аристофан, така тясно свързан с традиционните вярвания, отрежда голямо място на обожествените алегории; в това отношение и Платон не се различава много от него. Най-щастливото творение в тази област е бил без съмнение _Ерос_ — Любовта, най-напред представян като крилат юноша, после „подмладен“ и представян като дете; със своите спътници _Химерос_ и _Потос_, персонификации на любовното желание в два малко различаващи се аспекта, и с _Пейто_ — Убеждаването той принадлежи към свитата на Афродита и е бил неизчерпаем източник на вдъхновение за поети и художници.
	Гръцката религия, толкова възприемчива към всяка нова форма на божественото, не проявявала враждебност и към чуждите божества, освен в случаите, когато тяхната намеса поставяла в опасност самите устои на държавата. И наистина през своята дълга история гърците не са преставали да приемат нови богове, като се почне от най-ранна древност и се стигне до въвеждането на християнството. Но през архаичната и класическата епоха това възприемане предполагало приспособяване към обичайните форми на гръцката религиозна мисъл. Забележителна черта на тази мисъл е изключителната й способност да открива известното в неизвестното, да долавя познатото в чуждото. Никой не е показал така ясно тази склонност като историка Херодот, когато той с любопитство и симпатия разглежда религиозните обичаи на „варварите“. Не му идва и на ум, че тези народи могат да почитат други богове, освен боговете на гръцкия пантеон; той се задоволява да открие дълбоките сходства, които не могат да не се забележат въпреки различните имена и своеобразието на обредите. Ето защо той вярва например че е открил култа на Атина у либийските племена (IV, 180 и 189). Ето защо ни показва във втората книга на своята „История“ една толкова любопитна картина на египетската религия, където всяко божество веднага и без колебание се отъждествява с някой от гръцките богове: за Херодот Нейт е Атина, Бастет е Артемида, Изида е Деметра, Ра е Хелиос, Уто е Латона, Сет е Арес, Озирис е Дионис, Хонсу е Херакъл, Хатор е Афродита, Амон е Зевс. Затова гърците от V в. насетне възприели така лесно култа на Зевс Амон, резултат от сливане на върховния бог на египтяните, такъв, какъвто го почитали в неговото светилище и прорицалище в оазиса Сива, с върховния бог на гърците, който колонистите на Кирена въвели в своята колония в Либия. Същото станало и с тракийската богиня Бендида, която Херодот свързал с Артемида (IV, 33) и на която скоро след това, през 429–428 г., в Атина бил учреден официален култ, получил широко разпространение.
	Когато за някое чуждоземно божество не можело да се открие равнозначно измежду вече съществуващите гръцки божества, то все пак намирало достъп до гръцкия пантеон, при условие че неговият вид не дразнел погледа, нито пък мисълта. Така било с карийската богиня Хеката, възприета от гърците като пазителка на вратите още през архаичната епоха, почитана за магическата й сила и възпявана от поетите — от Хезиод до Еврипид; големи ваятели като Мирон допринесли да се утвърди триликият й образ. Култът на Великата Майка, донесен от Фригия, в който имало мистерии, се наложил в Атина, не без известна съпротива, благодарение на някои сходства с Елевзинските култове; но през V в. той бил окончателно възприет, понеже сградата, която му била посветена, се намирала на самата Агора и служела същевременно за официално хранилище на градския архив. На Фидий или може би на ученика му Агоракрит\* било възложено да извае мраморната статуя, която оформила представата на атиняните за образа на Майката на боговете: жена, обвита в драпирана дреха, седнала на престол, с висока цилиндрична шапка на главата; в дясната си ръка държи патера (паница) за възлияния, в лявата тимпан, а до нея лежат два лъва. Един път утвърден, този пластичен тип бил възпроизвеждан в стотици малки обредни статуйки чак до края на Античността. Затова пък един друг фригийски култ, култът на Сабазий, който също бил съпровождан от мистерии и се доближавал до култа на Дионис, будел известно недоверие, поне през класическата епоха.
	Накрая нека се спрем на още една страна на гръцкото многобожие, чиито многобройни елементи трудно можем да определим с логическа строгост: освен традиционните богове, херосите, алегориите и чуждестранните богове гърците отделяли място в своите вярвания и за така наречените от тях демони. Няма по-неопределено религиозно понятие от това. Думата демон (в класическия гръцки даймон) може да се употреби и за някой бог и понякога се явява у по-новите писатели, както и у Омир, като еквивалент на думата теос — бог, особено когато трябва да се изрази някаква обща или събирателна идея за божественото. Но думата е означавала също, и то предимно, свръхестествени, не особено индивидуализирани същества, по-низши по ранг от големите традиционни богове; у Хезиод това са хората от Златния век, другаде — някой обоготворен смъртен или пък Агатос Даймон, т.е. добрият дух, покровител на домашното огнище, когото обикновено представяли като змия. Така в областта на религията се разкривало широко поле за творческото въображение. Наред с традиционните култове със здраво установени ритуали религията допускала и всякакъв вид лични вярвания при единственото условие те да не застрашават устоите на обществения строй. Това многообразие, неопределеност и неяснота несъмнено са допринесли доста много за жизнеспособността на гръцката религия, която лесно можела да обновява духовното си съдържание, като същевременно се опирала на устойчиви обреди; тя почивала на традициите, но не познавала догмите.

	* * *

	Разбираме, че при тези условия твърде рано са могли да се появят смели мисли по отношение на религията, без да предизвикат голямо възмущение, доколкото те оставали в областта на теоретизирането. В религия без догми, без жреческо съсловие и свещени книги е оставена голяма свобода за лична преценка. Гърците не пропуснали да се възползуват от нея. Вече отбелязахме голямата независимост на поетите по отношение на традиционните митове, които те видоизменяли без колебание, следвайки фантазията или моралните си схващания. Видяхме също, че голямата близост, в която гръцкият народ живеел със своите богове, му позволявала да се шегува с тях, без да се съобразява с божественото им величие; многобройни карикатури и комедии свидетелствуват за това. Теоретическата мисъл била не по-малко смела и предизвиквала неодобрение само когато изглеждала опасна за обществения ред. Докато се ограничавала в областта на идеите, тя засягала само мислителите, но не и политиците. Платон в „Законите“ ожесточено напада атеизма, защото го смята за заблуда на ума, която поставя в опасност самите начала на идеалната държава. Но в действителния живот атеистите никога не били осъждани, ако не отказвали да се подчиняват на задълженията си като граждани. Безверието ставало престъпление само когато се превръщало в богохулство.
	Така се обяснява необикновената свобода, с която някои мислители критикували многобожието още преди класическата епоха. През VI в. Ксенофан от Колофон, съвременник на Питагор и също като него установил се във Велика Гърция (където основал в Елея\*, в областта Лукания, т.нар. _елейска_ (_елеатска_) школа, която прославили Парменид и Зенон), заявява в няколко смели стиха, че антропоморфизмът е само наивно отражение на човешката слабост: „Ако воловете, конете или лъвовете имаха ръце, ако можеха да рисуват с тях и да създават творения като хората, конете щяха да рисуват образите на боговете подобни на коне, воловете — на волове и всеки щеше да даде на боговете облика на собственото си тяло.“ И в друг пасаж: „Етиопците казват, че боговете имали сплескан нос и черна кожа, траките — че имали сини очи и рижи коси.“ И Ксенофан, отричайки антропоморфизма, ако не и самото многобожие, смята, че многообразието на боговете е подчинено на едно божествено начало, едновременно вечно и неясно.
	По-късно, през V в., приятелят на Перикъл — Анаксагор\* от Клазомене, бил осъден в Атина, защото поставил под съмнение божествеността на звездите, твърдейки, че слънцето било огнено кълбо, чиято светлина се отразява от луната; имало опасност тези негови открития да разколебаят народната вяра в гадаенето по небесните знаци. Затова професионалните гадатели и особено Диопейт го нападнали яростно, след като издействували от народа да се утвърди декрет, разрешаващ да бъдат съдени онези, които не вярвали в боговете или искали да разясняват на народа естеството на небесните явления. Това използували неприятелите на Перикъл, които поискали да засегнат самия него чрез един от приближените му; Анаксагор разтревожен напуснал града. И все пак много атиняни от това време, като се започне от Алкивиад, не криели религиозния скептицизъм, който им внушили ученията на Анаксагор или на Протагор\*; но те не били преследвани за това. За да се предизвика гневът на държавата по религиозни въпроси, трябвало да има или някаква политическа причина, за която безверието било само претекст, или истинско светотатство, каквото била пародията на Елевзинските мистерии, в която участвувал Алкивиад, или изпочупването на хермите, което разярило атиняните в навечерието на Сицилийската експедиция. В такива случаи атинското правосъдие наказвало строго: Диагор\* от о. Мелос през 415 г. бил преследван за кощунство спрямо мистериите и определили награда за главата му, когато избягал от Атина. От една прочута реч на Лизий се знае, че строго се наказвал всеки, който макар и неволно повреди някое от маслиновите дървета, посветени на богинята Атина; Аристотел казва, че първоначално законът предвиждал дори смъртно наказание. Народът имал чувството, че ако осквернението не бъде наказано по начин, който да служи за пример, то ще предизвика божествения гняв, от който би пострадал целият град. Ето защо наказвали не толкова погрешното схващане, колкото престъплението към обществената солидарност.
	Такъв бил и случаят с процеса срещу Сократ през 399 г. Философът бил обвинен, както си спомняме, че покварявал младежта, че не вярвал в боговете на града и въвеждал нови божества. Обвинението било повдигнато от неизвестен млад човек, Мелет, подкрепян от политика Анит, който в предните години играл голяма роля в демократическата партия. Сократ бил осъден с 280 гласа срещу 220; съдът се състоял от 500 души: не му достигнали само 30 гласа, за да бъде оправдан. Защо осъдили този мъдрец, когото Пития посочила като най-учения между хората? Как да се обясни това решение на правосъдието, което след апологиите на Платон и Ксенофонт в полза на Сократ се смята неизкупим срам за атинската демокрация?
	„Порядъчните граждани“, от които бил съставен съдът на Хелиеята и чиято карикатура виждаме още в Аристофановата „Оси“ (представена в 421 г.) в образа на Филоклеон, упреквали не без известно колебание Сократ, че със своите беседи и приятелството си допринесъл за възпитанието на неколцина от безскрупулните славолюбци, от които Атина толкова много изстрадала през последните петнадесет години: Алкивиад, инициаторът на катастрофалната експедиция в Сицилия, който после станал твърде вещ съветник на лакедемонците срещу собственото си отечество; Критий, циничният и алчен водач на Тридесетте, който съборил демокрацията и погубил толкова атиняни. Връзките на двамата със Сократ били известни на всички и съдиите могли да бъдат извинени, че стоварили отчасти върху учителя отговорността за грешките на учениците му. Толкова повече, че в младите си години приятелите на Сократ съвсем не криели тежненията и вкусовете си, които атинският народ осъждал: предпочитания към Спарта, която смятали за град, по-добре управляван от Атина; любознателност в областта на философията и виртуозност в споровете, която по примера на учителя те широко развили и която им давала такова превъзходство в разговорите, че събеседникът им неизбежно се оказвал засенчен; свобода на съжденията, която прибавена към младежката им буйност ги карала да оспорват и най-непоклатими истини, и накрая — което съвсем не било без значение — открита склонност към педерастията, т.нар. „дорийска“ любов, така разпространена в Спарта, за която охотно разговаряли в малката си група, както ясно се вижда в Платоновия „Пир“. Средният атинянин обаче, както виждаме у Аристофан, изпитвал към този порок колкото отвращение, толкова и презрение; в него виждал, и не без право, не само безпътица на духа и чувствата, а и признак за формирането на едно аристократическо „братство“, на сдружаване с политически цели, към което демокрацията с основание се отнасяла подозрително. Всички тези твърде самодоволни млади хора, повечето от които произхождали от най-богатите атински семейства, не будели особени симпатии извън своя кръг. Омразата, която те предизвиквали, се насочила към Сократ, когото те ограждали с благоговение, малко разбираемо за обикновения човек. Така обвинението, че покварявал младежта, изглежда, е почивало на сериозни основания: в лицето на почтения Ксенофонт и на увенчания с целия си гений Платон днес ние слушаме само едната страна на процеса.
	Освен посочените обстоятелства, които представляват може би не толкова оправдания, колкото извинения, този религиозен процес имал същевременно и граждански характер. И тук трябва да гледаме действителността в очите и да не взимаме прибързано страната на озлобените и негодуващи ученици, дълбоко наранени във възхищението си към учителя, съумял да ги очарова. Представлявал ли е Сократ опасност за моралното и политическото равновесие на атинската демокрация? Без колебание може да се отговори — да. Като четем първите диалози на Платон, а не толкова посредственото съчинение на Ксенофонт „Възпоминания за Сократ“, виждаме Сократ като извънредно ловък софист, способен да срази и най-опитни софисти като Протагор и Горгий, прилагайки по-висша форма на диалектика, нелишена обаче от някои спорни похвати, като позоваването върху двойствеността в значението на една и съща дума. С това оръжие, което владеел до съвършенство, Сократ си служел, за да доведе събеседника си до противоречие със самия себе си и да му покаже, че вече не е сигурен в нищо — твърде неизгодно положение, което е може би необходимата изходна точка за всяка истинска философия, но което, ако се наложи на един недостатъчно устойчив ум, може да го доведе до скептицизъм или обезсърчение или дори до отхвърляне на всякакви задръжки. След като се руши, трябва да се гради наново, а Сократ никога не стига до заключения. Той довежда до съмнение, но не предлага никаква сигурност. Наистина благородният му живот на мислител и гражданин, самоотверженото носене на военната служба и на гражданските задължения (както в Аргинузкия процес), безкористието му, неговата бедност, религиозното му уважение към закона, привързаността към справедливата мисъл и истината дори с цената на собствената глава дават прекрасни примери, върху които поколенията не са престанали да мислят. Но кой от неговите съвременници го е виждал такъв, освен близките му? Народът помнел само външния му вид, живописната му фигура, напомняща Силен, умението му да поставя затрудняващи въпроси, винаги предизвикващ съмнения, винаги въздържащ се от положителни заключения. Хората лесно го бъркали с натурфилософи от рода на Анаксагор, осъден на времето за неблагочестие към боговете, или със софисти като Протагор, който също бил изгонен заради рушителния му скептицизъм. Вярно е, че Сократ често загатва за онзи вътрешен глас, за онзи близък демон (_даймонион_), който го съветвал в трудни минути и чиято намеса той смятал за проява на някой бог. Но самата мисъл за такова близко и тайно общуване с божеството, без какъвто и да е конкретен обред смущавала простия народ; виждали в него особена опасност за традиционната религия, като че ли древните покровители на града трябвало някой ден да отстъпят мястото си на този непознат бог. Как биха се запазили устоите на държавата, предпоставящи редовното и доброволно участие на всички в обредите, ако утрешните граждани, разколебани в своите убеждения от учението на Сократ, започнели да се съмняват във всичко, без да имат друга опора, освен странния таен глас, за който някакъв старец твърдял, че го чува в сърцето си?
	Не зная дали Мелет, Анит и Ликон са изтъкнали тези аргументи пред съдиите на Хелиеята. Но може да се смята за вероятно, че много от съдиите са ги взели под внимание по време на пледоариите, преди да пуснат в бронзовата урна, където събирали гласовете, жетона, който оправдавал, или жетона, който осъждал. Чест за атинската демокрация е, че 220 от 500-те членове на съда са избрали оправдателния жетон и така предпочели да освободят един невинен, отколкото да дадат един привидно полезен за държавата пример. Останалите съдии пък са вярвали, че служат на града, без съмнение погрешно, а и е било вече твърде късно; духът на свободното изследване, за което Сократ толкова много направил, бил вече спечелил твърде много мислещи глави, за да може да просъществуват старата религия и общественият ред, на който тя била гаранция и отражение.


>	Седма глава
>	Гражданинът в държавата град

	Ако гъркът през архаичната и класическата епоха е бил войник, то е, за да отговори на призива на своя град. Ако е участвувал в религиозните обреди на предците си, това ставало преди всичко в рамките на града. Тази форма на обществена организация е била за гръцките мислители от класическата епоха (с изключение на някои софисти) отличителен белег на цивилизования човек. Това схващане е най-добре изразено в увода на Аристотеловата „Политика“, където философът в залеза на своя живот, голям дял, от който е посветил на проучване на политическите системи в гръцкия свят, определя човека като „същество, което живее в град“, и казва, че „ако градът е създаден, за да му даде възможност да живее, веднъж организиран, той му позволява да живее добре“, давайки му възможност да бъде независим. Това е без съмнение теоретична постановка, но тя има за цел да обясни една действителност, която Аристотел, дори по-добре от учителя си Платон, познавал прекрасно в цялата й конкретна сложност. Понятието град, самобитно и дълготрайно творение на гръцкия народ, е заемало челно място в цялата му история и цялата му мисъл. Пренесено в Рим, изменено там и обогатено според неговите изисквания, то било завещано на цяла Европа, която в голяма степен извлякла от него съвременното схващане за държавата. Това е достатъчно, за да се разбере значението на това понятие в историята на нашата цивилизация.
	Още Омир влага в думата „град“, полис, три различни значения. Тя означава понякога градско селище, понякога политическа единица, представляваща държава, понякога общност от граждани, схващани като единно цяло. Тези три значения могат да бъдат съответно означени с латинските думи urbs (град), civitas (държава) и cives (граждани). В класическия език тази многозначност на думата „полис“ се запазила, дори понякога Херодот или Ксенофонт означават със същата дума варварски градове. Все пак, щом някой гръцки писател я употребява като политически термин, значението, което той влага в нея, е съвсем ясно: това е политическата и социалната единица, която представлява основата на гръцкия свят и която заедно със своеобразието на езика го отличава от „варварския“ свят. Нека се опитаме да анализираме съдържанието на това понятие.
	Според Аристотел градът се е появил като резултат от политическото обединяване на няколко села. Известни исторически примери подкрепят тази теза, като прочутия _синойкизъм_ или обединението на градчетата на Атика, за да се създаде град Атина, дело, което гръцката историография приписва на Тезей. Обичайна последица от това било обособяването на по-голям градски център, седалище на новата държава. Ето защо обикновено политическата единица „град“ се отъждествява с градската агломерация, чието име той носи. Но могло да се случи и така, че да не възникне град след обединението на селата; въпреки това в очите на гърците „градът“ като политическа единица съществувал по силата на общо изразеното желание на неговите жители. Това най-добре личи от пасажа у Павзаний (X, 4), в който се говори за един беден град във Фокида: „На двадесет стадия (около 4 км) от Херонея се намира градът на панопейците, ако наистина може да се даде името град на хора, които нямат нито административни сгради, нито гимназион, нито театър, нито градски площад, нито водопровод за чешма\* и живеят на стръмния склон на една урва, в колиби, наполовина заровени в земята, като колибите на планинците. Въпреки това земята им е отделена с граници от земята на съседите им и те изпращат делегати в съюзното събрание на Фокида. Най-после те разправят, че името на града им идвало от името на бащата на Епей\*.“ Този Епей, чийто баща се наричал Панопей, построил Троянския кон. От този текст се вижда какви са били строго необходимите условия, за да се даде определението град: обща територия с ясно означени граници, минимална политическа организация, призната от съседите, и накрая, което било важно за гърците, някакъв зачатък на история, т.е. поне някаква легенда за основаването му и култ, свързан с него. Въпреки това самата изненада на Павзаний при вида на бедното градче показва, че обикновено понятието град или „полис“ предполагало съществуването на селище от градски тип, снабдено с удобствата и необходимите служби на гръцкия град.
	Вече споменахме колко незначителна е била територията на гръцките градове: с изключение на Спарта и Атина, най-големите градове в същинска Гърция, на Родос в островите, на задморските Сиракуза и Кирена, тази територия е представлявала малка обработваема площ около главното селище с няколко планински пасища или близки островчета. Твърде често цялата територия или по-голямата част от нея можела да се обхване с поглед. Границите били точно означени само в обработваемите земи. В планината те си оставали доста неопределени и давали повод за чести спорове между овчарите. Полето се обработвало било от свободни селяни, живеещи в села, които работели собствените си земи, или от робите на някое голямо селско имение, като имението, за чието управление разказва Исхомах в „За стопанството“ на Ксенофонт. Системата на поземлената собственост се меняла много в зависимост от късно Пизистрат въвели благоприятни за дребните собственици мерки, без обаче да премахнат големите имения. Кимон и Перикъл например притежавали обширни земи, които им носели големи доходи. Тези богати земевладелци живеели обикновено в града, въпреки че в именията си имали къщи като тази на Исхомах, подобни на господарските домове на Омировите владетели. Вероятно строени от непечени тухли, те не са оставили видими следи на терена и за да си ги представим, трябва да изхождаме от неясни текстове. Къщата била с южно изложение, имала много стаи за живеене и една спалня за господарите с помещения за кухнята и банята; имало складове за прибиране на реколтата — зърнени храни, сухи зеленчуци и семена; отделни помещения за робите — мъже и жени, и накрая, навеси за земеделския инвентар и добитъка. Стопанствата на свободните селяни били очевидно много по-скромни. Но от Аристофан знаем, че трудният живот не бил лишен от известно очарование.
	В някои несигурни области се налагало селата и господарските къщи да се укрепяват; такъв е случаят например в Киренайка, където се страхували от нападенията на либийски разбойници, които идвали от степите на вътрешността. Обикновената каменна кула, представляваща малко укрепление, понякога била достатъчна да обезсърчи нападателя; видяхме, че такива кули е имало много в пограничните области на Гърция. Свободният селянин, който винаги трябвало да бъде готов да изпълни войнишките си задължения, пазел оръжията у себе си и можел веднага да се отзове на заповедта за мобилизация.
	Навсякъде се отглеждали житни храни, особено ечемик, а където било възможно — и пшеница. Гръцката земя не е подходяща за такива култури, но понеже идеалът на града бил икономическата автаркия, се стремели преди всичко да получат от земята питите, кашата и хляба, които били основната храна. Бакла, леща, нахут, някои зеленчуци, чесън и лук отглеждали в градините. Овощните градини били засадени със смокинови дървета, които особено добре виреели в Атика, с дюли, круши, ябълки. Маслината, свещеното дърво на богиня Атина, доставяла в изобилие маслини и зехтин, както и днес в цяла Гърция. Ароматните треви, като мащерка, ким, босилек и риган, били ценени в кухнята. Лозите или издигали на лозници, или ги подреждали в прави редове, свободно растящи или поддържани от високи два лакътя (1 м) колове, като онези, които Тригей (у Аристофан) искал да издяла от дръжките на копията, когато мирът ги направил непотребни. В планините пасели овци и кози. Малобройни крави и волове, които грижливо пазели за големите жертвоприношения, помагали на земеделеца в работата му. От кошерите вадели мед, употребяван вместо захар.
	Селяните се занимавали и с други работи, свързани с използуването на природните богатства за занаятчийски, ако не за промишлени цели. Така например дърварите доставяли дървен строителен материал, а въглищарите\* правели дървени въглища от окастрените дъбови клони. Аристофан ги представя вдъхновено и със симпатия в „Ахарняни“. От иглолистните гори добивали смола и катран, както и дървен материал за строеж на кораби, но добивът в същинска Гърция не задоволявал нуждите на корабостроенето, затова имало голям внос на тези материали. Лен отглеждали в Елида, която било единствената област на полуострова, достатъчно напоявана за тази култура; другаде трябвало да внасят лен от Мала Азия или от Египет. Гръцките стада били главен доставчик на вълна; във всяка къща предели и тъчели всекидневните си дрехи и това било главното занимание на жените. Само луксозни произведения идвали от чужбина и били предмет на търговия. Същото се отнасяло и за кожите; сандали и наметки от кози кожи, шапки за дъжд, мехове и торби били изработвани в семейството, но не и в градовете, където търсели услугите на специални занаятчии.
	Най-големите предприятия извън населените места били каменоломните и рудниците. Глинените находища в Атика и Коринт доставяли суровия материал на многобройните грънчарски работилници. Мраморните кариери на планината Пентелик\* близо до Атина и кариерите на Алики на о. Тасос били открити. Кариерите на о. Парос\* в Цикладите били главно подземни и прониквали дълбоко в недрата на планината; техният мрамор с изключителната си белота и прозрачност бил много търсен от ваятелите и бил предмет на оживена търговия. Наричали го _лихнитес_, от _лихнос_ — „лампа“, вероятно не толкова заради блясъка му, колкото поради това, че го добивали при светлината на лампи. По същия начин вадели и камъка за строеж; известни ни са прочутите каменоломни, _латомии_, на Сиракуза, свидетели на непосилните мъки на атинските пленници след сицилийското поражение. В Либия, близо до Кирена, още се виждат на много места скалите от мушелкалк, от който къртели блокове за постройките на този голям африкански град.
	Рудниците за желязо и мед са малко познати. Затова пък сме добре осведомени за мините за благородни метали, които привличали вниманието на старите автори поради алчността, която възбуждали, и поради ролята, която играели в международната политика. На тях Тасос дължал благоденствието си, а малкият о. Сифнос в Цикладите — своята известност, която траяла кратко, но му дала възможност да издигне в Делфи (към 530 г.) разкошно украсена със скулптури съкровищница. Златните мини на планината Пангей в Тракия, наричани „Скапте хюле“\* или „Подкопаната планина“, били експлоатирани от местните жители, но за сметка на гърци; Тукидид, който притежавал някои от тези мини, живял там по време на изгнанието си и от тях получавал главните си приходи, докато писал „Историята“. Но най-големите рудници се намирали в Лаврион в югоизточния край на Атика. Там още могат да се видят ниските и тесни галерии, където, превити на две, робите-миньори разкопавали жилите от среброносно олово. Хиляди роби били използувани за извличане и обработка на рудата, от която на място добивали слитъци олово и достатъчно пречистено сребро, за да могат да секат от него прочутите атински монети — „кукумявките на Лаврион“, наричани така поради обичайния символ, изобразен на обратната им страна. Една от монетарниците се намирала на самото място.
	{img:128_karta_milet.png|#План 19. Град Милет. (По А. фон Геркан и Р. Мартен) Милетските градостроители възстановили града през V в. въз основа на рационални принципи, които оттогава се наложили в практиката. Продълговатият полуостров (близо 2 км) бил разделен на три главни квартала от двете дълбоки врязани в сушата пристанища. В точката, където се свързвали трите квартала, един нисък терен бил определен за обществените паметници и главната т.нар. Южна агора (1). По-широко отвореното пристанище (2) е обкръжено от театъра, построен до склоновете на хълма, и от светилището на богиня Атина, издигнато на южната страна на залива. Другото, по-тясно пристанище (3), наречено Лъвското пристанище, обслужвало пазарище, до което се издигало светилището на Аполон Делфиний (4). Елинистическите и римските постройки, които се виждат на плана, намерили лесно мястото си е общото градостроително решение на архитектите от V в. Крепостната стена има общо взето зигзаговидна линия. Широкият прав път (5), който излиза от нея и върви косо на югоизток, е свързвал града с прочутото светилище на Аполон в Дидима.}
	Ако държавата се издържала от селския труд, то в града се извършвали всички важни дела, засягащи както частните лица, така и самата държава. Ето защо още от архаичната епоха, въпреки силната привързаност към природата, която винаги е била характерна за гърците, гръцката цивилизация е преди всичко градска; тя е създадена от хора, живеещи в големи групи, и поставя на първо място обществените отношения. Как е изглеждал гръцкият град през архаичната и класическата епоха? Колкото и скромен да е бил, той все пак представлявал столица на държава: в него били съсредоточени главните учреждения и служби, които оправдават съществуването на държавата, и там им били предоставени подходящи сгради. Там се намирали светилищата за обществените култове, укрепленията, охраняващи гражданите от външни нападения (било акропол\*, приспособен като вътрешно отбранително укрепление, или крепостна стена, опасваща целия град, или и двете едновременно), голям площад или агора\*, служещ за пазар, където ставали търговските размени, и за място на политически събрания, чешми за снабдяване с вода, необходима за живота, и накрая специалните сгради за различните административни и съдебни органи. Около тези обществени сгради, повечето събрани на акропола или около агората, се развивала уличната мрежа в безпорядък, който преди V в. свидетелствува за пълно отсъствие на какъвто и да било градоустройствен план. Едва след Гръко-персийските войни и по образец на направеното за възстановяването на Милет (разрушен от персите през 494 г.) възникват първите опити за урбанизация с въвеждането на правоъгълния план, наречен и „шахматен“. Решаващата роля в това развитие се приписва на архитекта Хиподам\* от Милет, който изработил плана на Пирея по искане на Темистокъл и участвувал в изграждането на Турии\* през (444–443 г.) Аристотел в своята „Политика“ (1267b) го представя като човек, който се занимавал не само с архитектура, а и с политическа философия, и е известно, че тенденцията да се рационализира градостроителството се дължи на течението за математическо мислене, създадено от Талес\* от Милет и развито от Анаксимандър\* и Анаксимен\*, откъдето идва названието „Милетска школа“, дадено й с право. Обаче тези нововъведения били възприети само в новостроящите се градове и не променили облика на старите.
	Впрочем необикновеното разнообразие на терените, на които били застроените градовете, отначало не позволявало да се приеме обобщен и логично обмислен план. Градовете в равнината обикновено се развивали около или близо до някоя височина, която служела за акропол: оттам идвали и топографските затруднения, когато трябвало да се създаде връзка между горния и долния град. Планинските градове като Делфи били застроени на терени с голяма разлика в нивата. Малко градове в същинска Гърция са построени на самия морски бряг; нито Атина, нито Спарта, нито Аргос и Тива, нито дори Коринт са пристанища. Дори когато брегът е наблизо, както е при Коринт и Атина, пристанището е отделено от града, като че ли гърците от архаичната епоха са изпитвали някакъв страх от опасностите, идващи от морето — спомен от пиратството през геометричната епоха, който в „Законите“ на Платон (IV, 704 b и сл.) се превръща в теоретично отричане на приморските градове. Затова пък повечето от колониите, основани от преселници, дошли по море, били разположени на брега. Изключението с Кирена и Барка, двата големи града в Либия, построени във вътрешността на страната, само подчертава още повече по-особения характер на гръцките градове в тази част на Африка.
	{img:129_kusti_olint.png|#План 20. Къщи в Олинт. (По Р. Мартен). Тези две къщи, разкрити от американски археолози при разкопки в Олинт, са от два различни жилищни блока. По плана на приземния етаж могат да се различат главните части на жилището: двор, настлан с плочи, в който се влиза от улицата през вестибюл; портик или лоджия, отворени към двора; стаи за живеене или приемни; сервизни помещения, включително и блок от баня и кухня.}
	Частните къщи със скромните си размери и пределна простота контрастирали с обичайното великолепие на обществените сгради. Те рядко били строени с камък; стените им от непечени тухли или от кал със слама лежали върху ниска зидана основа и улеснявали „работата“ на крадците — „пробивачите на стени“. За по-старите времена почти нямаме сведения, но за класическата епоха данните от текстовете и резултатите от разкопките в Олинт ни дават доста точна представа за гръцката къща. Разрушеният от войските на Филип през 348 г. град не бил заселен отново; американските археолози са разчистили така методично развалините, че подробният план на няколко квартала може да се разчете ясно. Това са нови квартали, строени по план, изготвен към края на V в., така че плътно допиращите се къщи не са събрани в безредни групи, както в старите градове, а разпределени в четириъгълни ансамбли, ограничени от шахматната мрежа на улиците: това е вече системата на блоковете, която се наложила повсеместно през елинистическата епоха; тях римляните по-късно наричали „островчета“ — _инсули_. Докато къщите в Атина например рядко имали стени, пресичащи се под прав ъгъл, къщите в Олинт обикновено имали повече или по-малко правилно квадратно очертание (средно със 17 м дължина на страната). Върху тази площ, по средата на южната фасада, един вестибюл водел към вътрешен двор, от който се влизало в стаите на приземния етаж, заграждащи го от три страни. Северната част на двора била покрита от портик (_паста`с)_, през който се влизало в стаите за живеене. Един сервизен възел „килер-кухня-баня“ (_о`йкос_) и приемната (_андро`н_) с преддверие заемали останалата част на приземния етаж. Често над северното крило имало етаж, до който се стигало по дървена стълба и който гледал към галерия, минаваща над портика. Покривът не бил тераса, както в същинска Гърция, а двускатен с обли керемиди поради дъждовния климат в Халкидика. Според текстовете изглежда, че стаите на горния етаж били женското отделение.
	Единичната къща била правило в Гърция през класическата епоха. Текстовете споменават за няколко общи жилища в Атина през IV в., наричани _синойкия_\* за разлика от обикновената къща _ойкия_. Но те били изключение и високата многоетажна къща се развила едва в Рим. Някои по-облагодетелствувани от съдбата хора живеели в големи вили с много стаи, с широки дворове с портици и градини, като вилата на Калий, у когото Сократ среща Протагор в диалога на Платон „Протагор“. Но и там луксът бил още сдържан: подовите мозайки, които са разкрити в най-богатите къщи на Олинт и са най-старите, които познаваме, са направени от бели и черни камъчета без каквато и да била изисканост. Стените били варосани или украсени с цветна мазилка с прости мотиви. Само човек като Алкивиад, тоест личност колкото богата, толкова и ексцентрична, можел да си позволи да украси стените на къщата си с фрески. Мебелировката се състояла от ракли, легла, маси, столове и табуретки, а също и от килими и пъстри материи, внасяни от Изтока. Освен обикновените кухненски съдове от печена глина местно производство у богатите могли да се видят висококачествена рисувана керамика и метални съдове, предимно от бронз и сребро, които придавали голям блясък на трапезата. Все пак като четем описа на Алкивиадовите имущества, продадени след осъждането му в процеса за мистериите, запазен в един надпис от онова време, не оставаме с впечатление за огромно богатство. Разбираме защо Сократ в „Алкивиад“ от Платон (123 b и сл.) изтъква огромната разлика между доходите на най-богатите гърци и богатствата на източните владетели. До класическата епоха истинският разкош бил предназначен само за боговете.

	* * *

	В града, както и на полето най-тежката работа била извършвана от робите. Преди всичко те вършели почти цялата домакинска работа във всяка къща, където, изглежда, е трябвало да има един минимум от прислуга; само беднякът (или от IV в. нататък философът-киник; не притежавал нито един роб). Освен вкъщи робите работели и в занаятчийските работилници, защото по това време още не може да се говори за промишленост, освен в твърде редки случаи. Като изключителен пример се посочва оръжейната работилница, която ораторът Лизий\* и брат му Полемарх имали в Атина в края на V в. По думите на самия Лизий („Против Ератостен“, 19), когато Тридесетте тирани завзели властта и конфискували имуществото на двамата братя, в работилницата им работели 120 роби и имало на склад 700 щита. Още техният баща, сиракузецът Кефал, минавал за един от най-богатите хора в Атина, както казва Платон в началото на „Държавата“. Иначе няколко роби били достатъчни на повечето занаятчии и търговци. Човек, който като инвалида на Лизий се занимавал сам с дребно занаятчийство, без никаква робска работна ръка, бил близо до беднотията.
	Впрочем на ръчния труд гърците гледали с известно презрение; самата дума работник, _ба`наусос_, имала донякъде неблаговиден оттенък, а още повече думата _ка`пелос_, която означава дребен търговец. Никоя работа от този вид, макар да се доближавала до същинското изкуство, не се ползувала с уважение в гръцкото общество, дори в най-демократичното, каквото било атинското. Както виждаме у Платон, истинското занимание, достойно за свободен човек, било да участвува в обществените работи; младите хора от благородно потекло, които влизали в Сократовия кръг, нямали други амбиции, а и образованието, което получавали, имало за единствена цел да ги подготви за това поприще — или поне така се твърдяло, в което Сократ се съмнявал. Няколко години преди това Херодот отбелязва, че гърците — според него по подражание на египтяните — смятали за недостойно да упражняват ръчен занаят (II, 167); в Спарта, уточнява той, този предразсъдък бил най-силно вкоренен, а най-слабо в Коринт. Вярно е, че в Атина един закон на Солон предвиждал наказания за всеки гражданин, който безделничи, но не знаем точно какво наричали безделничество и не изглежда този закон да е променил всеобщото отношение към ръчния труд. Наследените от Омирово време схващания се изменили; наистина в „Одисея“ много пъти се изтъква сръчността на Одисей, човек с богато въображение и с голяма находчивост, които той използува еднакво добре, когато прави легло или командува войска, без при това царят на Итака да загуби нещо от достойнството си в очите на поета и на слушателите му, напротив! Няма съмнение, че тук не става дума за платен труд, който гърците от класическата епоха смятали за недостоен, а за самостоятелна работа. Да сравним все пак възхищението на Омир от сала или от леглото на Одисей с онова пренебрежение, което Каликъл проявява към техническото умение на инженера в „Горгий“ от Платон (512 с), и ще видим колко много се били изменили времената.
	Ето защо противно на това, което би могло да се очаква, на практика в „демократичен“ град като Атина занаятчийският труд не се зачитал повече, отколкото в градовете с аристократическо управление. Наистина Перикъл в прочутата реч, която му приписва Тукидид (II, 40), подчертава, че неговото отечество позволявало на занаятчиите и работниците, ако са атински граждани, да участвуват в управлението на държавните работи; но същият този Перикъл, като въвел практиката да се плаща всекидневно възнаграждение (_мисто`с_)\* на всички граждани, натоварени с обществена работа, било като магистрати, или като членове на Съвета, като съдии или като войници по време на война, станал причина много негови съграждани да изоставят производителния труд и да се насочат към тези скромно платени служби, но достатъчни да осигурят съществуването им ден за ден. Така в Атина ръчните занаяти били предоставяни все повече и повече в ръцете на робите или на чужденците, живеещи постоянно там, т.нар. _метеки\*_, чийто брой бил значителен; като проучваме сметките за строежа на храма „Ерехтейон“ на Акропола, които са ни известни от надписи, виждаме, че от 107-те работници, които са могли да бъдат идентифицирани, само 14 са граждани — останалите са метеки и роби.
	Всичко това говори за аристократичния по своята същност характер на гръцкия град, дори когато той се обявява за народна държава. Понятията аристокрация и демокрация се схващат от гърците само по отношение на групата граждани, които вземат по-голямо или по-малко участие в държавните работи. Тази общност от граждани, която далеч не обхващала мнозинството от жителите, представлявала фактически привилегировано малцинство, като се изключат може би някои планински градове, където хората били твърде бедни, за да купуват и издържат много роби. Иначе във всички големи гръцки градове картината е същата. Единствено гражданите на града държава се ползували не само с политически права, но и с основните граждански права, като правото да притежават недвижими имущества — земи и къщи. Наред с тях натурализираните чужденци или „съжители“ (това е същинският смисъл на думата метек) се ползували с нарочен статут, който им давал известни гаранции: държавата им налагала финансови и военни задължения, но те нямали никакви политически права. Спарта не разрешавала на чужденци да се заселват на нейна земя; затова пък Атина ги приемала охотно и там те играели важна роля в производството, търговията и духовния живот. На последно място идвали робите, които често били по-многобройни от гражданите.
	Освен роби в истинския смисъл на думата, в Тесалия, на Крит и в лакедемонската държава имало особена класа крепостни, прикрепени към земята. В Спарта това били илотите, вероятно потомци на населението, което дорийците поробили при настаняването си в Лакония или при превземането на Месения; сведени до пълно подчинение, те обработвали земите, които държавата раздала на спартанските им господари. Всяка година обявявали положение на война с илотите, за да държат поробените хора в постоянен страх; младите спартанци, когато били подлагани на изпитанието _криптия_, имали право да убият всеки илот, срещнат навън през нощта. Тази неограничена власт, упражнявана със свирепа настойчивост, давала възможност на спартанските граждани да се разтоварват от всякакви други задължения, освен от военната подготовка. Все пак около богатите обработваеми земи на Лакония и Месения, които принадлежали само на спартанците и били обработвани от илотите, в пограничните области на лакедемонската държава живеели т.нар. _периеки_\* („живеещи наоколо“): те не били граждани на Спарта, но могли свободно да се занимават със земеделие, занаяти и търговия, за разлика от спартанците, срещу единственото задължение да служат наред с тях в лакедемонската войска. Подробности за тяхното юридическо положение са твърде малко известни, но те, изглежда, са се ползували с граждански права (за разлика от метеките в другите гръцки градове) и обикновено се проявявали като лоялни поданици на Спарта. Присъствието на периеки е засвидетелствувано и в други гръцки градове — Елида, Арголида, Крит, Кирена, но сме доста слабо осведомени за точния произход на това население.
	Положението на робите по начало било навсякъде същото, въпреки че нравите могли да доведат до известни различия в отношението към тях. Според израза на Аристотел („Политика“, I, 3, 1253 b), който отразява общото схващане, робът е само „одушевено оръдие“ на разположение на своя господар. Правните текстове и актовете за освобождаване, които са запазени в изобилие от елинистическата епоха, го определят като „мъжко тяло“ или „женско тяло“, като че ли е предмет, а не човек. Това е защото робът, загубвайки свободата си, загубва и личността си, какъвто и да е произходът му — грък или „варварин“. Ето защо приемали показанията му в съда само ако бил подложен на мъчение: смятало се, че трябва да измъчват роба, за да го накарат да говори истината. Има много сведения, като се започне с Омировите поеми, които показват, че робското положение, дошло по рождение или причинено от някакво нещастие, деградира човека и го лишава от всякакво достойнство. Робът нямал нито личен, нито семеен живот. Господарите използували жените за собствено удоволствие, неограничено и безскрупулно; пленените знатни троянки Бризеида, Андромаха и Касандра преживели това унижение, а Аристофан шеговито разказва за една лукава тракийска робиня, с която весело си играят в едно горско кътче. Вярно е, че атинските нрави, може би повече от практични съображения, отколкото от човечност, станали причина да се въведат някои законни мерки за закрила на робите от прекалени жестокости. От друга страна, те били допускани до някои религиозни култове — могли например да бъдат посвещавани в Елевзинските мистерии. В това отношение, и то доста незабележимо, елевзинският култ открехнал една врата към бъдещето. Но изобщо между свободния човек и роба в гръцкото общество съществувала коренна разлика. Тъй като поради опасностите, които носела войната, заплахата от робство тегнела над всеки свободен човек (самият Платон преживял такова унижение през 388 г., от което го спасил киренецът Аникерис), човешката съдба, вече по самото си естество уязвима за най-страшни беди, изглеждала още по-покъртителна в очите на гърците; техните поети са черпели дълбоко от този извор на трагичното.
	Роби или илоти, метеки или периеки, граждани със семействата си — ние не сме в състояние да установим относителния дял на тези различни елементи в населението на градовете. Както винаги в старата история не разполагаме с почти никакви статистически данни. Ето все пак, за да дадем някаква представа за мащабите, приблизително пресметнати данни за Атина и Спарта по времето на най-големия им разцвет. Тези цифри са взети от изчисленията, направени неотдавна от В. Еренберг, който сам казва, че са твърде несигурни. Атина в началото на Пелопонеската война, към 432 г., е наброявала около 40 000 граждани (със семействата им близо 150 000 души), от 10 000 до 15 000 метеки (със семействата им 40 000 души) и близо 110 000 роби, като цялото население възлизало на 300 000 души. Спартанската държава непосредствено след Гръко-персийските войни, т.е. към 480–470 г., наброявала около 5000 спартанци (15 000 души със семействата), 50 000 периеки и от 150 000 до 200 000 илоти, т.е. общо около 250 000 души. Много градове от средна големина трябва да са имали около 10 000 граждани, число, което Аристотел, изхождайки от опита, смята за идеално. Като се има пред вид, че мнозина измежду привилегированите граждани стояли настрана от обществените работи поради нехайство, неспособност или болест, става ясно колко ограничена общност е представлявал гръцкият град; сред население, съставено в по-голямата си част от лица, неправоспособни граждански и политически, всички, които имали някаква, макар и незначителна роля, се познавали поне по лице.

	* * *

	Да разгледаме сега гражданите, единствени притежаващи правата, които в очите на гърците позволявали на човека наистина да бъде човек. Те получавали своето гражданство по рождение: поне бащата, в някои случаи и майката, както изисквал един закон на Перикъл за Атина, трябвало да принадлежат към привилегированата група. Така по общо правило произходът давал право на гражданство; старата традиция на рода, към който неговите членове принадлежали по рождение, по този начин се запазила трайно и в рамките на града. Удостояването на чужденци с това право било особена привилегия, която гръцките градове съвсем не раздавали щедро; с него възнаграждавали за извънредни заслуги или пък се дължало на изключителни обстоятелства. Така атинският народ приел в редовете си през 409 г. човека, който убил Фриних\*, един от водачите на олигархическата партия, която си навлякла омразата на града; това е засвидетелствувано от Лизий в съдебната му реч „Срещу Агорат“ (гл. 70–72) и е потвърдено от един намерен надпис. Малко по-късно, през 406 г., за да възнаградят метеките, които служили като гребци в битката при Аргинузите, с един общ декрет им дали гражданство. И накрая, през 405 г., в смутния период, настъпил след поражението при Егоспотами, атиняните дали гражданско право на самосците, които им останали верни в тези тежки времена. Но това били само изключителни случаи или крайни средства при бедствени положения. Обикновено в Атина, както и другаде, народът пазел ревниво гражданските си привилегии и не само че не допускал охотно да се ползуват от тях и други категории жители, но и се стараел да предотврати тяхното разпространение; така се обяснява споменатият по-горе закон на Перикъл, който ограничавал правото на гражданство само за атиняни, родени от баща и майка атиняни. По силата на този закон Темистокъл например, който бил син на тракийска прислужница, не би могъл да претендира за атинско гражданство! Самият Перикъл по-късно трябвало да търси някакво специално решение за сина си, роден от милетчанката Аспазия; народът проявил достатъчно такт да не му го откаже. Що се отнася до Спарта, тя била далеч по-строга в това отношение. Херодот твърди, че гадателят Тейзамен от Елида и брат му били единствените хора в света, които получили гражданство в Спарта (IX, 35), и че за това било необходимо безграничното доверие на лакедемонците в Делфийския прорицател, който предрекъл на Тейзамен пет големи победи; желаещи да го привлекат на своя страна, те отстъпили пред настояванията на гадателя и дали на него и на брат му твърде високата привилегия, която искал.
	Рождението само по себе си не било достатъчно; трябвало още детето да бъде признато официално от бащата и да бъде записано в регистрите на града. Докато тази формалност не била изпълнена, можели да се откажат от детето, като го подхвърлят. Обичаят бил да сложат изоставеното дете в глинен съд заедно с няколко предмета, гривни или огърлици, по които евентуално биха могли да го познаят, ако имало щастието да остане живо; поетите от Новата комедия след Еврипид и романистите от късната епоха използували темата за такова познаване по белега, който нашите писатели, подражавайки на древните, са нарекли „кръстът на моята майка“. В Спарта решение, дали да се остави живо новороденото, вземал дори не бащата, а съветът на старейшините, които, след като оглеждали детето, разрешавали то да бъде отгледало, ако сметнели, че е здраво и добре сложено; в противен случай нареждали да го хвърлят в една пропаст в планината Тайгет. В Атина церемонията, наречена _Амфидромии_\*, която се извършвала на петия (според Суда) или на седмия ден (според Хезихий) след раждането, ознаменувала официалното влизане на новороденото в семейството; жените от къщата, присъствували на раждането, вземали детето в ръце и го носели, тичайки, около домашното огнище. Това било едновременно и необходим обред за очищение след раждането, и обред за приемане на новороденото в домашния култ. Малко по-късно, на десетия ден, давали на детето име, като канели роднините и приятелите на пиршество. Освен тези домашни тържества имало още един акт — първото представяне на детето на онази полурелигиозна, полуполитическа, междинна между семейството и племето група, която наричали _фратрия_. От този момент детето съществувало вече законно.
	Възпитанието, което получавало детето, се определяло изцяло от това, дали то живее в Спарта или в Атина (за другите градове сведенията са крайно оскъдни). Щом навършел седем години, малкият спартанец бил включван в сложната система на колективно обучение, организирана от държавата. Той минавал от една възрастова група в друга, ръководен от учители и наставници, подложен на редовни упражнения, на често твърде тежки изпитания и на строга дисциплина, която целяла да развие неговата физическа устойчивост и морална сила, за да направи от младия човек войник. Това обучение продължавало до тридесетгодишна възраст; дори женитбата не освобождавала младия спартанец от задружния живот с другарите му. Духовното възпитание в тази система било очевидно твърде ограничено; то се свеждало до хорово пеене, изучаване на националните поети Алкман, Терпандър и Тиртей\* и усвояване на взискателен и ограничен граждански морал. На това се дължи и недоверието на спартанците към реториката, учудващо другите гърци, които толкова се стремели да развиват изкуството на словото, но пък и много се възхищавали от кратките и стегнати фрази, наричани лакедемонски апофтегми (сентенции).
	{img:130_hram_hefes.jpg|#Ил.113 храмът на Хефест и западният край на атинската агора. Макетът представя в реставриран вид това място такова, каквото Павзаний го е видял през II в, от н.е. (през IV в. пр.н.е. то е било малко по-различно: вж. план 23). Виждат се от юг на север: на преден план зад стена с пропилеи ротондата или толосът на пританите. Малко по-назад храмът на Майката на боговете с пристройките си и с дълга колонада на предната фасада. Вляво по-високата сграда с входен портик, обърната на юг, е булевтерионът, където заседавал Съветът. По` на север, малко в отстъп, е фасадата на малкия храм на Аполон Патроос, а в дъното — Царският или Зевсовият портик с двете си издадени напред крила. Не се знае предназначението на голямата елинистическа постройка, издигаща се на склона вляво от Царския портик. По-горе, на върха на хълма Колонос Агорайос, се издига храмът на Хефест, доминиращ над цялата агора. (Музеят на Агората, Атина).}
	{img:133_akropol.jpg|#Ил.114 Акрополът на град Атина. Макетът е изработен от американския археолог Дж. Ф. Стивънс. Той показва сградите на свещения хълм през I в. от н.е. Вдясно от рампата, изкачваща се към Пропилеите, е бастионът с храма на Атина Нике. Вляво от централния вход на Пропилеите е Пинакотеката, а вдясно — портикът, през който се влиза в бастиона. По-назад е заграденото свещено място на Артемида Браурония с портик с две крила, после Халкотеката с портик на фасадата в заградено място, в което се влиза през малък пропилей. По-наляво, пред една стена, е колосалната бронзова статуя на богиня Атина от Фидий, наречена Атина Промахос. Още по-наляво, зад една служебна сграда, е Ерехтейонът с високия си северен портик; задната му фасада гледа към култовото място на Пандроза, а зад свещеното маслиново дърво е лоджията на Кариатидите. Над нея се вижда култовото място на Зевс Полиевс, в което има само един олтар. Между него и Партенона е малката ротонда на Рим и на император Август. Над целия ансамбъл се издига хармоничната архитектура на Партенона.}
	{img:135_atina_akropol.jpg|#Ил.115 Атина и Акрополът, гледани от хълма на музите. От ляво на дясно се виждат постройките на Пропилеите (с входния портик на Пинакотеката), храмът на Атина Нике върху бастиона, Ерехтейонът (вижда се западната страна на северния портик и лоджията на Кариатидите) и Партенонът (южната страна и западната фасада). Стената, която издигнал Кимон, за да укрепи терасирането на южната страна на платото, днес в голямата си част е закрита от средновековни и по-нови преустройства. В подножието на Пропилеите е високата римска фасада на Одеона на Ирод Атик (Херодес Атикус) (II в. от н.е.), продължаваща надясно с развалините на дългия портик на Евмен II (II в. пр.н.е.). На хоризонта, зад Партенона, се откроява като фронтон триъгълният силует на планината Пентелик. По-близо вдясно — високият, заострен хълм Ликабет.}
	{img:136_teatyr.jpg|#Ил.116 театърът в Епидавър (самолетна снимка). Огромният амфитеатър е врязан в склона на хълма. Зад временно построената за съвременно представление сцена се вижда част от орхестрата. Зрителите, които се виждат на снимката и които впрочем са многобройни, заемат само малка част от пейките, които могат да поберат на 56-те стъпаловидни реда около 14 000 души.}
	{img:138_brauron.jpg|#Ил.117 Колонада в светилището в Браурон. Изглед от вътрешната страна на северозападния ъгъл на дорийската колонади (реставрирана) към портика с крила (V в.), който очертавал правоъгълен двор, отворен към юг. От двете страни в дъното на портика имало помещения, в които се влизало през колонадата. На преден план се виждат вратата и прагът на една от тези стаи. Постройката била от местен варовик, с изключение на мраморните капители.}
	{img:139_diolkocut_korint.jpg|#Ил.118 диолкосът на Коринтския провлак. Неотдавнашните разкопки дадоха възможност да се разчистят няколкостотин метра от пътя (диолкос), който пресичал провлека и по който пренасяли по сухо корабите от едното море до другото. Пътят, настлан с каменни плочи, бил широк, около 4 м. В платното били издълбани два успоредни жлеба на разстояние 1,50 м (около 5 стъпки). По тези жлебове се търкаляли или плъзгали колите и шаситата, върху които теглели корабите. Изглежда, че това съоръжение е от VI в.}
	{img:140_korintska_agora.jpg|#Ил.119 коринтската агора (самолетна снимка). Снимката е направена с лице към юг. Вляво се вижда пътят, който води към пристанището Лехайон (на Коринтския залив северно от града). Вдясно от този път върху възвишението над агората е храмът на Аполон, построен към 540 г. пр.н.е., от който са останали да стърчат няколко колони (западната фасада и югозападният ъгъл). Агората очертава голям правоъгълник, ограден с колонади и сгради от римската епоха: тук е проповядвал апостол Павел. Вляво от мястото, където пътят от Лехайон влиза в агората, е чешмата Пейрене с издълбани в скалата канали.}
	{img:141_kamenolomna.jpg|#Ил.120 каменоломните на Сиракуза. Въжарят на снимката, работещ в тази част на античните каменоломни, ни дава представа за размерите на това грандиозно предприятие. В тези изкуствени пещери били затворени атинските пленници през 413 г.}
	{img:142_atlet.jpg|#Ил.121 скачащ атлет. Рисунката е върху външната страна на червенофигурна атическа купа (от края на VI в.). Двама атлети се упражняват в скачане пред треньора си, който държи в ръка пръчка, знак за неговата длъжност. Атлетите държат гири, за да получат по-голямо засилване. (Музеят в Бостън).}
	{img:143_diskohvyrgach.jpg|#Ил.122 дискохвъргач. Дъно на червенофигурна атическа купа (краят на VI в.). Голият ефеб (забележете дългите му коси, събрани на тила в нещо като кок) се готви да хвърли диска. Движението, което са успели да възпроизведат точно, е било съвсем различно от днешния начин на хвърляне на диск. Зад младия атлет се виждат копачка за изравняване или разрохкване на терена и две гири. (Музеят в Бостан).}
	{img:144_palestrata.jpg|#Ил.123-124 база със сцени от палестрата. Тези барелефи украсявали страните на базата на една статуя (краят на VI в.) и били употребени вторично като строителен материал след 480 г. в крепостната стена на Темистокъл. Те представят сцени от палестрата: ефеби, които играят на топка в най-различни положения (ил. 123), и други, които се забавляват, като насъскват куче срещу котка, държани за каишки (ил. 124). Заслужава да се отбележи сходството с рисунките по вазите от това време. Тези барелефи с отчетлив рисунък били тонирани с бои, от които са останали следи. (Национален музей, Атина).}
	{img:145_efebi_momcheta.jpg|#Ил.125 ефеби и момчета. Тази атическа червенофигурна амфора (края на VI в.) илюстрира приятелските връзки, които се култивирали в атинските аристократически среди, поклонници на дорийските нрави, между момчета и зрели мъже. Постоянното общуване в палестрата допринасяло за създаване на интимни връзки. (Лувър).}
	{img:146_zheni_lira.jpg|#Ил.126 жени, свирещи на лира. Върху пиксида (кутия с капак) от теракота, украсена със същата полихромна техника, както лекитите с бял фон, атическият художник е изобразил две музикантки (средата на V в.). Едната, седнала на сгъваем стол, държи лира със седем струни и резонантна кутия от черупка на костенурка (вж. ил. 128). В лявата си ръка тя държи плектъра — пръчица за удряне по струните. Правата жена вляво свири на китара, инструмент със седем струни като лирата, но с по-сложно устройство, с резонантна кутия от дърво, която усилвала повече звука. (Музеят в Бостън).}
	{img:147_konzert.jpg|#Ил.127 преди концерта. Атически червенофигурен кратер, подписан от Евфроний (краят на VI в.). Сред група седнали млади хора един флейтист с двойна флейта се качва на подиум, за да свири. Той държи в ръка инструмента — _ауло`с_, чиито две цеви са събрани една до друга. Те са свързани чрез мундщука, а музикантът ги разделя, когато свири (вж. ил. 129). (Лувър).}
	{img:148_obuchenie.jpg|#Ил.128-129. Атинско обучение. Тази прочута купа от художника Дурис (началото на V в.) е украсена от външната страна със сцени, показващи уроци, давани от учителя по музика и от учителя по четене и писане. На ил. 128 виждаме урок по свирене на лира и рецитиране (нека отбележим, че текстът, който се чете върху папирусовия свитък, е написан за удобство на зрителя не по обичайния начин), а на ил. 129 — урок по свирене с двойна флейта и поправка на писмено упражнение (учителят с пръчица за писане чете упражнението, за да поправи грешките). И в двете сцени вдясно брадат мъж, вероятно баща на някое от момчетата, слуша уроците. На стената музикални инструменти, кошница, купи за пиене, дъсчици за писане. (Музеят в Берлин).}
	{img:149_oran.jpg|#Ил.130 оран. Въпреки простите изразни средства тази теракотна група (Беотия, VII в.) е много жива. Чифт волове теглят дървено рало от най-примитивен вид, подобно на ралото, което описва Хезиод („Дела и дни“, ст. 427 и сл.). Кара ги селянин, който превит натиска дръжката, за да забива по-дълбоко дървения палешник. (Лувър).}
	{img:150_silfion.jpg|#Ил.131 силфион. Тази дива билка, която днешните ботаници още не са могли да идентифицират точно, растяла в полупустинната степ на Киренайка. Местните жители я събирали и носели като данък на царете от династията Батиади (срв. т.нар. купа на Аркезилай от VI в.). От силфиона получавали сок, използуван в медицината или като подправка. През цялата класическа епоха това било обичайната емблема на монетите на Киренайка. От ляво на дясно и от горе на долу буквите, обграждащи растението, образуват почти пълното име на народа на Кирена. (Национална библиотека, Кабинет за медали, Париж).}
	{img:151_zhiten_klas.jpg|#Ил.132 житен клас. Като емблема на гр. Метапонт (чието име се чете отчасти вляво), Южна Италия, житният клас бил изобразяван на опаката страна на монетите. Той символизирал плодородието на италийската земя, от която се възхищавал гръцкият селянин. (Кабинет за медали, Париж).}
	{img:152_gligan.jpg|#Ил.133 лов на глигани. Атическа червенофигурна купа (първата половина на V в.). Ловецът, облечен с хитон и хламида, се брани с меч от нападащия го глиган. В лявата си ръка държи кол със заострен край (употребяван при лов на мечки и глигани). (Лувър).}
	{img:153_seitba.jpg|#Ил.134 оран и сеитба. Атическа чернофигурна купа (от т.нар. серия на „малките майстори“ от третата четвъртина на VI в.). Гол орач с остен в ръка кара впряг от два огромни бика (вж. ил. 103). Зад него друг селянин се връща по прясно разораната бразда и хвърля семена, които вади от торба. Жив и образен, малко карикатурен рисунък. (Британски музей, Лондон).}
	{img:154_maslini.jpg|#Ил.135 брулене на маслини. Атическа червенофигурна амфора (третата четвъртина на VI в.). Трима селяни удрят с дълги прътове клоните, за да изпадат маслините. Единият се е качил на дървото, за да достигне високите клони. Четвърти събира плода от земята и го слага в кошница. (Британски музей, Лондон).}
	Като навършел шест-седем години, малкият атинянин напускал гинекея (женското отделение), където постоянно бил обкръжен от жени, и тръгвал на училище, придружаван от роб, наричан _педагог_\*. Законите на Солон налагали на бащата на семейството да се грижи за възпитанието на синовете си; в прочутия пасаж от диалога „Критон“ (49 d), където Платон представя законите като одушевени същества, те си приписват заслугата, че предписали на Сократовия баща да прати сина си да изучава музика и гимнастика. Учителите в училището работели за своя сметка и получавали от родителите на детето възнаграждение за труда си. Граматистът учел децата на четене, писане и смятане и ги карал да запаметяват поемите на Омир, Хезиод, Солон и Симонид; диалозите на Платон показват какво значение отдавали на познаването на поетите за духовното и нравствено възпитание. Учителят по музика обучавал учениците в свирене на лира и дори на китара, което било по-сложно и изисквало техническа вещина, не дотам съвместима с традициите на либералното възпитание. Двойната флейта (_авло`с_), за известно време въведена в училищата и много цепена от атинската публика, по-късно била изхвърлена, както казва Аристотел („Политика“, VIII, 6, 1341 a-b), защото възбуждала твърде силни емоции, които смущавали душата, вместо да я успокояват. Във всеки случай музиката е играла извънредно важна роля във възпитанието на младия грък. Най-после учителят по гимнастика, _педотрибът_\*, обучавал детето в главните атлетически дисциплини в специално обзаведени за тази цел сгради, наричани _палестри_. От петнадесетгодишната си възраст нататък младият човек посещавал обществените _гимназиони_\* — Академията, Ликейона или Киносаргес, където имал на разположение същото оборудване, както в частните палестри\*, а освен това писта за надбягване, градини и зали за събрания, където философи и софисти се срещали и беседвали с учениците си след физическите упражнения. След двете години в ефебията младите хора продължавали да ходят в гимназиона, който бил любимото място за тренировки, отмора и срещи. Древни законоразпореждания регламентирали управлението на гимназионите, определяли часовете за отваряне и затваряне, наказвали с изключителна строгост опитите за кражба и осигурявали на свободните граждани възможността да ползуват тези съоръжения.
	Тук не можем да не споменем за една особеност на нравите, благодарение на която част от гръцката литература е добила съмнителна слава: любовните връзки между момчета и зрели мъже, които се наричат педерастия. Тази полова и духовна извратеност си е спечелила известно име в елинския свят поради социалното положение на последователите й и поради големия талант на Платон. Въпреки това е съвършено погрешно да се мисли, че този порок е бил широко разпространен сред гръцкото общество и че не е предизвиквал никакво възмущение. Наистина сексуалният морал на гърците някога не е бил особено строг, освен когато се отнасяло до невярна съпруга и нейния партньор. Но ако нравите допускали поддържането на наложница и посещения при куртизанките, те не били навсякъде така снизходителни към проявите на противоестествената любов. Тук трябва да се направи известна разлика между отделните държави. В някои дорийски градове — в Спарта, на Крит, както и в Тива, където младежите били поверени на грижите на възрастни, обучаващи ги да боравят с оръжията, „тази военна дружба“ благоприятелствувала от най-древни времена за пораждането на „особени“ приятелски отношения, които лесно довеждали до физическа близост. Тези лични връзки били понякога поощрявани, за да се засили духовната сплотеност на елитните групи; такъв бил случаят например в „свещения отряд“ на тиванците по времето на Епаминонд. Философите по-късно потърсили утилитарно обяснение на този странен обичай: Аристотел в своята „Политика“ (II, 10, 1272 а) казва, че в Крит законите допускали хомосексуалността, за да се ограничи свръх населеността. Но в Атина и в останалия гръцки свят този порок бил разпространен в доста тесен кръг, който общественото мнение строго осъждало. Аристофан бичува при всеки удобен случай онези от съотечествениците си, които били известни с перверзността си; не би го нравил така охотно, ако не е бил сигурен, че ще има одобрението на обществеността. Педерастията се ширела сред аристокрацията, но не и сред народа. В края на архаичната епоха, за да поласкаят именно богатата си клиентела, атическите грънчари изписвали върху вазите си хвалебствия за някой красив младеж. Известно е, че Хармодий и Аристогейтон били свързани с особените си наклонности, че за убийството на тирана Хипарх пряката причина било някакво любовно оскърбление, а не любовта към свободата; това обаче не попречило на демокрацията да почете _тираноктоните_ (тираноубийците). По време на Пелопонеската война хомосексуалността намирала привърженици в аристократичните тайни общества или хетерии. Видяхме, че в процеса срещу Сократ са намерили отражение неприязнените чувства и презрението, които атинският народ изпитвал към заблудените млади хора. Цялата привлекателност на Платон и виртуозните му доводи в полза на предполагаемите добри страни на извратената любов не могли да замаскират естественото отвращение, което тя будела у повечето хора. Атинските закони строго преследвали въвличането на младежите в разпътство; дори насилието над роба се наказвало, както се наказвало насилието над свободното дете, до такава степен общественият морал осъждал самия акт. Когато в 345 г. ораторът Есхин поискал да дискредитира Тимарх, приятел на Демостен, който готвел политически процес срещу него, той го обвинил в позорни нрави и успял окончателно да го унищожи пред закона и пред общественото мнение; достатъчно е да прочетем „Против Тимарх“ от Есхин, след като сме чели Аристофан, за да разберем истинското отношение на атинския народ към педерастията. Затова, макар и на стари години, божественият Платон — вълкът, станал пастир, полага усилия да очисти идеалния град („Закони“, VIII, 836 b и сл.) от противоестествената любов, разбрал най-после, че тя е несъвместима със стремежа към добродетелност!

	* * *

	Гръцкият град има двояка същност — географска и човешка; той се отъждествява едновременно с определена територия, обикновено неразпокъсана, и с група хора — гражданското тяло. От тези две страни на една и съща политическа единица втората има по-голямо значение; тук има чувствителна разлика от съвременно понятие за отечество, което за нас е тясно свързано със земята. Същността на гръцкия град, напротив, се определя преди всичко от съвкупността на хората, които го съставляват. Затова официалното име, което му се дава в текстовете, не е име на страна или на селище, а име на народ: не се казва Атина, а атиняни, не Спарта, а лакедемонци, не Коринт, а коринтяни и т.н. Това не означава, че гърците не са чувствували като нас онази привързаност към земята и към родното селище, която е основната форма на родолюбието; техните оратори и поети са дали на това чувство вълнуващ и прекрасен израз, който още ни служи за образец. Но при изключителни обстоятелства те смятали, че не земята, а именно хората са същественият фактор, и за тях градът бил спасен, дори ако загубел територията си, стига само да било спасено гражданското тяло и да можело то на друго място да възобнови своите традиции и култове. Когато персийският военачалник Харпаг, натоварен от Кир да превземе Йония, обсадил фокейците — разказва Херодот (I, 164 и сл.), — те, като видели, че е невъзможно да се съпротивляват, „спуснали във водата своите пентеконтори, натоварили децата, жените и всичките си имущества, както и статуите на боговете, които взели от светилищата, и всички дарове, с изключение на бронзовите и каменните скулптури и картините. Като се приготвили за път, те самите се качили на корабите и отплували за остров Хиос“. Оттам отишли да основат нов град на запад, в Алалия, на северния бряг на Корсика. Жителите на Теос направили същото и се настанили в Тракия на мястото на Абдера, стара колония на Клазомене, чиито първи заселници били прокудени преди това от траките. Когато персите превзели Атина през 480 г., Темистокъл от името на атиняните, потърсили убежище в Саламин, заплашил спартанския адмирал и главнокомандуващ гръцката флота Еврибиад, че ще напуснат съюза, ако откаже да влезе в сражение: „Ако не направиш каквото ти предлагам, незабавно ще заминем със семействата си за Сирис в Италия, град, който отдавна е наш и където според предсказанията трябва да основем колония.“ Шантажът успял и в резултат от него дошла Саламинската победа. Но дори да бяха осъществили намеренията си, атиняните не биха имали чувството, че гражданското им тяло е престанало да съществува; атинският град би променил само територията и следователно името си, но хората, които го образували, щели да запазят и на новата земя съзнанието и достойнството си като граждани на гръцки град.
	По принцип всеки гражданин участвувал в управлението на държавата и по силата на неотменни задължения се чувствувал непосредствено свързан с нея. При все това не във всички случаи градът и индивидът се намирали в преки и без посредници отношения помежду си. В същност гражданинът на всеки град принадлежал към по-малки групи, чиято роля била едновременно религиозна и политическа и които били връзката между държавата и индивида. Освен семействата в тесния смисъл на думата съществували и традиционните родове с благороднически характер, всеки от които бил свързан с общ, повече или по-малко легендарен прародител и с общи култове. Вярно е, че поне в Атина развитието, което довело до класическия град, било насочено най-вече срещу всемогъщата някога власт на родовите старейшини; както видяхме, в този смисъл трябва да се тълкуват Драконовите закони за убийството. Различните закони против лукса, които забранявали прекомерния разкош при погребенията, имали също за цел да попречат на благородническите семейства да си съперничат в излагане на показ богатствата си при всяко погребение. Въпреки това принадлежността към някой прославен _генос_ (род) в Атина през класическата епоха давала основание за слава и гордост. Перикъл чрез баща си Ксантип бил член на геноса на Бузигите, а чрез майка си Агариста се свързвал с рода на Алкмеонидите, който един век преди това воювал срещу Пизистрат и чийто член Клистен реформирал атинската демокрация. През IV в. ораторът Ликург\*, който след битката при Херонея играл челна роля в Атина в продължение на дванадесет години, произхождал от геноса на Етеобутадите, друг много стар род, който по утвърдена традиция давал жреците на храма на Посейдон-Ерехтей (сам Ликург изпълнявал тази жреческа длъжност) и на Атина Полиада, т.е. службата на двете божества, почитани в Ерехтейона, най-таченото светилище в Атина. От тези примери се вижда с какъв престиж се ползували и през тази епоха семействата, които наричали евпатриди\* — „благородните“.
	Далеч не всички граждани принадлежали към някой генос. Но всички били групирани общества с религиозен и граждански характер, за които знаем твърде малко: _хетерии_\* или „сдружения“, които се срещат в Крит, Тера и Кирена и които не бива да се смесват с политическите общества със същото име, играли известна роля в Атина през Пелопонеската война; _фратрии_ или „братства“, които са по-разпространени и които, както видяхме, давали в Атина правото на гражданство: бащата записвал законните си или осиновени синове в регистъра на фратрията, младият съпруг представял жена си на членовете именно на тази група. Атинската конституция на Клистен, без да отнема привилегиите на фратриите, създала наред с тях едно подразделение на града на териториална основа, а именно демите, градски квартали, или селски окръзи, които станали основният елемент на гражданската организация. Оттогава правото на гражданство се установявало чрез записване в регистрите на някой дем, които определяли гражданското състояние. Тази формалност се извършвала, когато младежът навършвал осемнадесет години, и се утвърждавала с гласуване на гражданите, принадлежащи към дема, или демотите, след регистрирането му младият атинянин ставал ефеб. Оттогава официалното му име се състояло от собственото му име, следвано от името на бащата в родителен падеж и едно прилагателно (_демотик_), означаващо дема, към които принадлежал, и така удостоверявало правото му на гражданин; например Перикъл, син на Ксантип от дема Холаргос (източно предградие на Атина); Демостен, син на Демостен от дема Пеания (днес Лиопези, в Мезогея — територията между града и морето).
	Освен разпределението на фратрии или на деми много от гръцките градове били запазили старото разпределение на гражданите по фили. Както показва и името й, филата („племе“) има етнически и племенен произход. Често тя представлява древното деление на гръцкия народ отпреди идването му в егейския басейн; така например в дорийските градове често се срещат трите дорийски фили с техните традиционни имена: хилеи, димани и памфили (_хюле`ес_, _дюма`нес_, _па`мфюлой_). Понякога се срещат имената и на други фили, които първоначално били недорийско население; така било например в Сикион, където имало четвърта фила, айгиале`и (_айгиале`йс_). Херодот ни разказва (V, 68), че в началото на VI в. тиранът Клистен, който принадлежал към тази фила, променил името й на „фила на вождовете“ (архе`лаой) и наложил на трите дорийски фили обидни имена, образувани от двете гръцки думи за свиня — хиати и хойрати (_хюа`тай_ и _хойра`тай_) и от думата магаре — онеа`ти (_онеа`тай_): тези нови имена се употребявали повече от шестдесет години след смъртта на тирана, преди да се възстановят предишните названия. В йонийските градове най-често се срещат четири йонийски фили: геле’онти, аргаде`и, айгикоре`и и хо`плети (_геле`онтес_, _аргаде`йс_, _айгикоре`йс_ и _хо`плетес_), а понякога, както в Милет — и други. В Атина до края на VI в. съществували само четири фили. Но след падането на Пизистратидите Алкмеонидът Клистен, потомък на тирана на Сикион, ги заменил с десет фили, създадени въз основа на териториален принцип, но това в същност било групиране по деми. Оракулът в Делфи, посочвайки херосите-епоними на новите фили, утвърдил едва реформа с голямо политическо значение, понеже разчупила старите рамки и традиционната солидарност и обединила целия атически народ в нова организация. По същия начин постъпили и други реформатори: когато към средата на VI в. бил повикан Демонакс от Мантинея, за да даде закони на Кирена, той заменил дорийските фили, съществуващи още от създаването на колонията, с три нови фили, между които разпределил разнородното население, обитаващо тогава големия африкански град.
	Ролята на филата в града през архаичната и класическата епоха навсякъде, където такова разделение съществувало, била извънредно голяма. Не само че членовете на филата били свързани с отслужването на общи култове, като култа на хероса-епоним, но и разпределението на обществените, политическите, съдебните, военните и финансовите служби се извършвало в рамките на филата. Тази вътрешна организация на държавата можем да видим най-добре в Атина. Повечето от магистратурите там били организирани в колегии и всяка колегия наброявала толкова магистрати, колкото били филите (10 от времето на Клистен), или кратно на това число. Същото правило важало за състава на съдилищата\*. Набирането на войската се навършвало от незапомнени времена също въз основа на това деление на гражданското тяло, което старателно се поддържало в пехотните и кавалерийските части; така, ескадронът, който давала всяка фила, сам се наричал „фила“ и бил командуван от _филарх_. У Омир чуваме следните думи на Нестор, когато съветва Агамемнон преди битката: „Агамемноне, нареди нашите войни по народи и по фратрии, за да се създаде споен фронт от фратрия с фратрии и от народ с народ“ („Илиада“, II, 362–363). Силата на гръцката войска в действие (с изключение на наемниците), изглежда, е била свързана с поддържането на гражданските рамки във военните части. Що се отнася до данъците, повечето от преките данъци на частните лица били разпределяни по фили и се наричали _литургии_\* обществените разходи, които богатите граждани поемали върху себе си подред, ангажирали престижа на филата, когато се отнасяло до състезание, в което тя участвувала, представлявана от своите гимназиархи или хореги\*. Така във всекидневния си живот гражданинът непрестанно чувствувал връзките на солидарност с членовете на своята група. В този смисъл заграденото място на херосите-епоними на агората, където статуите на покровителите на десетте фили се издигали една до друга, било нещо като символ на атинската държава; там оповестявали свикването на официалните военни и граждански събрания. И накрая, когато градът с тържествени погребения отдавал почит на загиналите в сраженията, всяка фила събирала в общ ковчег от кипарисово дърво останките на своите членове и издълбавали върху мраморни плочи имената им по реда на филите.
	Така, здраво обвързани в междинни групи, гражданите участвували повече или по-малко, в зависимост от организацията на всеки град в управлението на държавата. През класическата епоха старата монархия от Омирово време отстъпила почти навсякъде място на аристократическо или народно управление. Единствено се задържали местните династии на по-малко развитите народи по границите на гръцката земя — в Македония и Епир. Такова необичайно наглед явление, каквото е династията на Батиадите, задържала се в Кирена до средата на V в., се обяснява с тиранския характер, който добила династията при тримата последни владетели; управлявайки по методите на съвременните им тирани, те продължили с три четвърти век живота на един режим, който без тези промени е щял да бъде пълен анахронизъм. Навсякъде другаде, с изключение на Спарта, където имаме съвсем особен случай, споменът за царската власт се запазил само в титлата, която носел някой магистрат, като например архонтът-цар в Атина, чиято длъжност била почетна и по-скоро религиозна, отколкото гражданска. Властта била разделена между събранието на гражданите, едни или повече съвети и магистратите. Тези три основни елемента на гръцката политическа система, обладаващи различни прерогативи, се срещат в повечето градове, независимо от формата на политическото управление — аристократическо, олигархическо или демократическо. Характерът на това управление се определял от начина, по който се изграждали тези три органа, и от принципите, които определяли участието им в управлението на дадена държава.
	В събранието (_еклези`я_) по начало участвували всички граждани, които имали политически права. Понеже то не могло да се събира често, един съвет с ограничен брой членове имал за задача да движи текущите дела; обикновено той се наричал _буле`_\*. Когато бил съставен от старейшините на града (_ге`ронти_), се наричал _герузи`я_. Понякога дори имало едновременно буле` и герузи`я. Магистратите пък ръководели различните обществени служби и следели за изпълнението на решенията на събранието и съвета. Както видяхме, те често се конституирали в колегии, в които били представени всички фили. Теоретически тази система е комбинация от форма на пряко управление (решенията, вземани от събранието) със зачатък на полупредставително управление (дейността на съвета), а магистратите се намирали под непрекъснатия надзор на съвета и периодически под надзора на събранието. Гръцкият свят през класическата епоха, както бе изтъкнато напоследък, не е познавал същинската представителна система, при която избраните от народа представители имат всички пълномощия да действуват от негово име, без да дават отчет; само някои съюзни държави, какъвто е бил Беотийският съюз, са имали такъв вид управление. В повечето градове реалната власт принадлежала било на един или няколко съвета с ограничен брой членове (тогава управлението имало аристократически или олигархически характер) или на събранието, повече или по-малко резултатно водено от буле`то (това били демократичните режими, какъвто бил режимът в Атина).
	Въпреки че теоретиците след Аристотел са положили всички усилия да класират различните форми на устройство в гръцките градове, в никой от градовете не може да се види един от тези режими в чистия му вид. С безкрайното си разнообразие те могат да се обяснят най-добре от гледна точка на политическите тенденции и политическата им философия. Известно е, че Перипатетикът (Аристотел) и неговите ученици са посветили монографии на държавните устройства на 158 гръцки и „варварски“ държави. Ако се съди по „Атинската държавна уредба“, която е запазена благодарение на един папирус, всяко от тези съчинения е съдържало историята на предишните институции и след това описание на съвременното им състояние. От това може да се разбере колко сложни са били взаимоотношенията на учрежденията в раздробения до краен предел гръцки свят. Макар да познаваме доста добре държавното устройство на Атина и не така точно устройството на Спарта, не бива никога да забравяме, че конституциите на другите градове, повечето от които не познаваме, са имали свои особености и че всяка се е развивала посвоему.
	Без съмнение би било погрешно да се опитваме да определим една обща тенденция, която бъдещото развитие на нашите познания би могло да опровергае. Можем да кажем само, че аристократическите режими са обезпечавали на представители от благородните семейства достъпа до различните съвети и са предпочитали членовете на тези съвети да бъдат избирани пожизнено; такъв бил Съветът на Ареопага в Атина преди реформата на Солон. Ролята на народното събрание е била сведена тогава до повече или по-малко спонтанното одобрение на решенията, взети от членовете на съвета. Освен това били взети мерки да се ограничи броят на пълноправните граждани, като се изключвали, както, например в Тива, всички граждани, които продавали продукти на агората от по-малко от десет години, а това на практика означавало всички дребни земеделски собственици. Олигархическите режими се различавали от аристократическите само по методите, но които се избирало онова малцинство от гражданското тяло, което разполагало с най-голяма власт; от значение бил вече не социалният произход, а богатството, което давало възможност за обновяване на върхушките. За членуване в Съвета, за заемане на магистратски длъжности и дори за участие в Народното събрание се изисквал имуществен ценз. В зависимост от остротата на социалните проблеми олигархията приемала деспотичен или умерен характер и мерките, ограничаващи броя на привилегированите граждани, били повече или по-малко строги Аристотел е изброил всевъзможните хитрини, с които отклонявали вниманието на народа от обществените работи; те правят „чест“ на находчивостта на политическите мислители, които измислили този вид псевдодемокрация, прикриваща фактическата олигархия.
	Същинската демокрация може да има и наистина обикновено има институции, доста сходни с тези на аристократическите или олигархическите режими, но те функционират в съвсем различен дух. Еклезията се събира редовно, всички граждани имат достъп до нея и имат пълна свобода на словото; тя контролира отблизо дейността на магистратите и съвета, решава всички важни дела с декрети, които след публични разисквания се гласуват с вдигане на ръка; така тя упражнява пряката власт, водена от съветите на ораторите, които насочват нейната политика. За тази система именно се отнася забележката на Фенелон: „У гърците всичко е зависело от народа, а народът е зависел от словото.“ В атинската държава, която познаваме най-добре, народното събрание през класическата епоха било свиквано четири пъти на всяка _притания_. Притания наричали периода от 35 или 36 дни, през който петдесетте _булевти_ (или членове на съвета) от една и съща фила служели като постоянна комисия в булето и се наричали _прита`ни_; тъй като имало десет фили, разделяли календарната година на десет притании. Следователно еклезията се свиквала на всеки 9 или 10 дена, освен на празници и при лошо време, които могли да нарушат този ред. Тези чести заседания обясняват решаващата роля на Събранието в ръководенето на обществените работи, както и това, че само малък брой граждани разполагали със свободно време, за да участвуват на многобройните заседания. Не се изисквал задължителен кворум, освен при изключителни случаи, като осъждане чрез остракизъм: тогава трябвало да има 6000 подадени гласа (от около 40 000 граждани). Но обикновено присъствуващите били много по-малко. От това още веднъж може да се види до каква степен античната „демокрация“ е била фикция; въпреки такива средства като _мисто`с еклезиастико`с_ или жетона за присъствие, въведен през IV в., за да привлече гражданите в Събранието, обезщетявайки ги парично за изгубената работа, въпреки намесата на полицията (скитските стрелци), която подкарвала минувачите към Пникс\* с въже, намазано с червена боя, и въпреки че на теория за гражданина нямало по-достойно занимание от управлението на държавата, все пак то било предоставено в ръцете на малък брой незаети с работа граждани, привлечени от грижата за държавните интереси, от красноречието на някой оратор или от примамката на възнаграждението.
	Колкото и слабо представително да било това малцинство в сравнение с цялото гражданско тяло, то ревниво бранело правата, които демократичната конституция давала на народа; цялата власт и цялото правосъдие принадлежали на народа. Затова и по негова воля трябвало да се упражнява властта и да се раздава правосъдие.
	За да се улесни осъществяването на народната воля, Клистен или някой от неговите приемници въвели особена мярка, която за пръв път била приложена през 487 г. — _остракизма_: всяка година, на шестата притания, еклезията\* решавала дали трябва или не да се приложи тази мярка. При положителен отговор пристъпвали към гласуване, при което вместо бюлетина употребявали парче или дъно от счупена керамика, о`стракон, откъдето идва и самото название. Всеки гласуващ написвал върху своя о`стракон името на политика, когото искал да осъдят на изгнание. Онзи, когото мнозинството посочвало, бил прогонван от Атина за десет години и така оставял свободно поле за своите противници. През V в. били осъдени на остракизъм редица влиятелни политически водачи, но представители на малки политически групи, между които Аристид, Темистокъл, Кимон и Тукидид, син на Мелезий, чието изгнание през 443 г. дало възможност на Перикъл да управлява Атина по своя воля. Намерени са, предимно при разкопки на Агората, повече от 1600 изписани керамични парчета с шестдесет различни имена, между които имената на всички известни личности, осъдени на остракизъм. Тези скромни документи говорят за ожесточеността на политическите борби в Атина през V в. и за степента на образованост на средния гражданин, защото почти всички били в състояние да напишат правилно едно име с четка или с острие. Остракизмът излязъл от употреба след 417 г., когато станало очевидно, че интригите между партиите изопачават същността му.
	Ролята на демократичните съдилища била не по-малко значителна от ролята на събранието; господар на своя глас в съда, народът ставал по силата на този факт господар на целия политически живот на града, както с право отбелязва Аристотел в „Атинската държавна уредба“ (IX, 1). Общото настроение на демократите е изразено най-добре във виковете на тълпата по време на печалния процес, в който осъдили на смърт военачалниците-победители в битката при Аргинузките острови: „Скандално е да се попречи на волята на народа.“ Честният Ксенофонт тук е верен отзвук на демагозите на своето време („Гръцка история“, I, 7, 12). Единствен Сократ, по това време притан, проявил достатъчно твърдост да брани докрай авторитета на закона срещу народната ярост. Но усилията му се оказали напразни и атиняните по-късно трябвало жестоко да заплатят за този изблик на необуздани страсти, за което почти веднага, но все пак късно се разкаяли.
	Опасността от тази система се криела очевидно в непостоянството и лековерието на масите, които ловките оратори чрез площадки аргументи и грубо биене на чувства можели да подвеждат както си искат. Зряло обмислената и последователна политика не можела да получи одобрението на такова събрание, освен ако била застъпена от човек, способен да спечели разположението на масите и да го задържи; изключителната заслуга на Перикъл била именно тази, че успял да постигне това в продължение на тридесет години, през които Атина достигнала най-голямо могъщество и разцвет. Но това чудо не се повторило и по-късно най-богатата гръцка държава била победена и поробена заради това, че не съумяла да възприеме и поддържа определена политическа линия. Историята на конфликта й с Филип свидетелствува безпощадно за неспособността на атинската демокрация, такава, каквато била през IV в., да се справи със сериозна външна опасност. Докато владетелят на Македония в продължение на двадесет години упорито преследвал своята цел било е хитрост, било със сила, според обстоятелствата, умеейки да отстъпи, когато било необходимо, или да преговаря и веднага след това да се устреми наново към целта си, атинският народ, тласкан от противоречиви съвети, се люшкал от равнодушие към тревога и от тревога към обезсърчение, залъгвал се, че с полумерки ще може да отстрани една опасност, в която сам не искал да повярва, дълго време се колебаел дали да избере опасното приятелство на царя или откритото съперничество, и когато, след като толкова години затварял очи пред растящата заплаха за интересите и свободата си, накрая решил да се бори, това храбро решение дошло твърде късно и не могло да предотврати неизбежната катастрофа. При все това, като имаме пред вид превъзходството на средствата, с които Атина разполагала в борбата срещу Филип, а и в Пелопонеската война, тя логически би трябвало да победи, ако механизмът на нейните институции не я бил обрекъл на безсилие.
	Съзнавайки недостатъците на демокрацията, много атински оратори и философи имали обичай да противопоставят на слабостите и лекомислието на своя народ сериозността и изпитаната гражданска доблест на спартанците, култивирани у тях от институции и закони, останали непроменени още от далечни времена, вероятно от края на IX в., когато легендарният Ликург създал за съгражданите си _ретрата_\* — основния закон, който определял главните черти на държавното устройство. Но дори ако в действителност развитието не е протекло така бързо и леко, както разказва преданието, неизменността на лакедемонските институции през класическата епоха си остава безспорен факт. Тяхната конституция имала за цел да не допуска никакви промени и наистина успяла в това.
	Политическата организация на Спарта се основавала на пълното и изключително господство на една военна каста, по-точно казано — спартанците или _спартиатите_, над периеките и илотите. Тези привилегировани наричали сами себе си _равноправните_. Те, единствените граждани, се издържали от най-плодородните земи на Лакония и Месения, които илотите обработвали за тях. Всеки спартанец събирал приходите от отредения му дял земя (_кле`рос_)\*. Възпитан от детинство на сурова колективна дисциплина, гражданинът оставал и след навършване на пълнолетие подчинен на строги задължения: до тридесетата си година живеел заедно с връстниците си, като брачния му живот бил ограничен до минимум. След тридесетте години разполагал с по-голяма свобода и собствен дом, но и тогава бил задължен да се храни веднъж на ден с хората от своята военна единица и както преди да участвува, до навършване на шестдесетата си година, в интензивното обучение на войската. Очевидно е, че именно тази обществена обвързаност, поддържана непрекъснато, е създала в лакедемонските отреди тактическата и моралната спойка, от която цял свят се възхищавал и на която те дължали честите си победи.
	В спартанската държавна уредба се съчетавали елементи от различните държавни строеве, съществували в Гърция: монархия, аристокрация и демокрация. Двама наследствени царе, които произхождали от двете фамилии Агиди и Еврипонтиди, разполагали по принцип с изпълнителната власт. Но те упражнявали властта си само във военната област; по време на война армията обикновено се намирала под командуването на единия от царете. За важните политически решения отговорността носел един съвет от 28 старейшини, герузи`ята, който изпълнявал функциите и на върховен съд. Геронтите, които го съставлявали, били на възраст над шестдесетгодишни и се избирали пожизнено от събранието на гражданите; според акламациите, с които бил посрещан всеки кандидат, едно жури определяло кои са избраните. Спартанското събрание, _Апелла_\*, което избирало магистратите по този елементарен начин, се събирало редовно, за да изслушва докладите на държавните органи и да одобрява решенията, които му се предлагали; Апеллата не обсъждала въпросите, само изразявала съгласието си с ръководителите, които по този начин могли в трудни моменти да се позоват на моралната подкрепа, дадена им от всички граждани.
	Като изключим съществуването на двамата наследствени царе, в елементите на спартанската политическа система ние отново откриваме Съвета и Събранието на другите гръцки градове. Оригиналността на лакедемонската система се проявява в нейното прилагане. На практика Апеллата не може да се противопостави на волята на магистратите. Всичко било предвидено, за да се осигури упражняването на твърда власт, която отначало била в ръцете на двамата царе и която след Ликург те делели с _герузията_\*. Освен тях решаваща роля в държавата имала колегията на _е`форите\*_, магистратура, избирана за една година. Петимата ефори, „надзорници“, били въведени след Ликург. Апеллата ги избирала измежду своите членове и тяхната задача била както да надзирават от името на целия народ дейността на царете, които полагали клетва пред тях да управляват според законите, така и да бдят дали гражданите спазват традицията в частните и обществените обичаи. Отговорни за безопасността на държавата, те имали пълна власт да издават неотменими решения за нейното охраняване: заповеди до магистратите, порицания, различни наказания. Всичко треперело и им се подчинявало, а те не давали сметка на никого, освен на приемниците си в тази върховна магистратура; впрочем въпреки неумолимата си строгост, изглежда, че те дълго време са управлявали, съобразявайки се с дълбоките въжделения на своите съграждани.
	Това затворено общество, гордо, ограничено и подчертано консервативно, искало на всяка цена да се запази от външни влияния. От средата на VI в. насетне то дори успяло да отстрани съблазните на изкуството и архитектурата. Водено от желанието да продължи да съществува непроменено, то забранило търговията, та дори употребата на сребърни пари. Амбициите му се свеждали до това, да държи под своя власт житницата Месения, която изхранвала спартанската военна каста, да владее Пелопонес с цената на постоянни войни срещу Аргос и градовете на Аркадия и, най-после, със сила да смазва всеки опит за първенство (хегемония) в същинска Гърция, бил той персийската инвазия, атинската експанзия или политиката на Епаминонд, в борбата, с когото това общество изчерпало силите си. То дълго време осъществявало успешно тези последователни, непоколебими, но твърде ограничени цели; те обаче не му донесли нито икономически разцвет, нито културен напредък. Освен това бавен и постоянен упадък подривал самите основи на спартанската държава; принципът на равенство между гражданите, основан върху притежаването на земи с еднаква стойност, бил многократно нарушаван. Самите спартански победи довели до приток на огромни богатства; както Сократ напомня на младия Алкивиад в Платоновия диалог „Алкивиад“ (123 а), „за парите, които влизат в Лакедемон, може да се каже това, което лисицата казала на лъва в Езоповата\* басня: следите, които водят към града, са съвсем ясни, но напразно бихме търсили следи от парите, които излизат“. Въпреки строгите предписания на традицията стремежът към забогатяване, прикрит под привидна скромност, обзел много спартанци. В самото начало на V в. Аристагор от Милет, който искал да получи военната подкрепа на Спарта за разбунтувалите се йонийци, се опитал да подкупи цар Клеомен\* с големи подаръци и с обещания за плячка; нужен бил особен знак от боговете — в случая една дума, изречена от собствената му дъщеря, — за да се реши Клеомен да изгони молителя. Растящите стремежи на отделни лица да умножават богатствата си водели до съсредоточаване на земите в ръцете на все по-малко хора в ущърб на равенството, предписвано от закона. Много спартанци, които нямали възможност да заплащат вноските за общите трапези, минавали от кастата на „равноправните“ в кастата на „низшите“. Броят на пълноправните граждани намалявал непрекъснато през V и IV в.: от около 5000 след Гръко-персийските войни той спаднал на по-малко от 3000 по време на битката при Левктра през 371 г. според пресмятанията на В. Еренберг. Още древните са виждали в това бавно, но непрекъснато рушене на гражданското тяло смъртоносната болест, която разяждала Спарта — т.нар. олигантропия или недостиг на хора. Този недостиг на хора сам по себе си вече спъвал всякаква политика с широк размах, дори ако традиционната ограниченост на възгледите на спартанското управление би позволила да се мисли за такава политика.
	{img:155_zhivotni.jpg|#Ил.136-137 фигури на животни от теракота. Тези статуйки от Танагра (втората половина на VI в.), както и статуйката от (ил. 130) показват привързаността на беотийските художници към битовите селски сцени. Два огромни молоса (порода кучета) държат със зъби овен (със силно умалени пропорции). На гърба на куче, което гледа с внимание нещо, е кацнало спокойно едно птиче. Тези теракота били оцветявани. (Лувър).}
	{img:156_gotvachki.jpg|#Ил.138-140 готвачки и месачки на хляб. Беотийски теракоти от края на VI в. Една готвачка, седнала на столче, се навежда над голяма четвъртита тава или леген; до нея на земята две паници (ил. 138). Друга бърка с дълга лъжица в голямо гърне; на земята до нея кръгла чиния и домашно кученце (ил. 139). Четири пекарки месят тесто с едно и също движение, докато една флейтистка отмерва ритъма на движенията им (ил. 140). (Дувър).}
	{img:157_domashna_szena.jpg|#Ил.141 домашна сцена. Барелеф от моделирана в калъп теракота (средата на V в.). Млада жена с пеплос без колан нарежда в голям сандък грижливо сгъната дреха. Обковките на сандъка са украсени с „гръцки“ орнамент (меандър), а страните — с митологични сцени (вляво личи сцена от Гигантомахията: богиня поваля въоръжен гигант). Зад жената кресло с възглавници. На стената кантарос, лекит, огледало и кошница за ръкоделие (обърната). Чувствува се спокойната атмосфера на гинекея (женската стая). (Музеят в Тарент).}
	{img:158_rabotesti_zheni.jpg|#Ил.142-143 работещи жени. Атически чернофигурен лекит (третата четвъртина на VI в.). Две жени тъкат плат на голям изправен стан. Едната прокарва совалката между нишките на основата, а другата набива нишките на вътъка с помощта на гребен (фиг. 142). По` наляво една жена прави къделя с вълна, която взема от кошница, а до нея друга преде. Други две жени сгъват и нареждат едно върху друго парчета плат. (Музей „Метрополитън“, Ню Йорк).}
	{img:159_bitovi_szeni.jpg|#Ил.144-145 битови сцени. Беотийски теракоти (краят на VI в.). Бръснар много старателно подстригва с бръснач косите на един човек (ил. 144). Дядо с набръчкано чело и с бели коси и брада подава чепка грозде на малката си внучка (ил. 145). Остатъци от оцветяване. (Музеят в Бостън).}
	{img:160_kuhnenski_szeni.jpg|#Ил.146-147 кухненски сцени. Беотийски теракоти (началото на V в.). Майсторът на статуйките компенсира своята несръчност с вродената си наблюдателност и чувство за реализъм. Остатъци от бял слой, върху който се полагали боите. (Музеят в Бостън).}
	{img:161_obustar.jpg|#Ил.148 при обущаря. Атическа чернофигурна амфора (краят на VI в.). Докато съпругът прав вдясно наблюдава сцената, елегантна атинянка се е качила на тезгяха, за да й вземат мярка. Майсторът вляво с обущарска резачка в ръка се заема с това, а работникът му вдясно работи. На стената са окачени парчета кожа, кошници, ботушки. Младата жена си е избрала кожа и я подава на обущаря. На пода — леген и чифт сандали. (Музеят в Бостън).}
	{img:162_kovach.jpg|#Ил.149 при ковача. Обратната страна на горната амфора. Двама ковачи работят, а до тях двама зяпачи коментират работата им. Единият ковач със силни удари на чука оформя на наковалнята парче желязо, което помощникът му държи с дълги клещи. На стената — кана за вино, инструменти, една наметка. На пода се виждат други инструменти. (Музеят в Бостън).}
	{img:163_teglene.jpg|#Ил.150 теглене на стока. Атическа чернофигурна амфора (третата четвъртина на VI в.). На голям кантар човек допълва теглото на кош със стока, вероятно зърно или сухи зеленчуци, за да се изравни с тарата на другото блюдо. Двама души помагат, като държат блюдата на кантара. На полето горе се чете възклицанието: „Клитарх е хубав“ и подписът на грънчаря: „Талейдес го направи“. (Музей „Метрополитън“, Ню Йорк).}
	{img:164_atelie.jpg|#Ил.151 в ателието на скулптора. Червенофигурен кратер от ателие в Южна Италия (първата половина на IV в.). Скулпторът с препаска и конична плъстена шапка, каквато носят работниците, е завършил мраморна статуя на Херакъл. Той нанася последното оцветяване според обичая, за да получи по-живо въздействие. Херакъл присъствува лично на довършването на статуята му. Нике, която наблюдава сцената отгоре, символизира успеха на скулптора. (Музей „Метрополитън“, Ню Йорк).}
	{img:165_grunchar.jpg|#Ил.152 в работилницата на грънчаря. Атически червенофигурен кратер (началото на IV в.). Трима работници се трудят. Единият рисува кратер, вторият премества съд от същия вид, третият носи голяма чаша. На стената купи, чаша и дълъг цилиндричен калъф за двуцевна флейта. (Музеят в Оксфорд).}

	* * *

	Политическите системи на управление на гръцките градове, олигархически или демократични, били приспособени за малки обществени единици, и както историята ясно показва, не давали възможност да се преследват големи цели, нито да се образуват големи държави. Затова пък тези режими, въпреки необикновеното си многообразие, за пръв път са определили ясно отношенията между държавата и гражданина, като с това са положили основите на всички съвременни политически системи. Тези отношения почиват на закона, писан или неписан, приписван според преданието на божествена намеса или дело на човешкия почин. Само тираните, в смисъла, който тази дума е имала през класическата епоха, управлявали извън законите; именно несъблюдаването на традиционните закони характеризира тиранията много повече, отколкото суровостта и жестокостта на тази власт. В замяна на това всеки град, който се придържал към законността, независимо от вида на своето управление, се стремял да осъществи идеала за обществен живот, ръководен от добри закони; този идеал се нарича _евно`мия_, хармония в законите, добър ред, направляван от мъдростта. Въпреки че действителността рядко се е доближавала до този идеал за съвършенство, гърците са се стремили искрено към него с различни средства, като всички предпоставяли един основен елемент — добросъвестното спазване на основните принципи на града държава от всеки гражданин. Тези принципи се изразявали в гражданските култове и в законите, или _но`мой_, и към тях се отнасяли със същото религиозно уважение, което имали към култовете. Несъмнено правните понятия, първоначално смятани за свещени, с течение на времето придобивали все повече и повече светски характер. Но в съзнанието на гърците от класическата епоха винаги е съществувало тясно сродство между понятията беззаконие и безбожие. От прочутата „Просопопея“ — сцена, в която законите говорят като одушевени същества — в Платоновия диалог „Критон“ се вижда в каква степен най-големите умове на Атина в зората на IV в. били все още склонни да почитат законите заради тяхната божествена същност.
	Законите имат за цел да освободят човешките отношения от проявите на насилие и самоволие. Благодарение на тях в държавата трябва да царуват Съгласието, _Хомо`нойя_, и Справедливостта, _Ди`ке_, стига само всеки гражданин да им се подчинява. Вярно е, че е имало софисти, които поставяли под съмнение самите понятия Справедливост и Закон и ги противопоставяли на Природата и Обичая, поддържайки схващането, че законността, плод на спогодба, е пречка за разгръщането на природните сили, и изопачавали смисъла на Пиндаровия израз: „Законът царува над всички същества — смъртни и безсмъртни.“ Но тези тънкости, които давали богат материал за споровете на философите, не правели голямо впечатление на широката публика и ораторите от IV в. в политическите си речи, както и в съдебните прения, неизменно декларирали уважението си към законите, пазители на добрите нрави и на сигурността на гражданите.
	Тези закони са извънредно разнообразни; разликата между държавно и частно право въобще не се забелязва в Гърция от архаичната и класическата епоха. Всяка постъпка на гражданина може да засяга града, който в лицето на своите законодатели има право да се намесва в най-различни области. Въобще градът по-малко се занимава с предписване на принципи, а повече с вземане на практически мерки за решаването на конкретни въпроси. Затова и взаимната съгласуваност на тези мерки невинаги е съвършена. Това не означава, че гърците не са умеели да събират законите си в сборници; ние имаме един от тях в оригиналната му, почти пълна версия благодарение на монументалния надпис от Гортин\* в Крит, издълбан с големи букви върху огромните блокове на една стена, изградена през първата половина на V в. У авторите се споменават и други сборници; знае се например че атинските законници — със Солоновите закони и т.нар. Никомахов сборник (издълбан в края на V в.) — могли да се четат не само в архивите, но и издълбани на камък и изложени на обществени места. По правило всеки нов закон бил записван върху каменна плоча. Така законодателството ставало леснодостъпно за народа. Въпреки това гърците от класическата епоха, които били по-слаби юристи от римляните по-късно, не са се постарали да съберат и систематизират всички тези различни текстове. Логографите\*, които са писали речите на тъжителите пред съдилищата, синегорите\*, които безплатно отивали да подпомагат приятелите си със своето красноречие, ораторите, които поддържали някое предложение пред събранието, ловко си служели с текстовете на законите, за да подкрепят доводите си. Но те оставяли на философите грижата да създават системи, повлияни впрочем до голяма степен от тогавашната действителност, какъвто е случаят със „Законите“ на Платон. В това отношение решаваща роля играело разделението на гръцкия свят на многобройни независими политически единици; поради юридическия партикуларизъм на градовете уеднаквяването на правото, което устройството на една голяма държава би наложило от само себе си, тук не било така необходимо.
	Повечето от тези юридически мерки се отнасяли до положението на лицата и имуществата, като затвърдявали привилегированото положение на пълноправните граждани по отношение на жените, които винаги се смятали за непълноправни, на гражданите или жителите с ниско положение (когато имало такива, както в Спарта), на чужденките и робите. Те определяли правата и задълженията на индивида по отношение на гражданския колектив. Те предписвали наказателните мерки и процедурата за разрешаване на споровете между отделни лица, както и наказанията за престъпления срещу държавата. Но освен тези граждански, политически и юридически разпоредби градът държава издавал закони и в областта на икономиката. Той смятал сеченето на монети за свое изключително право; пускането на собствени монети в обращение свидетелствувало за независимостта на града, а оригиналните монетни типове, които той приемал, му служели за емблема. По тази причина може да се говори за истински „гербове“ на градовете. Оттук и извънредно голямото разнообразие в гръцката нумизматика.
	Градът определял и всички видове мерки. Установявал календара, който бил различен за всеки град и чиито главни опорни точки били религиозните тържества, празнувани от общността. Имената на месеците обикновено били заимствувани от имената на боговете или на най-големите празници. Въпреки големия интерес, който проявявали към астрономическите явления, гърците никога не успели да разрешат затруднението, което възниква от разликата между лунния и слънчевия календар; опитите да се установи някаква съгласуваност между двата календара били непрекъснато оспорвани и нямали никакъв успех. Аристофан се подиграва с „метеоролозите“, които, вместо да сложат ред в последователността на дните, обръщат всичко с главата надолу. Нещата се усложнявали още повече, когато към астрономическия и религиозния календар се прибавял и административен, като този по притании в Атина.
	Много сложен бил и проблемът с мерките за тежест и дължина, които гражданската власт се стараела да регламентира за удобство при размените и за почтеност при търговските сделки. При някои разкопки са намерени модели на мерки за тежест и вместимост, чието интерпретиране често пъти е трудно. Гърците са измислили различни метрични системи, като обикновено съчетават десетичните и шестдесетичните отношения — последните били заети от източната метрична система; така _стадият_, обичайна мярка за големи разстояния, имал 600 стъпки. Но дължината на стъпката варирала между 0,27 м и 0,35 м и поради това дължината на стадия се движела между 162 и 210 м. Като мярка за дължина често употребявали и друга единица — _лакътя_. Един лакът бил равен на 1½ стъпки. Една стъпка била разделена на 16 пръста, _дактили_. Вижда се колко трудни били изчисленията при подобна система, към която трябва да се прибавят и чуждестранните мерки, като персийската _парасанга_, която има 30 стадия (малко повече от 6 км) и с която Херодот и Ксенофонт обичат да си служат. Мерките за тежест\* и вместимост били по-малко сложни и също така различни за отделните градове. Все пак поради изискванията на търговията някои системи, като егинската и по-късно атическата, получили фактическо предимство, особено в областта на паричното обращение; независимо от това, дали били само единици за смятане (като _таланта_ или _мината_) или истински монети (като _драхмата_ и _обола_), паричните единици са носели названията на съответните мерки за тежест.
	Следва ли оттук, че гръцкият свят е познавал истинската икономическа размяна? Нямаме основание да приемем това. Тук трябва още веднъж да изтъкнем колко малко сме осведомени за икономическия живот в антична Гърция. Дори в някои по-благоприятни случаи, като например при снабдяването на Атина с житни храни, документите са малко, повредени и трудни за тълкуване. Историкът, който се залавя с тези несигурни изследвания, непрекъснато е изкушаван да прави обобщения въз основа на недостатъчни сведения. Ето защо трябва да бъдем много въздържани, когато говорим за търговските отношения в Гърция през архаичната и класическата епоха. Все пак трябва да се изтъкне едно нещо: тази търговия е била предимно морска. Малките товарни кораби, с които разполагали гръцките моряци, са били поради липсата на коларски пътища единственото превозно средство за по-значителна размяна. Но и техният тонаж бил твърде малък; обикновено те могли да пренасят товари между 80 и 250 метрични тона. Освен това благоприятният сезон за плаване започвал едва през април и свършвал в края на октомври. В надгробните надписи за корабокрушенци често се споменава за опасността от бури по време на зимното слънцестоене (21 декември), когато залязват „Козлетата“, или през пролетното равноденствие, след вечерния изгрев на Арктур (в съзвездието „Воловар“). Хезиод през VII в. дори ограничава времето, през което може да се плава, до петдесет дни — средата на лятото. Четвъртитото платно на товарните кораби, в които, за разлика от триерите не се употребявали весла, не давало никаква възможност за маневриране. Преди началото на елинистическата епоха нямало фарове, а морските карти с крайно оскъдните си данни вършели по-малко работа от портуланите, или _перипли_\*, с които разполагали „лоцманите“.
	Това обяснява защо тонажът на превозваните стоки не е бил много голям. Житните храни, предназначени за големите градове, идвали от богатите черноземи на Египет, Киренайка и Южна Русия; годишният внос на Атина за IV в. се пресмята на 500 000 хектолитра. Дървото и мраморът, кюлчетата бакър и олово били другите обемисти и тежки стоки.
	Освен това имало стоки с висока продажна стойност, обработени произведения на гръцкото земеделие и занаятчийство: висококачествени вина, като тези от Халкидика, Тасос и Хиос, зехтин от Атика, парфюми, тъкани от Милет, Самос или Изтока, рисувани глинени вази, които изработвали грънчарите от Коринт или Атина и които често били изнасяни пълни с различни продукти, бронзови предмети от Коринт, силфион (вид растение) от Киренайка, сребро, изсечено на монети или на слитъци, слонова кост, златарски изделия. Малки по обем, тези товари имали голяма стойност. Те давали възможност на корабопритежателите и на банкерите да печелят големи богатства и разнасяли надалеч славата на гръцките занаятчии. Големият бронзов кратер, намерен във Викс, департамента Кот-д’ор (Франция, около Дижон), в един халщатски гроб, е дошъл там от някое гръцко ателие в Южна Италия или от Пелопонес през последните години на VI в. В Кул-Оба, близо до Керч в Крим, са открити златни медальони с образа на Партенонската Атина, шедьовъра на Фидий; това са изделия на атинското златарство от края на V в. или началото на IV в. В една надгробна пирамида при Мерое по горното течение на Нил, една атическа теракота от V в., представляваща амазонка на кон, свидетелствува за ранни връзки между Гърция и Нубия посредством Египет.
	Все пак тези документи, колкото любопитни и показателни да са, не бива да ни подвеждат. Такива размени били достатъчни да поддържат благосъстоянието на известен брой търговци и моряци; благодарение на тях няколко привилегировани града като Атина, Коринт, Тарент, Сиракуза, Кирена и Навкратис станали средища на големите търговски сделки по това време. Но повечето гръцки градове не участвували в тях и се задоволявали с местна търговия, боравеща с местни произведения и отговаряща на идеала за самозадоволяване (автаркия), който въодушевявал законодателите; известно е колко строго Платон е осъждал приморските градове, където близостта на морето, „като поддържа търговията и финансовите сделки, поражда в душите непостоянство и измамничество“ („Закони“, 705 а). В същност селската традиция у гърците била по-силна от изкушението на морето: обичали да го гледат, но от брега, и се възхищавали повече от хоплитите, отколкото от безстрашните моряци. Когато напускали сушата по времето на колонизацията, това ставало под натиска на необходимостта, а не от склонност към приключения — тръгвали да търсят по-скоро земи, отколкото пазари.

	* * *

	Тесните рамки на града, в който гръцкият човек живеел, работел, упражнявал гражданските си права, почитал боговете си, тази политическа общност с ограничени размери, за която той се борел и умирал, отговаряла прекрасно на неговите изисквания и наклонности. Преди геният на Филип и на Александър да наложи на гръцкия свят различна концепция за държавата, без обаче да се заличи старото понятие за града държава, гърците не се стремели да разширят своите представи, нито да обединят повече градове в органична и трайна форма. Редките опити, които са правили в това отношение, са се оказали нетрайни или неуспешни.
	Наистина религията представлявала основа за единство; тя дала възможност да се обособят няколко регионални групи, които имали за средище някое голямо светилище. Такъв бил случаят например със съюза на йонийските градове, създаден малко след колонизирането на Мала Азия; той обединявал няколко града (първоначално 12, после само 9), свързани от общата им почит към светилището на Посейдон Хеликонийски на нос Микале, близо до Милет, което се наричало Панйонион\*. Този съюз успял в известна степен да обедини усилията на своите членове по време на бунта на Йония срещу Дарий между 499 и 494 г. Но органическите връзки между тях не били достатъчно силни, за да може обединението да се наложи, и бунтът пропаднал, като повлякъл след себе си разпадането на съюза. Хексаполът, друго сдружение от същия вид, обединявало дорийските градове в Кария около светилището на Аполон Триопийски на полуострова Триопион, където се намирал град Книдос. На Цикладите едни религиозен съюз, наричан _амфиктиония_, групирал йонийците около светилището на Аполон в Делос. След Гръко-персийските войни Атина, както видяхме, използувала амфиктионията за свои интереси.
	Най-известен от тези религиозни съюзи, чиято история познаваме и най-добре, е _Амфиктионията_ в същинския смисъл на думата със седалище в Делфи. Тази организация имала в същност две култови средища, но не еднакво прочути — светилището в Делфи и светилището на Термопилите, които просто наричали Пили или „Врати“. Там се събирали делегатите на дванадесет племена, предимно от Средна Гърция — тесалийци, беотийци, локри и други, към които се присъединили дорийците и йонийците като единствени представители на останалия гръцки свят. Всяко племе изпращало в амфиктионския съвет двама делегати, _хиеромне`мони_\*, което позволявало на Атина да разполага редовно с един от двата йонийски гласа, докато Спарта била представлявана от единия от двата дорийски гласа, и то само от време на време. Това показва местния и архаичен характер на Амфиктионията, която не могла да претендира, че представлява целия гръцки свят! Ролята на Амфиктионията била да ръководи чрез хиеромне`моните финансовите дела на Делфийския Аполон, да организира традиционните игри и празници на светилището и, най-после, да пази интересите на бога от всякакви посегателства. Това последно задължение принудило Амфиктионията да води няколко свещени войни. Освен при тези изключителни обстоятелства градовете, принадлежащи към Амфиктионията, били обвързани помежду си с твърде слаба морална солидарност, за която полагали клетва, определяща задълженията им: те се задължавали да не се унищожават взаимно в случай на война и да наказват всеки, който би оскърбил бога на Делфи. Между тях не съществувала здрава политическа спойка и в областта на международната политика Амфиктионията била по-скоро оръдие на лични амбиции, отколкото обединяващо начало за гръцките държави.
	Все пак в някои области се правели опити да се създадат регионални съюзи с постоянни политически институции, които спомогнали да се установи истинска солидарност между съседните градове; в Тесалия и Аркадия например през IV в. се формирал съюз или общност (_койно`н_) съответно на тесалийци и аркадци със съюзно събрание и съюзни магистрати. Град Тива в Беотия, който имал неоспоримо надмощие над другите градове в областта, създал под своя власт на два пъти, през 447 и след 379 г., здраво организиран съюз. В Халкидика град Олинт основал през 432 г. съюз на халкидическите градове. Тези опити с различна трайност и успех показват, че се е чувствувала нуждата от единство, но никой от тях не довел до образуването на същинска държава; привързаността на гърците към малката им родина поддържала винаги центробежни тежнения в градовете, които участвували в тези съюзи.
	Тези тенденции се проявявали още по-ясно, когато някоя от големите държави се заемала да изгради под свое ръководство или, както казвали, под своя хегемония централизиран съюз. Такъв бил Пелопонеският съюз, който се наричал официално „Лакедемонците и техните съюзници“ и който затвърдявал военното надмощие на Спарта в Пелопонес; в същност това бил просто нападателен и отбранителен съюз, който предоставял на участвуващите в него градове, всички поотделно свързани със Спарта със специален договор и клетва, пълно вътрешно самоуправление. Много по-смел се показва Делоският съюз, създаден от Атина след Гръко-персийските войни. Въвеждането на паричната вноска, преместването на съюзната хазна в Атина, настаняването на клерухии на територията на съюзниците, надзорът, над които бил възложен на атински чиновници (_епископи_), икономическите мерки, целещи да облагодетелствуват атическата търговия — всичко това били особености, които бързо превърнали съюза в „империя“ и направили гнета на Атина непоносим за подчинените градове. Отмятанията и бунтовете на съюзниците допринесли много за провалянето на „имперската“ политика, замислена от Перикъл. Вторият Делоски морски съюз, създаден през 377 г., се постарал да отстрани тези слабости, но не постигнал това напълно, тъй като не могъл да попречи на избухването на войната между Атина и съюзниците й през 357–355 г. Така всички усилия да се създаде някакво органическо единство между обединените градове пропадали един подир друг; необходима била твърдата ръка на Филип Македонски, за да може Коринтският съюз да стане истински съюз.
	Като имаме пред вид това упорито нежелание на гърците да се обединят извън тесните рамки на града държава, с право можем да се запитаме какво им е давало основание да твърдят, че принадлежат към един и същ народ. Защото тази солидарност, въпреки всички вътрешни съперничества, им се е налагала като нещо съвсем очевидно по време на големите всеелински религиозни празници или когато смъртоносна опасност отвън застрашавала съществуването на гръцкия свят; това се вижда особено ясно във войната срещу персите, срещу етруските и срещу картагенците. Това чувство на солидарност почивало на общността на езика и религията, на митологическата традиция и на произведенията, които осигурявали нейното предаване от поколение на поколение, а именно творбите на писатели и художници. Повече от други народи гръцкият народ имал нужда от своята литература и своето изкуство, за да опознае себе си. Необикновеното богатство както на литературата, така и на изкуството, заедно с изключителните дарби на гърците свидетелствуват за пламенния интерес, който те проявявали, сякаш движени от някаква жизнена необходимост, към произведенията на човешката ръка и дух.


>	Осма глава
>	Мислители и поети

	Известни са ни имената на около две хиляди древногръцки писатели. Дори като имаме пред вид дългия период, който дели Омир от възтържествуването на християнството, този брой е значителен и показва необикновената плодовитост на гръцката литература. Много голяма част от тази литература е изчезнала по време на големи бедствия, сполетели античното наследство — пожарът на библиотеката в Александрия, заменянето на папирусовия _волумен_ („руло“, „свитък“) с пергаментовия _ко`декс_\* („тетрадка“) и, най-после, кризата във Византийската империя по времето на иконоборството през VII и VIII в. от н.е. Все пак това, което е останало било случайно, било като резултат от подбора, направен от учени или учители, са огромен брой произведения от всякакъв вид, твърде често фрагментарни или недобре запазени, които обаче винаги са служили за образец на западните литератури. Най-големите от тези писатели и мислители са живели през архаичната и класическата епоха, чието богатство е несравнимо. Тук не бихме могли да си поставим за цел да очертаем историята на тази литература, макар и бегло и представена само от шедьоврите, така както не бихме могли да разгледаме и историята на изкуството. Но поне бихме искали да отбележим накратко един голям принос за цивилизацията — възникването на основните литературни видове, които дължим на гърците.
	Тази литература още от първите си запазени паметници е писмена литература. Видяхме това, когато говорихме за Омир; днес се приема, че „Илиада“ и „Одисея“ не биха могли да бъдат създадени в онази приблизителна версия, в която ги познаваме, без помощта на азбучното писмо, с което единствено могат да бъдат записани толкова сложни и обработени произведения. Трябва да си представим поета, записващ творбата си върху пергамент от овча или козя кожа, който гърците наричали _дифте`ра_ и чието име запазили по-късно, както ни съобщава Херодот (V, 58), за да означават свитъците от папирус поради липса на гръцка дума за този материал. Както изглежда, употребата на папируса се е разпространила в гръцкия свят едва към средата на VII в. близо един век по-късно от „Илиада“, когато първият саитски фараон Псаметих открил за гръцката търговия достъпа до делтата на Нил. Оттогава гърците започнали да четат произведенията на своите писатели в „книги“ от папирус. Дългият папирусов свитък, съставен от слепените едно до друго влакна на това растение в два слоя, един от хоризонтални влакна (лице), друг с вертикални (опако), се навивал върху две дървени дръжки, прикрепени на двата края на свитъка. Текстът, изписан с главни букви, като думите не били разделени една от друга и нямало препинателни знаци, бил разположен в успоредни колони по ширината на свитъка. Всеки свитък (на гръцки _то`мос_) съдържал около шестдесет колони текст, като всяка колона била от тридесетина реда. Развивали свитъка колкото била ширината на една колона, после, за да минат на следващата, навивали първата върху дръжката, която държали с лявата ръка, и развивали втората колона от свитъка, държан от дясната ръка. Едва през римската епоха системата на _кодекса_ със страници, изписани от двете страни и свързани в тетрадки, а тези тетрадки в книги, заменила системата на _волумена_ (латинска дума, с която обикновено означават папирусов свитък).
	Писането върху папирус, заимствувано от Египет, означавало наистина голям напредък в сравнение с _дифтерите_ на ранния архаизъм. Употребата на волумена е свързана обаче с известни неудобства: всеки свитък е обемист и това забавяло създаването на големи библиотеки. От друга страна, боравенето с волумена е твърде неудобно, когато се търси определен пасаж; за да се намери, трябва да се развие цялата предходна част на свитъка. Също така не може лесно да се вземат бележки, понеже волуменът трябва да се държи с двете ръце. Тези практически съображения обясняват отчасти защо в древна Гърция се е отдавало толкова голямо значение на упражняването на паметта и защо писателите предпочитали да цитират по памет, без да се справят с текста. Тогава спазвали по-малко от днес точността на израза и лесно допускали варианти, ако не се променял общият смисъл.
	Освен това трябва да имаме пред вид, че гърците четели обикновено на глас. Повечето от литературните им произведения са създадени с оглед на това, да бъдат слушани; те били предназначени повече за напевна декламация, за хорово пеене, за драматично представяне или за публично четене пред кръг слушатели, отколкото за да развличат или навеждат на размисъл отделния читател. С това се обясняват много от особеностите на гръцката литература: голямото значение, отдавано на поезията и по-късно на красноречието; търсената дидактична форма на прозаичните произведения, които звучат като лекции или беседи; грижата да се отбелязва много силно преминаването от една мисъл на друга чрез словесни средства, там, където съвременните езици се задоволяват с препинателни знаци, и, най-после, голямата популярност на диалога като литературен вид, самобитно творение на гръцкия гений. Писателите и мислителите от това време, които си служели с език с извънредно богат речник и синтаксис, разполагали с богатството на много диалекти, за да разнообразяват художественото въздействие и звучене, опрени на традиция, която им помагала, без да ги подчинява, създали и развили главните литературни видове и в същото време изследвали с несравнима дотогава смелост пътищата, които се откривали пред логическото мислене. Те за пръв път разкрили и формулирали ясно хода и принципите на тази мисъл. Убедени, че тя може да се изрази и схване само посредством думите, те се стараели непрекъснато да усъвършенствуват удивителното си словесно оръдие до такава степен, че да направят от него най-изтънченото и проницателно средство за изразяване, което човек може да си представи. Епическа поезия, лирична поезия, драма, история и география, философия, красноречие — това е приблизителният хронологически ред на появата на различните жанрове, в които се изявявало майсторството на гърците. В този ред ще ги разгледаме и ние последователно.

	* * *

	Омировият епос, както видяхме, се е появил внезапно в историята в своя завършен вид и двата шедьовъра изведнъж се наложили като образци, до които Омировите съперници напразно се опитвали да се доближат. Самото им съвършенство предполага, че създаването на „Илиада“ и „Одисея“ е било подготвено от многобройни предишни поетически опити, впоследствие напълно забравени. В Троянската война „Гневът на Ахил“ е само един епизод; „Завръщането на Одисей“ разказва за приключенията само на един герой след превземането на града. Постепенно трябва да е възникнала дълга епическа традиция, предимно устна, благодарение на певците или _аедите_, подобни на онзи Демодок, когото „Одисея“ ни показва в двора на Алкиной, царя на феаките. Дали Омир е бил първият, който е обработил част от този богат материал в дълго и майсторски изградено произведение с помощта на азбучната писменост? Не може да се твърди безусловно, но пълната липса на каквито и да било сведения за този най-стар епос прави поне тази хипотеза доста правдоподобна. В замяна на това се появили множество подражатели. Ако техните творби, смятани с основание за по-малоценни от Омировите, не са достигнали до нас, поне познаваме много заглавия и няколко имена на автори, както и резюмето на техните сюжети.
	Около „Илиада“ са развити темите от Троянския цикъл, наричани обикновено само _Цикъла_, те разказвали за събитията преди „Гнева на Ахил“. „Христоматията“, съкратено изложение за училищно ползуване, съставено от някой си Прокъл през II или V в. от н.е. (още се колебаем за датата) и частично запазено, ни предава доста точно тяхното съдържание; „Кипърските песни“ разказвали за събитията преди „Илиада“ — от сватбата на Тетида и Пелей и Съда на Парис до отвличането на Елена и първите епизоди от обсадата на Троя. „Етиопида“, съставена вероятно в края на VII в. от Арктин от Милет, била непосредствено продължение на „Илиада“: тя разказвала за царя на етиопците Мемнон, син на Аврора и Титон, един от братята на Приам, който отишъл на помощ на своя чичо; той загинал от ръката на Ахил, който убил също и царицата на амазонките Пентезилея, също съюзница на троянците; Ахил загинал на свой ред, пронизан от стрелата на Парис, който бил подпомогнат от Аполон. Една друга поема на Арктин\*, наречена „Разрушаването на Троя“ (_Илиупе`рсис_), описвала падането на града. От своя страна поетът Лесхес съчинил една „Малка Илиада“, също предназначена да допълни Омировата, в която по свой начин представял сюжетите, разработени от Арктин. Хагиас от Трезен създал една епическа поема, подобна на „Одисея“ — „Връщания“ (_Но`стой_), в която са разказани преживелиците на останалите ахейски вождове, освен Одисей след Троянската война. Трагичната съдба на самия Одисей била сюжетът на „Телегония“ от _Евгамон_\*, живял в двора на киренските царе Батос II и Аркезилай II към 570–560 г.: след завръщането си в Итака Одисей отново тръгнал на поход в планините на Епир, а когато се завърнал отново на острова си, загинал от ръката на сина си Телегон, когото имал от вълшебницата Цирцея (Кирка) и който, дошъл да търси баща си, го убил с копие, без да го познае.
	Освен троянския цикъл имало един тивански цикъл, посветен на мита за Едип и неговите потомци. Кинайтон от Спарта минавал за автор на „Едиподия“, чието продължение е „Тебаида“; за последната понякога смятали, че е от самия Омир. В нея се говорело за безуспешната обсада на Тива от Седемте вожда и за братоубийствената борба между Етеокъл и Полинейк. Една трета епическа поема, „Епигони“, била посветена на победния поход срещу този град, предприет от синовете на Седмината\* десет години по-късно. Други поеми имали за сюжет различни легенди. Креофил от Самос съчинил поемата „Превземането на Ойхалия“, в която се разказвало за едно от приключенията на Херакъл; както научаваме от една духовита епиграма на Калимах, някои приписвали тази поема на Омир, който бил съвременник и приятел на Креофил. Коринтските митове били възпети от Евмел в „Коринтски песни“, а тези на Навпакт — в „Навпактски песни“ от Каркин. Още в началото на V в. Паниасис\* от Халикарнас, чичо на Херодот, съчинил поемата „Подвизите на Херакъл“ в 14 песни, която, изглежда, не е била лишена от достойнства.
	И творчеството на Хезиод както Омировото имало подражатели. „Теогонията“ завършва с обещанието да се възпеят онези смъртни жени, които като любими на богове са дали живот на славни потомци. Много поеми, приписвани в Античността на Хезиод, нещо, в което съвременните учени се съмняват, възпяват тези прочути любовни приключения: те били събрани в „Каталог на жените“, наричан също „Ехойай“ (име, получено от двете винаги едни и същи гръцки думи, с които започвала всяка от тези поеми). Много по-късни автори, като се почне от Пиндар, са черпели от тази съкровищница на легенди.
	Със своите произведения Омир, Хезиод и техните съперници установили правилата на епоса като литературен вид и създали онзи изкуствен език, чиято употреба се наложила оттогава за всяко произведение от този род. Вярно е, че след тях епопеята в същинския смисъл на думата повече не е намерила въплъщение в големи шедьоври на гръцката литература: нито „Персийските песни“ на Хойрил от Самос в края на V в., нито „Тебаидата“ на Антимах от Колофон през първата половина на IV в. притежавали необходимите достойнства, за да просъществуват. Но „химните“, наречени Омирови, особено онези, които възпявали Аполон, Хермес или Деметра, са добри образци на религиозната поезия в епически стил и са оказали положително влияние върху александрийските поети. А чрез Вергилий всички западни литератури са наследили от Омир своето схващане за епоса.

	* * *

	Повече и по-ярко, отколкото със създадените непосредствено след Омировите поеми произведения, архаичната епоха се е прославила в литературата с разцвета на лириката или лирическите песни, и то в двете форми, в които древните познавали този литературен вид: хоровата песен и _монодията_ (т.е. соловата песен). Тези поетически произведения, от които за съжаление са запазени незначителни фрагменти, тогава са се радвали на широка популярност. Те отговаряли на голямата склонност, която гърците открай време са проявявали към музиката, смятана от тях за основен елемент на възпитанието. По правило тези песни били акомпанирани на лира, инструмент със седем струни, които отначало опъвали върху черупка от костенурка, за да получат резонанс; изобретяваното й приписвали на Хермес, както свидетелствува „Омировият химн“ за този бог. С различни изменения и усъвършенствувания постигнали по-голям диапазон на звука: китарата е лира с дървена кутия, по-голяма от резонатора, направен от черупка на костенурка. Употребявали също и флейта (_авло`с_), не напречната флейта, която е ново изобретение, а права флейта, нещо като свирка (която се държи отвесно като кларинет), обикновено двойна, като двете цеви се събирали при мундщука. Песента и музиката били тясно свързани: песенните ритми, които още можем да анализираме благодарение на указанията, оставени ни от древните метрици като Хефестион (краят на I — началото на II в. от н.е.), добивали пълната си стойност в зависимост от музикалния съпровод, който не е запазен.
	Лирическата поезия била много разнообразна. Тя нямала специален език като епоса и допускала използуването на всички диалекти в зависимост от произхода на поета и от публиката, за която била предназначена. Темите отговаряли на най-различни поводи и преживявания: религиозни химни — _номи_, свещени песни — _пеани_ или _дитирамби_, маршови песни за процесии, хорови песни за танци, войнствени елегии, победни песни (_епиникии_), прославящи победителите в игрите, любовни песни, погребални оплаквания, гуляйджийски песнички, песни, призоваващи гражданската съвест — всички чувства на човека намирали израз в гръцката лирика. Наистина, както би могло да се очаква, повечето от тези чувства са имали връзка с града и божествата му. Но страстите на отделния човек, омразата или любовта в техните прояви, най-дълбоко свързани с личността, също вдъхновявали поетите; до известна степен гърците още тогава са придали на лириката характера на лична поезия, който днес й даваме и ние.
	Повечето от произведенията на тези поети са достигнали до нас само в повредени фрагменти. През VII в. Терпандър, родом от Лесбос, по-известен като музикант, отколкото като поет, се прочул с виртуозното си свирене на седмострунна лира и съчинявал предимно _номи_ (религиозни химни). Лидиецът Алкман\* от Сарди писал химни, отличаващи се с благородство и изящество, за празниците в Спарта, където хоровото пеене било много на почит, докато Тиртей окуражавал лакедемонските хоплити с бойните си песни. Йониецът Мимнерм\* от Колофон, изкусен свирач на флейта, възпявал любовта и радостите на живота вече в епикурейски тон. Архилох от Парос, чиято личност можахме да опознаем по-добре благодарение на последните изследвания, участвувал в борбите на гръцките заселници в Тасос срещу техните гръцки или „варварски“ противници; в елегиите си и в другите лирически поеми, които са написани в изящна метрика, той се оставя да бъде увлечен от буйните си чувства. Според Платон, Сократ го поставял наред с Хезиод, ако не и с Омир. Неговата поезия, дори в оскъдните останки, които са запазени, и днес още ни поразява със силата и проникновението си.
	Малко по-късно, на прехода от VII към VI в., лесбосецът Арион от Метимна посещавал двора на коринтския тиран Периандър; неговият образ е замъглен от легендата, според която той бил спасен при едно корабокрушение от делфин, но изглежда, че именно той е преобразил и обогатил дитирамба, свързан с култа на Дионис. Това било също времето на Солон, атинският законодател, който посветил на съотечествениците си елегии с голямо гражданско вдъхновение. Съвременникът му Стезихор\* от Химера в Сицилия разработвал в химните си митове, чертаейки така пътя към Пиндаровата лирика. Понеже говорел лошо за Елена в една от поемите си, той бил наказан със слепота и възвърнал зрението си едва след като поправил грешката си с нова поема „Палинодия“, в която отхвърлил предишните си твърдения против прочутата героиня. Към същото поколение принадлежат и двамата лирици от Лесбос Алкей\* и Сафо, чието творчество познаваме от по-дълги фрагменти. Докато първият внася в своите любовни и трапезни песни известни политически елементи, като нападките срещу митиленския тиран Питак, Сафо в жарките си стихове говори единствено за силното чувство, което й вдъхват младите й другарки, и образите й са запазили цялата си сила до ден-днешен.
	По-късно, през VI в., се появяват йониецът Хипонакс\* от Ефес със своите яростно сатирични ямби и Ибик от Регион във Велика Гърция, ученик на Стезихор, който внесъл в хоровата поезия на учителя си по-лични настроения. Ибик поддържал връзки с Поликрат, тирана на Самос, който привлякъл в двора си и Анакреон от Теос в Йония, станал по-късно любимият поет на Пизистратидите. Еротичните и бакхическите песни на Анакреон са останали като образец на нежен лиризъм. В дорийската Мегара поетът Теогнис\*, под чието име са достигнали до нас около 1400 елегически стиха, често със съмнителна автентичност, изразява в горчиви максими чувствата на аристократ, озлобен от борбите между партиите. Затова пък Симонид от Кеос, който живял последователно под покровителството на Пизистратидите, на владетелските дворове в Тесалия и на тираните в Сицилия и Велика Гърция, придал на триумфалната ода завършената й форма преди Пиндар, а същевременно минавал и за майстор на епиграмите, тези къси поеми, предназначени да бъдат издълбавани върху погребални и възпоменателни паметници. На него се приписват много от епиграмите от времето на Гръко-персийските войни.
	От всички тези поети единственият, за когото можем да съдим непосредствено от творбите му, е Пиндар, живял през първата половина на V в. Въпреки че повечето от произведенията му са изчезнали, запазени са четири книги „Епиникии“, които достатъчно добре показват силата на неговия гений. По повод на атлетическите победи в общогръцките игри, за които знаем на каква слава са се радвали в очите на гърците, великият тивански лирик умее да съживява в сбита форма с вълнуващи слова подходящи за случая митове, в които влага дълбок религиозен и морален смисъл. Никога поетически език не е бивал по-сбит и не е въздействувал по-силно. Въпреки известна неяснота, която се дължи повече на плътната тъкан на мисълта, отколкото на подбора на думите или на синтаксиса, Пиндар е оставил за вечността няколко блестящи и чисти мисли като: „Сън на сянка е човекът“ или патетичния призив, който отправя към себе си: „Не се стреми, душо моя, към безсмъртие, а изчерпи извора на възможното!“
	След такива върхове в лириката неизбежно е трябвало да настъпи упадък. Пиндаровият съвременник Бакхилид от Кеос, от когото притежаваме няколко оди, е вече далеч по-слаб. В края на V в. Тимотей\* от Милет, от когото в един папирус е запазена поемата „Перси“, съживява отново, но като го осъвременява, _нома_ (религиозния химн), прославен някога от Терпандър, а Филоксен\* от Китера съчинявал дитирамби. И единият, и другият са силно повлияни от атическата драма, която през тази епоха е била единствената форма на жива поезия. Малко са имената, които се помнят от IV век: Антимах\* от Колофон, който написал една епическа поема, озаглавена „Тебаида“, и използувал елегическата метрика, за да изпее в дългата поема „Лиде“ разкази за нещастна любов. Той се появил като пръв по време поет-учен и така проправил пътя за елинистическата литература, която обаче имала противоречиво отношение към него: ако Калимах го критикувал жестоко, то други го ценели високо. Но ние нямаме запазено нищо от него. Родоската поетеса Ерина\*, умряла млада, възкресява посвоему настроенията на Сафо в една поема в хекзаметри — „Хурката“, фрагменти, от която са запазени в един папирус и която по съдържание, ако не и по форма, заслужава да бъде наречена лирическа.
	Това дълго и сухо изброяване беше необходимо, за да дадем представа за необикновеното богатство на гръцката лирика през архаичната и класическата епоха. Както за епопеята, гръцкият гений е определил закони и за този литературен вид в най-различните му аспекти. Без съмнение по-късната литература на александрийския свят и на Рим е обогатила още повече възможностите на интимната поезия. Но разширявайки кръга на своите мотиви, тя останала в същността си вярна на поетическите форми, създадени от първите гръцки поети.
	{img:166_omir.jpg|#Ил.153 Омир. През Античността е имало няколко типа Омирови „портрети“, всичките напълно въображаеми. Репродуцираният тук, познат от много римски копия, отговаря на представата, която имали за образа на поета през елинистическата и римската епоха: сляп старец с вдъхновен израз на лицето. (Музеят в Неапол).}
	{img:167_kitara.jpg|#Ил.154 свирач на китара. Атическа червенофигурна амфора (към 480 г. пр.н.е.). Музикантът удря струните с плектър, привързан към китарата с дълга лента, като същевременно с лявата си ръка спира трептенето на струните в необходимия момент. Вероятно китарата била окачвана на лявото рамо с ремък (за разликата между лира и китара) (вж. ил. 126). Китаристът едновременно пее и свири с отметната глава, обзет от вдъхновение. (Музеят в Бостън).}
	{img:168_svirach_fleita.jpg|#Ил.155 свирач на двойна флейта. Атическа червенофигурна амфора от художника на грънчаря Клеофрадес (към 500 г. пр.н.е). Двойната флейта или авлос се държи до устата с каишка, закрепена за главата с две връзки. Върху дългия си хитон музикантът носи къса дреха без ръкави с твърде необичаен вид. Раздвижените гънки на хитона му показват, че свирейки, той енергично се завърта около себе си. (Британски музей, Лондон).}
	{img:169_alkei.jpg|#Ил.156 Алкей и Сафо. Атическа червенофигурна ваза (към 480–470 г. пр.н.е.). На тази ваза от много особен тип (едно устие при поставката позволявало вазата да бъде изпразвана, без да се мести) художникът-керамик много талантливо е изобразил двамата големи лирици от Лесбос, живели повече от век преди това. Тези „портрети“, плод на въображението, показват как хората са си представяли поетите, чиито стихове били изпълнявани при акомпанимента на лира. (Музеят в Мюнхен).}
	{img:170_anakreon.jpg|#Ил.157 Анакреон. Римско копие на статуя от V в. Оригиналът, който е бил положително от бронз, се приписва с голяма вероятност на Фидий. Този портрет е въображаем и е изработен половин век след смъртта на Анакреон. Дънерът е добавен от кописта. Поетът е бил представен свирещ на лира (инструментът е изчезнал заедно с ръцете, които са го държали): той леко се поклаща в унеса на вдъхновението. (Глиптотека Ни Карлсберг, Копенхаген).}
	{img:171_sofokul.jpg|#Ил.158 Софокъл. Римско копие на статуя от IV в. Въпреки че това е посмъртен портрет, индивидуализираният му характер е несъмнен: скулпторът, който е изваял оригинала към 340–330 г. пр.н.е., трябва да е имал за образец автентични портрети на поета. (Латерански музей, Рим).}
	{img:172_eshil.jpg|#Ил.159 Есхил. Бюст от римската епоха, копие от оригинален портрет, направен малко преди смъртта на поета в 456 г. Наскоро беше идентифициран с твърде основателни доводи. Този портрет е възпроизведен на много гравирани полублагородни камъни от римската епоха. (Музей на Капитолия, Рим).}
	{img:173_evripud.jpg|#Ил.160 Еврипид. Бюст от римската епоха по статуя от IV в., самата тя изваяна по автентичен портрет. От този бюст има над 25 запазени копия, което говори за неговата популярност и за уважението към поета след смъртта му. В сравнение със строгостта на Есхиловия портрет и спокойното благородство в образа на Софокъл лицето на Еврипид изразява доброто и меланхолия. (Глиптотека Ни Карлсберг, Копенхаген).}
	{img:174_herodot.jpg|#Ил.161 и 162 Херодот и Тукидид. В преклонението си пред гръцката литература образованите римляни често поръчвали за градините и библиотеките си скулптурни портрети на класически писатели, като често поставяли върху един и същ стълб главите на двама писатели, опрени гръб о гръб. Такъв е случаят с двойната херма на историците Херодот (ил. 161) и Тукидид (ил. 162), идентифицирани благодарение на един надпис. Според стиловите им особености тези два портрета, изглежда, са изпълнени по оригинали от края на V или началото на IV в. Чертите са достатъчно индивидуализирани, за да можем да ги приемем като достоверни портрети. (Музеят в Неапол).}
	{img:175_hipokrat.jpg|#Ил.163 Хипократ. Бюст от римската епоха по оригинален портрет от края на V или началото на IV в. На подставката, върху която е стоял този бюст, е издълбана една прочута Хипократова максима, по която е станало и идентифицирането. (Музеят в Остия).}
	{img:176_sokrat.jpg|#Ил.164 Сократ. Бюст от римската епоха. Известни са три главни типа на Сократови портрети, и трите подчинени с малки различия в детайлите на традиционния образ, описан от Платон, според който философът обладавал живописната грозота на Силен. Типът, към който принадлежи този паметник, е най-старият и датира от началото на IV в., т.е. малко след смъртта на Сократ. (Музеят на Ватикана).}
	{img:177_platon.jpg|#Ил.165. Платон. Херма от II в. от н.е. Известни са близо 20 реплики от този портрет, направен вероятно по статуята, която скулпторът Силанион изваял, докато Платон бил още жив, към 365 г. (Глиптотека Ни Карлсберг, Копенхаген).}
	{img:178_pronomos.jpg|#Ил.166 вазата Прономос. Този прочут кратер с валути дължи името си на свирача на двойна флейта, който се вижда в средата на долния регистър. (Надписът над главата му показва, че се е наричал Прономос). Около него свирач на лира и няколко хоревти, костюмирани като сатири (единият държи маската си в ръка). На горния регистър — Дионис, излегнал се върху ложе с Ариадна, точно над Прономос. По` вдясно жена, седнала в долния край на леглото, държи маска. Ерос й подава гирлянда. Още по` надясно двама актьори с маски в ръка представят Херакъл и Силен. Живо изображение на действуващите лица в някое драматическо представление в Атина от края на V в. (Музеят в Неапол).}
	{img:179_horove.jpg|#Ил.167 и 169 комически хорове. Атическа чернофигурна чаша (началото на V в.), украсена с две групи хоревти, едните яхнали щрауси, а другите — делфини. Пред всяка група стои свирач на двойна флейта. Ясно личи колко въображение са влагали в изработката на костюми, които трябвало да възбуждат любопитството на публиката, още от наченките на атическата комедия. (Музеят в Бостън).}
	{img:180_konnizi.jpg|#Ил.168 конници. Атическа чернофигурна амфора (третата четвъртина на VI в.). Хор от ездачи, възседнали актьори, маскирани като коне, крачи под звуците на двойна флейта. По времето на Теспис, повече от един век преди „Конници“ на Аристофан, вече е съществувал същият маскарад. (Музеят в Берлин).}
	{img:181_demosten.jpg|#Ил.170 Демостен. Римско копие на известния посмъртен портрет, творба на скулптора Полиевкт, издигнат на Атинската Агора през 280 г. пр.н.е. Ораторът е представен с дрехите, които обикновено носел, когато произнасял речите си. Със сключени ръце той размисля, преди да заговори. (Глиптотека Ни Карлсберг, Копенхаген).}
	{img:182_eshin.jpg|#Ил.171 Есхин. Римско копие на портрет на оратора от втората половина на IV в. пр.н.е. Срв. с посмъртната статуя на Софокъл (ил. 158), която е от същото време. Оригиналите на тези статуи, както и тази на Демостен, били бронзови. (Музеят в Неапол).}
	Хронологически трагедията и комедията са възникнали доста по-късно от другите поетически видове. Видяхме как те са се появили в Атина по времето на Пизистрат: трагедията произлязла от дитирамба, комедията — от фалическите песни на Дионисовия култ, с който драматичните представления си останали свързани. Оттук става ясно защо най-блестящите трагически поети са били атиняни.
	Първото голямо име в трагедията е името на Фриних\*, чиито произведения са изгубени, но били все още ценени в края на V в. В неговите драми има само един актьор, който разговаря с хора, което ще рече, че пиесите му имали повече характер на оратория, отколкото на истинска драма. Негова е заслугата пръв да потърси сюжети в историята на своето съвремие: „Превземането на Милет“ пресъздава неуспешното въстание в Йония през 494 г., а „Финикийки“, представена към 476–475 г., има за сюжет последиците от битката при Саламин. Четири години по-късно Есхил написал под негово влияние „Перси“. Все пак Фриних обикновено вземал теми от богатия репертоар на епичните легенди; неговите наследници правели същото, без обаче да се чувствуват обвързани от митологическата традиция, която никога не била схващана като догма.
	Трима големи атически поети от V в. въплъщават за нас цялата гръцка трагедия: Есхил, най-възрастният от тримата — през първата половина на века, Еврипид, най-младият — през втората половина, и Софокъл, който живял деветдесет години — почти през цялото столетие след края на Гръко-персийските войни. В техните произведения, от които познаваме само ограничения подбор, направен от граматиците от по-късно време за учебни цели, можем да видим как постепенно е еволюирало схващането за трагедията. Ролята на хора, отначало твърде голяма, постепенно намалява едновременно с първостепенното значение, което имал първоначално лирическият елемент. Диалогът се развива и става по-жив. Есхил вмъква в драмата втори актьор, после по подражание на по-младия Софокъл — и трети. Понеже всеки от тези актьори, сменяйки костюма и маската, може да играе последователно различни роли, възможностите на сцената се разширяват и действието, отначало съвсем ограничено, добива все по-голямо значение. У Еврипид участието на хора е сведено до ролята на дискретен свидетел, чиято намеса служи преди всичко да разделя главните моменти на трагедията; той заема _орхестрата_ и занимава публиката през паузите, които съответствуват на нашите антракти. В замяна на това нарастването на драматичното напрежение, неочакваните обрати, все по-пълното разкриване на чувствата на действуващите лица, словесните двубои между главните герои стоят в центъра на вниманието и на поета, и на публиката. Авторът ни разказва една история, вълнува ни, буди у нас страх или състрадание, постъпва вече като истински трагически поет; също и тук гръцките автори са установили правилата на литературния вид и са ги завещали на европейската литература.
	Съвременната трагедия дължи на гръцките трагици не само литературната техника, а преди всичко онова, което винаги е обуславяло нейното благородство и величие: тревожния проблем за Съдбата. Драмите на Есхил, Софокъл и Еврипид представят съдбата на човека такава, каквато я решават свръхестествени сили. Есхил, ръководен от вярата, която се подхранва от източниците на свещената традиция, показва смъртните като подвластни на _Немезида_ изложени на отмъщението на ревнивите богове, които наказват всяка крайност, всяко нарушение на ритуалния закон; но едно вече по-развито чувство за справедливост, на което става изразител град Атина чрез гласа на Ареопага, идва да смекчи, както е в епилога на „Орестия“, строгостта на присъдата. Софокъл обича да ни занимава с жертвите на жестоката съдба, чиито ненадейни обрати объркват намеренията и самонадеяността на хората. От това жалко безсилие се ражда покъртителното страдание на „Едип цар“. Но едно по-висше схващане за нравствения закон, както е в „Антигона“, издига в очите ни тези обречени от съдбата хора, когато те се жертвуват за някакъв идеал. Еврипид, най-сложният от тримата поети, проявява известна склонност към многословие и като че ли твърде леко прибягва до намесата на боговете; наред с това обаче той въвежда драматични перипетии и неочаквани обрати, за да предизвика състрадание към нещастията на своите герои, жертва на ударите на съдбата. Няколко от неговите трагедии завършват със същите многозначителни стихове: „Това, което ни идва от горе, взема различни форми. Разнолики и измамни са делата на боговете. Онова, което човек предвижда, не се осъществява. Божествената воля има неведоми пътища. Това е поуката от пиесата.“ Така, подхвърляни от висши сили, нещастните хора търпят безброй мъки, за които понякога сами са отговорни, но които понякога съумяват да надмогнат с величието на духа си. Тази тема все още предизвиква нашето възхищение и симпатия.
	По-чужда за нашите съвременни схващания е гръцката класическа комедия. Още в края на VI в. сицилианецът Епихарм\* писал комедии на дорийски диалект, които почти не познаваме, но които древните и особено Платон ценели високо заради дълбоката наблюдателност, която те разкривали, и за ценните максими, с които били изпъстрени. На дорийска земя, в Мегара, близо до Атина пуснала здрави корени традицията на късите комични и очевидно доста примитивни представления. Влиянието на тези първи опити, както и твърде свободните песни и шеги, с които били съпровождани дионисовите шествия в Атика, довели до възникването на т.нар. „стара“ комедия, която бързо заела мястото си наред с трагедията в официалните състезания, устройвани по време на Дионисовите празници. Известни са около 40 автори на „стари“ комедии, което показва популярността на този типично атински литературен вид през V в. Кратин\*, който започнал да твори през 455 г., Евполис\* и Аристофан\* през последната четвъртина на века били неговите най-известни представители. Само от Аристофан са запазени цели пиеси, които дават представа за вкусовете на атинската публика.
	„Старата“ комедия е винаги произведение на обстоятелствата и конфликта, в което не се търси правдоподобност, а смях чрез буфонади и непрестанни намеци по злободневни въпроси. Обикновено сюжет на комедията е някое чудновато или смешно начинание, изпълнявано от главния актьор в присъствието на хор от колоритно предрешени персонажи — хора, животни или персонифицирани абстракции. В редица епизоди виждаме как героят постига целите си въпреки всички пречки. После, след една интермедия без всякаква връзка със сюжета, в която хорът се обръща към зрителите, за да изрази отношението на автора към един или друг злободневен въпрос, нова поредица от скечове показва последиците от създадената ситуация, докато се стигне до финалната процесия, с която хорът напуска сцената, прославяйки Дионис. Изхождайки от тази типична схема, поетите имали пълна свобода да забавляват публиката както им хрумне: от каламбура до изтънчената литературна пародия, от циничните шеги и непристойности до най-нежната поезия, от грубите лични нападки до комичните забележки и характери — всичко било позволено, всичко се приемало охотно. Тонът на Аристофановите комедии е извънредно разнообразен и лекотата, с която той минава от грубото към най-изисканото, смайва съвременния читател. Но ако ни смущават някои недодялани шеги или озадачават политически алюзии, които не можем да разберем, то все пак ни завладяват живото остроумие, което не е избледняло през вековете, поетическият полет и чувството към природата, запазили в нашите очи свежестта и привлекателността си. Никоя друга литературна форма не ни поставя в по-непосредствена връзка с народа на Атина по времето на Сократ, Алкивиад и Тукидид, никоя не ни внушава до такава степен впечатлението, че е свидетелство едновременно за своя автор и за неговото време.
	Последните пиеси на Аристофан, писани в началото на IV в., се различават чувствително от първите: в „Жените в народното събрание“ или в „Плутос“ поетът се ориентира към нова форма на комедията, наречена „средна“ комедия. Ролята на хора се стеснява, свободата на фантазията е вече по-ограничена. Личната сатира отстъпва място на социалната, личните нападки — на обрисовка на човешки типове, смешните хрумвания — на пародийно представяне на мита. Приемниците на Аристофан, като Антифан или Алексис от Турии, изглежда, са били плодовити писатели, на които се приписвали стотици пиеси. Но ние не знаем почти нищо за тях и гръцката комедия, както и трагедията, не е създала повече шедьоври през IV в. до появата на Менандър, който принадлежи вече към елинистическата епоха.

	* * *

	Не бива да ни учудва, че в гръцката литература първите прозаици са се появили значително по-късно от първите поети. Това е общо явление, за което дори древните са си давали сметка. Плутарх говори за него в един известен пасаж на своя диалог „За пророчествата на Пития“. Възникването на обикновената проза, лишена от всички украшения на поетическия стил и от опората, която мерената реч дава на паметта, бележи чувствителен напредък в развитието на рационалната мисъл и изразява първичния стремеж на човека да дири и излага истината. Това издирване на гръцки се казва история: тя се занимавала отначало със събитията в живота на човека и с естествения кадър, в който те се разиграват. Оттук идва и самото име на историята, която първоначално не са отделяли от географията.
	Гърците смятали Омир за първия историк и отначало не са правили разлика между история и епос. Първите произведения, в които прозират интереси от историческо естество, са все още епически поеми като „Основаването на Колофон“, произведение на философа Ксенофан\* от VI в. Традицията била продължена в началото на следващия век от поета Паниасис, чичо на Херодот, за когото вече говорихме; той разказва в своите „Йонийски песни“ за основаването на първите градове в Йония от Кодрос и Нелей в много отдавнашни времена. Също така винаги любознателните йонийци се увличали от фантастичните разкази за едно пътешествие из непознатите земи на север от Черно море, каквато била „Поемата за Аримаспите“, приписвана на полулегендарна личност — Аристей от Проконес, който трябва да е живял в средата на VII в.
	Хекатей\* от Милет, който играл важна политическа роля в края на VI в. и по време на въстанието в Йония, скъсал с тази традиция и съставил в проза на йонийски диалект „Генеалогии“, сборник от легенди, интерпретирани в светлината на наивен рационализъм, и преди всичко едно общо описание на населените земи, озаглавено „Периегеза“, с което Херодот си е служил много. От фрагментите, които са останали, се вижда, че той е проявявал жив интерес към етнографията, а и вече известен критичен дух. „Предавам тук — заявява той — това, което вярвам, че е истина: защото разказите на гърците са твърде различни и по мое мнение смешни.“ Той усъвършенствувал употребата на географските карти, изнамерени по-рано от Анаксимандър. Хекатей имал редица подражатели през V в., като Акузилай от Аргос, Харон от Лампсак, Хеланик от Митилене и атинянина Ферекид, но никой не достигнал славата на Херодот от Халикарнас, първият прозаик, от когото е запазено цяло произведение и когото Цицерон с право нарича „баща на историята“.
	Наистина Херодот е определил в основните й черти формата на този литературен вид. Задачата на историка е да изложи своите изследвания, за да се спасят от забрава великите дела на хората. Произведението има за цел едновременно да развлича и да дава знания, но тези задачи се подразбират, тъй като основното изискване е обективността на разказа. Когато има различия между изворите или очевидна неправдоподобност в традицията, авторът прави своята критика и собствен избор според критерии, които той смята за основателни. Естествено неговите критерии не са непременно тези, които днес ни се струват най-добрите, но важното е, че те по начало имат рационален характер. Да установи добросъвестно истината, да разкрие връзката между причини и следствия, да опише нравите на народите, да обрисува портретите на знаменити личности, да представи живописни и оживени сцени, да запише големи събития, достойни да бъдат запомнени, да внуши полезни мисли, при случай да възбуди любопитство с някоя странна и изненадваща подробност — ето каква цел си поставя Херодот и той чудесно я постига благодарение на широката си осведоменост, придобита от много четене и същевременно от личните му задълбочени проучвания, благодарение на живата си симпатия към народите и хората, непомрачена от предразсъдъци спрямо расите и културите, благодарение на живия си ум, който се отнася с недоверие към басните, но дълбоко тачи нравствените закони и боговете. Гръцкият и „варварският“ свят оживяват в неговата „История“, която ни осведомява и ни доставя наслада с неподражаемото изкуство на автора да описва понякога многословно, понякога сбито, да променя изразните си средства съобразно с интереса си или фантазията си, да се впуска на места в твърде дълги отклонения, да се разпростира в подробности, които му се струват забавни, после непринудено да се връща към главната тема с наглед безгрижна лекота, която изисква съпричастността на читателя. Освен това този пръв образец на гръцката проза е запазил чудната си свежест, като че ли наистина — да си послужим с израза на един византийски учен — „славеят от Халикарнас“ е съумял „да украси хубавия си стил с всички цветя на йонийския диалект“.
	Херодот бил съвременник на Перикъл, с когото впрочем се познавал в Атина. Атинянинът Тукидид\* принадлежи към следващото поколение, станало свидетел на Пелопонеската война. След като бил едно от действуващите лица, понеже бил стратег в Тасос и не могъл да попречи на Бразидас да превземе град Амфиполис, Тукидид бил отстранен от длъжност поради този неуспех и трябвало оттук нататък да се задоволи с ролята на наблюдател. Но той следял с неотслабено внимание целия развой на войната и вярно я описал. Неговият труд се различава от произведението на Херодот може би не толкова по задачите, които авторът си поставя, и по методите, които възприема, за да ги осъществи, колкото по темперамента си и по склонността си към дълбоки размисли. Поставил си за цел да опише, както „бащата на историята“, голямото военно сблъскване между два народа, Тукидид не си позволява никаква лекота или безгрижие. У него са редки отклоненията и анекдотите. Разказът му протича строго хронологично, като ритъмът му се определя от годишните времена поради липсата на надежден граждански календар. Умът на автора е винаги в напрежение поради желанието му да разбере събитията, да обясни логическата им връзка и техните причини, да разкрие дали те се дължат на отделни лица, на обществото, на природата или на икономиката. Той проявява безкомпромисна точност при изнасянето на фактите, наблюдавани с безпристрастното око на тактика или стратега, без какъвто и да е стремеж към живописното и забавното. От тази сухота понякога — но рядко — се ражда патетичното, както например в разказа за чумата в Атина или за заробването на атиняните след поражението в Сицилия. В услуга на този трезв и проницателен ум е обработеният и гъвкав стил, който избягва симетрията, не отхвърля непоследователността в синтаксиса, умее да каже много с малко думи; този пръв паметник на атическата проза вече показва, особено в речите, какво чудесно оръдие на мисълта щял да стане след време диалектът на Атина.
	Подемайки описанието на събитията от 411 г., там, където го прекъснал Тукидид, за да доведе повествованието си последователно до 362 г. и до битката при Мантинея, атинянинът Ксенофонт\*, един от учениците на Сократ, се наложил със своята „Гръцка история“ като приемник и продължител на Тукидид. Въпреки това нито в този наистина полезен труд, нито в „Анабазис“, посветен на експедицията на Десетте хиляди, в която сам той участвувал, нито в историческия роман за възпитанието на персийския цар Кир, известен под името „Киропеди`я“, този блестящ полиграф не издържа сравнение с предшествениците си. Наистина той е приятен, ясен, жив, достатъчно добре осведомен, но изискванията на неговия ум като че ли са по-ограничени: той не търси дълбоките причини, психологията му е по-елементарна, той охотно идеализира личностите, които му допадат — с една дума, в историята, написана от Ксенофонт, липсва плътност и дълбочина; но това показва още по-ясно до каква степен общите принципи, наложени негласно от Херодот и Тукидид, са били окончателно признати и приети, щом с по-скромните си качества Ксенофонт безспорно е заслужил да бъде наречен историк, понеже честно се е стремял да съблюдава тези принципи.
	Наред с тези три големи фигури на гръцката историография през IV в. са известни голям брой автори и трудове, чиито имена са само споменати или цитирани в по-дълги или по-кратки пасажи. Ктезий от Книдос написал в началото на IV в. „История на персите“, която Динон от Колофон завършил. Теопомп от Хиос, роден към 377 г., е автор на едно резюме на Херодот и на една история на Филип II Македонски. В папируси са намерени фрагменти от анонимен труд, наречен „Гръцка история от Оксиринхос“\*, който очевидно е написан през първата половина на IV в.: в него се описват събитията през 396–395 г. Ефор от Куме, който написал по-голямата част от своя труд след 350 г., пръв замислил една всеобща история, в която събрал резултатите от обширна компилация; три века по-късно Диодор от Сицилия използувал нашироко този труд в своята „Историческа библиотека“. И най-после редица историци, познати под жанровото име _атидографи_\*, са посветили трудове на историята на Атика, каквато по-рано съставил и Хеланик.

	* * *

	Създаването и развоят на историята като литературен вид е само един от аспектите, макар и много важен, на наченките на рационалната мисъл и научното мислене, голямата заслуга, за които се пада на гърците от архаичната и класическата епоха. Успоредно с проучването на човешките общества и тяхното развитие, от началото на VI в. в Йония възникват научното изследване и философията. С имената на Талес от Милет и на Питагор от Самос (впоследствие изгнаник в Кротон) — единият в началото, другият през втората половина на VI в. — са свързани първите теоретични издирвания в областта на математиката и астрономията, които у Питагор се преплитат с особени мистични тежнения, оказали дълбоко и трайно влияние. Други милетчани, като съвременника на Талес — Анаксимандър и ученика му Анаксимен, също са размишлявали върху природата и истинската й същност. В края на века Ксенофан от Колофон развил в стихове една теория за единния безличен бог, като разкритикувал многобожието, което придава човешки образ на боговете. Парменид\* от Елея, който в родния си град подготвил своя ученик Зенон\*, и Емпедокъл\* от Агригент по това време също употребявали поетичната форма, но с повече блясък от Ксенофан, за да изложат схващанията си за битието. Техният съвременник Хераклит от Ефес, който писал в проза, провъзгласил, че всичко е непрекъсната борба, движение и развитие. И сега още долавяме силата и оригиналността на тези първи мислители в доста многобройните фрагменти, които са запазени в цитатите на писателите.
	През V в. Анаксагор от Клазомене, който в Атина станал приятел на Перикъл, смятал, че първичната същност на света е Разумът, който е внесъл ред в първоначалния Хаос. Освен това той прилагал рационалистична критика спрямо много, и то широко разпространени предразсъдъци, като например божествеността на звездите, или дори спрямо някои форми на предсказания; тази му склонност към свободното мислене станала причина да бъде изгонен от Атина, след като го обвинили в безбожие. Демокрит\* от Абдера, малко по-млад от Анаксагор, измислил понятието атом, в който намирал обяснението на всички неща, включително и на боговете. Хипократ от Кос, произхождащ от семейство на лекари, което тачело култа на Асклепий, прилагал в лечителското изкуство принципите на рационалното наблюдение; със своите трудове той положил основите на клиничната медицина и същевременно определил задълженията на лекарите в прочутата клетва, която и днес си остава златно правило за тях. По същото време Атина приела с въодушевление, което не й попречило по-късно да ги предава на съд за безбожие, софистите и тяхното учение; те идвали там да дават уроци по диалектика и красноречие срещу заплащане в брой. Чрез диалозите на Платон ние можем да оценим виртуозността на Горгий от Леонтини или на Протагор от Абдера, способни да предизвикат съмнение във всичко, боравейки с противоречиви съждения.
	От разсъждения върху космогонията (или произхода на света) до скептицизма, почиващ върху разума — ето в общи линии пътят, който е следвала гръцката философска мисъл от възникването й до момента, когато към 430 г. учението на Сократ започнало да дава плодовете си. Влиянието, което този моралист оказал със словото и примера си, е изиграло толкова важна роля, че днес всички философи преди него се наричат предсократици. „Човекът — е казал Протагор — е мярката за всички неща.“ Сократ поставя в центъра на своите занимания изучаването на човешката душа и препоръчва на всеки да се опита най-напред да опознае сам себе си, според тълкуването, което той давал на една делфийска максима. Психологически наблюдения и морални размишления — това е поглъщало вниманието му. Обигран в словесната ловкос: на софистите, той умеел да използува обикновени примери, взети от всекидневния живот, за да се приближава бавно, но сигурно към опознаването на истината и добродетелта. „Сократ пръв — казва Цицерон в «Тускулански разговори» (V, 10) — свали от небето философията настани я в нашите градове, въведе я дори в домовете ни и я задължи да се занимава с практическия морал, с проблема за доброто и злото.“ Видяхме по-горе защо неговите забележителни заслуги на гражданин и мислител не го спасили от смъртното наказание. Но той бил вече изиграл ролята си на инициатор и дал нужния тласък на философския гений на Платон.
	Ако Сократ не е написал нищо, то ученикът му Платон бил удивително продуктивен, и е показателно, че в голямото корабокрушение, сполетяло античната литература, неговите многобройни трудове са оцелели почти изцяло. Това изключително обстоятелство се обяснява не толкова с щастлива случайност, колкото с широко разпространеното убеждение, че произведенията на Платон наред с Омировите поеми представляват най-висшата изява на гръцкия дух. Многобройните му диалози, като не се смятат апокрифните, са класирани хронологически от съвременните учени въз основа на стилистични критерии, които понякога са спорни. В общи черти тази класификация сигурно все пак отговаря на действителността и позволява да се проследи приблизително духовният път на философа от „Лахес“ до „Закони“ през целия му дълъг и изпълнен с много събития живот. В първите си диалози той се придържа към метода на Сократ и те ни дават, както изглежда, точна представа за неговото учение. По-късно вече се изявява Платоновата личност и той започва да излага собствените си тези чрез устата на своя учител, който е главният събеседник в диалозите му. От въпросите на нравствеността, които го занимавали отначало — да определи какво е храброст, набожност, добродетел или справедливост, изхождайки от проучвания върху езика и поведението на обикновения човек, — той се насочва по-късно към по-обширни и по-смели търсения: да разбере системата на всемира чрез теорията за Идеите (тук Платон се свързва с онтологическите разсъждения на философите преди Сократ), да разбере природата на безсмъртната човешка душа и връзката й с тялото, и да формулира законите, които трябва да ръководят идеалната държава, защото за Платон метафизиката и психологията водят неизбежно до политиката, която трябва да претвори в дело мисълта.
	Неговата непрекъснато обновяваща се и развиваща се мисъл е неизчерпаема по богатството си. Опитът, който Платон извлича от четенето, от пътуванията си, от връзките си с общественици, учени, писатели и други философи, обяснява разнообразието на въпросите, които той разглежда, както и големия брой действуващи лица, които изважда на сцената при всеки спор, за да защищават с удивителна сила и правдивост най-различни и противоположни тези. Формата на диалога позволява това многообразие и не пречи на Платон да прави съответни заключения. Неговото изкуство пък вдъхва живот на всички творби на гения му благодарение на удивително гъвкавия стил, способен да изрази както ирония, така и отвлечена мисъл, да опише поетично пейзаж или мит, както и да пародира някой оратор или софист. Езикът на Платон е недостижим образец на атическата проза: може би никога човешката мисъл не си е служила с по-изтънчено словесно оръдие.
	Влиянието на Платон се разпространило едновременно чрез трудовете и чрез учението му, което от 387 г. той започнал да преподава в гимназиона, посветен на героя Акаде`мос, малко на северозапад от Дипилонската врата край Атина; оттук води началото си името Академия, което било дадено първо на това училище. Не бива да се забравя обаче, че други ученици на Сократ работели в различни насоки: атинянинът Антистен\*, автор на много изгубени диалози и трактати, основал школата на киниците, наречени така по гимназиона в Киносаргес, квартал на Атина, където той преподавал; Аристип от Кирена, теоретикът на удоволствието, проправил пътя на бъдещето епикурейство. Що се отнася до учениците на самия Платон, те всички били засенчени от могъщата личност на Аристотел, законодателят на западната мисъл. Но въпреки че Аристотел е живял точно по времето на Демостен, не бихме могли да го отделим от групата, която работела под негово (Аристотелово) ръководство и чийто колективен труд, насочван от делото на учителя, принадлежи вече към елинистическата епоха.

	* * *

	Ако Платоновата философия намира своя логичен завършек в политиката, както ще стане и с Аристотеловата, то е защото в очите на гърците всичко води към държавата. Тъй като са могли да въздействуват на съгражданите си най-вече чрез словото, не е учудващо, че гърците първи са създали красноречието, установявайки нормите на реториката. От всички литературни видове реториката, възникнала в тясна връзка с развитието на политическата и правна демокрация, се появила последна по време в историята на литературата от класическата епоха. Наистина още към края на VI в., ако се съди по сведенията на Херодот, йонийците от Мала Азия имали вещи оратори като например Аристагор от Милет. По-късно партизанските борби в Атина по времето на Темистокъл и Перикъл предлагали благоприятни възможности на тези, които имали дар слово. Ако речите, които Тукидид приписва на Перикъл, не са строго автентични, то поне историкът заявява (I, 21), че се е придържал, що се отнася до общия смисъл, „възможно най-близко до онова, което е било казано в действителност“; следователно благородното вдъхновение и здравата логика, от които се възхищаваме, са били присъщи на оратора и не са измислени от историка. Но това красноречие е било спонтанно, а не школувано при софистите.
	Появила се в Сицилия в началото на V в., софистиката била в същност наука за разсъждаването, насочена към утилитарни цели; тя бързо станала практика в разсъждението, което привидно изглеждало вярно и използувало всички словесни средства за убеждаване. Видяхме ролята, която тя е играла във философията. Тя е имала още по-голямо значение за развитието на реториката. Хора като Горгий, Протагор, Продик\* първи са определили строго и точно изискванията на речта и стила. Те намерили в Атина отбрана аудитория, която съумяла да извлече полза от уроците им: софистът Антифон, който бил също и политически водач и загинал, осъден от съгражданите си в 411 г. след падането на Четиристотинте, ни е оставил школски образци на фиктивни речи и няколко съдебни речи. Метекът Лизий, разорен от грабежите на Тридесетте тирани, пишел срещу възнаграждение речи за тъжителите, които те трябвало само да прочетат пред съда; запазените блестят с чистотата на езика, ловката аргументация и съвършената си непринуденост.
	От всички тези оратори реторът Изократ, който умрял почти столетник в 338 г., е размишлявал най-много върху своето ораторско изкуство. Слабият глас и крехкото му здраве не му позволявали да говори сам, затова като Лизий той съчинявал съдебни речи за другите, но преди всичко се посветил на преподаването на реторика, при което имал блестящ успех, привличайки младите атиняни не по-малко от Платоновата Академия. В тържествените речи, които публикувал, без да ги произнася, като „Панегирика“ (озаглавена така, понеже била предназначена за _панегира_, т.е. за събирането на гърците по случай Олимпийските игри в 380 г.), той блестящо борави с общите теми в реториката (т.нар. „общи места“), на които придава нови достойнства с хармоничния си и ритмичен език; възхвалата, която отправил към отечеството си Атина в „Панегирика“, имала такъв успех, че самият надслов на речта по-късно добил значението на „възхвала“, което днес му придаваме. Освен това Изократ имал оригинална политическа мисъл. Съзнавайки, че Гърция се изтощава от вътрешните войни, той смятал, че тя трябва да сложи край на разприте и да предприеме под единно командуване завоеванието на персийска Азия. Когато разбрал, че Атина не е в състояние да играе ръководната роля, за която отначало мечтаел, той насочил надеждите си към Филип Македонски и с наистина пророческо прозрение отрано предугадил величавия замисъл на Александър.
	Не бихме могли да си представим по-пълна противоположност на Изократ от Демостен\*. Единият е кабинетен човек, другият — човек на действието. Единият спокойно вае изтънчени фрази, другият се отдава на пламенно красноречие. Единият дълго време вярвал, че македонският цар ще спаси гръцкия народ от упадък, другият яростно се противопоставял на политиката на Филип. И двамата, макар по различен начин, милеели за величието на общото си отечество. Историята в крайна сметка дала право на учения, а не на политика; въпреки това се говори, че Изократ умрял потресен, когато научил вестта за Херонея, докато Демостен, твърд пред поражението, бил удостоен с изключителната чест да произнесе надгробната възхвала на падналите в битката войници. Мрачният и горд глашатай на атинската независимост намерил в борбата срещу Филип повод за едни от най-възвишените полети на мисълта и словото, вдъхновени някога от любовта към отечеството и общото дело; славата му не е затъмнена от това, че в края на краищата той се озовал в лагера на победените. Бичувайки с пламенни слова страхливостта, стремежа към удоволствия и сляпото лекомислие на съгражданите си, той завещал на бъдещите народи пример, за който винаги ще бъде полезно да си спомнят.
	Сравнени с неговото прямо, понякога сразяващо слово, подхранвано от съвършеното владеене на ораторското изкуство, творбите на останалите политически оратори от това време бледнеят, независимо от достойнствата им: Есхин, големият съперник на Демостен, Хиперид\* и Ликург, от които са останали няколко произведения, понякога са ловки, сладкодумни, живи, дори пламенни. Но никой от тях далеч не ни вълнува така, както Демостен. Хубаво е, че завършваме с него краткия преглед на гръцката литература от времето, когато нейното величие е било свързано с независимостта на града държава; в момента, в който тази независимост трябвало да изчезне, с този човек, борещ се за нея, лумва и последното й сияние.


>	Девета глава
>	Изкуство по мярката на човека

	За повечето от нашите съвременници шедьоврите на гръцката литература и мисъл си остават трудно достъпни поради пречката, която представлява езикът. Затова пък шедьоврите на изкуството, събрани в музеите, където те биват често експонирани с възхитителен усет, позволяват непосредствено общуване с гръцкия гений, който ги е замислил и създал. От времето на първите възторзи на Винкелман и на неговите последователи гръцките скулптури, керамика, „медальони“ и накити неизменно приличат любителите и познавачите, за което в наши дни красноречиво говорят високите цени, до които достигат предметите на публичните разпродажби. Най-малката микенска ваза, най-скромната статуетка в геометричен стил, сребърна монета или гема се купуват за невероятни суми на пазарите в Лондон, Базел и Ню Йорк. Какво да кажем тогава за по-значителните предмети — архаични и класически мраморни и бронзови скулптури или червенофигурни вази, рисувани от известен художник? Тяхната стойност днес няма цена. Това възхищение показва колко много още говори гръцкото изкуство на нашите вкусове и чувства. Но не бива да се мисли, че то ни позволява лесно да проникнем в цивилизацията, която го е създала. Въпреки че ни се представя в познати форми, неговата достъпност е само привидна. Чистата наслада, която една гръцка творба доставя на нашето око, възпитано да я разбира благодарение на вековната класическа традиция, не ни разкрива същевременно и онзи особен смисъл, който е вложен в нея. Защото това произведение на изкуството има определена задача: по правило то не е предназначено само за естетическо въздействие, а е трябвало да отговаря преди всичко на някаква практическа или религиозна потребност. Затова най-напред трябва да вникнем в дълбокия замисъл на художника, защото иначе рискуваме да изтълкуваме творбата му погрешно. Ще бъде достатъчно да приведем като пример две широко известни творби.
	Прочутият барелеф „Меланхоличната Атина“, датиращ от средата на V в. и открит на атинския Акропол през 1888 г., стана причина да се изпише много мастило. И колко различни тълкования предизвика! Богинята с шлем на главата, облегната на копието си, е наведена напред към правоъгълна колонка и я гледа с известно равнодушие. Едно от предположенията беше, че Атина чете (наистина в твърде неудобно положение) стела с надпис — сметки на ковчежниците на свещеното съкровище или списък на войници, загинали на полето на честта; други смятаха, че на колонката е представен някакъв предмет или лице, но само нарисуван върху гладкия мрамор, вместо да е скулптиран както останалата сцена, така че времето е заличило този важен детайл; друг някой пожела да види в предполагаемата колонка опростения образ на стената на Акропола, която Кимон частично възобновил; някои пък я вземаха за граничен камък на светилището на богинята, която отбелязва с копието си границите на своята свещена земя. Всички тези обяснения се оказаха погрешни, както бе установено напоследък с помощта на единствения сигурен метод, състоящ се в това, да се постави съответният паметник в поредица подобни и ясно разчетени документи. Много рисунки по вази, съвременни на барелефа, позволяват наистина, без риск да сгрешим, да обясним въпросната колонка като граничен камък или терма, който отбелязвал в стадиона линията на тръгването и линията на пристигането при състезанията по бързина. Именно тази терма е привлякла вниманието на Атина, в чест, на която се провеждали Панатенейските игри и която според легендата сама участвувала в състезания по бързо бягане. Следователно богинята съвсем не е меланхолична и паметникът в същност е оброк, в който някой победител в състезанията по бягане в стадиона е накарал да изобразят божествената покровителка на игрите пред термата, символ на състезанието, в което той е победил. Това твърде прозаично обяснение променя изцяло нашето отношение към барелефа, вече лишен от тайнствеността, която дразнеше нашето любопитство. Повече не може да се поетизира за предполагаемата меланхолия на Атина; но не е ли по-добре да разберем истинския замисъл на творбата, отколкото да се самозалъгваме с неверни представи?
	Друг не по-малко очебиен пример е прочутата бронзова статуя от Атинския музей, наречена „Маратонският ефеб“, която неизменно привлича интереса и възхищението на познавачите, откакто бе извлечена с рибарски мрежи край североизточния бряг на Атика няколко години след Първата световна война. Тук виждаме юноша в леко отпусната поза; лявата ръка е препъната в лакътя и обърната нагоре с дланта, в която е държал някакъв предмет, сега изчезнал; дясната ръка е вдигната, като палецът и показалецът са съединени. Кой бог или смъртен е изобразен в този шедьовър на статуарното изкуство от IV в., чиято изящна и малко небрежна поза ни навежда на мисълта за Праксител? Дали това е момче, което си играе с връвта на играчка, направена от два прилепнали кръга, която още древните са познавали и която в наше време се нарича „ю-ю“? Дали е някой млад победител, изваждаш с една ръка лентата, символ на победата му, от ковчеже, което поддържа с другата си ръка? Дали пък не върти с конец пумпал, поставен на лявата му длан? Или пък е берач на плодове, или виночерпец? Правилното решение бе намерено скоро след откриването на статуята и бе потвърдено със сигурни доказателства: изобразен е младият Хермес, който според „Омировия химн“ в чест на този бог току-що е намерил на пътя костенурка; той я е поставил на лявата си длан и щрака с пръстите на вдигнатата дясна ръка — изразителен жест, който и днешните гърци правят съвсем непринудено, за да изразят радост. Мислейки си, че след малко ще изобрети лирата и черупката на костенурката ще му послужи за резонантна кутия, младият бог простодушно се радва на творческото си вдъхновение. Това тълкуване, подкрепено от много сходни наблюдения, позволява да се обясни точно статуята с „Омировия химн за Хермес“ и възкресява около нея поетичната и свещена атмосфера, в която е била създадена; така, творбата вече не само очарова погледа ни, но е и свидетелство за религиозната мисъл на своето време.
	Примерите с „Меланхоличната Атина“ и „Маратонския Хермес“ показват ясно, че трябва не само да се наслаждаваме на гръцкото изкуство от архаичната и класическата епоха, а и да го разбираме. То съвсем не е изкуство заради самото изкуство, развлечение за изтънчените, предназначено само за наслада на ума и сетивата. Художественото произведение има смисъл, то отговаря на определени потребности и намерения. Естетическите качества са дадени като допълнение към основната му функция и бихме се излъгали, ако мислим, че художникът се е стремял преди всичко да създаде красота. В същност той е искал да изработи предмет, който да отговаря на целта, за която е предназначен: храмът е дом на божеството, а след това архитектурен паметник; статуята е първо дар, а после пластична творба; купата е чаша за пиене, която добива стойност поради материала и украсата си. Това е много добре изразено от Стендал: „За древните красотата е само придатък към полезното.“ Изкуство за изкуството е теория, чужда на гръцкия дух.

	* * *

	Потвърждение за това намираме, когато проучваме какво място са заемали скулпторите в гръцкото общество. Славата на най-прочутите измежду тях, като Фидий, Иктин\*, Зевксис\* и Праксител не бива да ни подвежда. Нека не приписваме на съвременниците им онази преценка, която е дадена не толкова от тях, колкото от потомството! Ние познаваме големите творци на класическото изкуство главно от произведенията на компилаторите от римската епоха, като Плиний Стари и Павзаний, които са ползували трудовете на учените от елинистическата епоха. Тази критика на изкуството — ако въобще имаме право да я наречем така! — отразява схващането на едно време, когато вкусът към произведенията на изкуството, подхранван от дълга традиция, добил академичен и ретроспективен характер; забелязали са, че в своя труд „Периегеза“ или „Пътуване из Гърция“, писан през II в. от н.е., Павзаний, който изрежда толкова много имена на художници, не споменава за нито един, живял по-късно от II в. пр.н.е. От тази любознателност към Античността обаче почти не можем да получим сведения за това, как гърците от архаичната и класическата епоха са гледали на художниците, докато са били живи. Единствено малкото сведения, които имаме от писателите през V и IV в. — Херодот, Платон, Ксенофонт, — позволяват да се направят някои сигурни заключения, които на пръв поглед биха могли да ни изненадат.
	{img:183_hramut_base.jpg|#Ил.172 храмът в Басе. Уединен в планините на Аркадия, храмът на Аполон Епикуриос е издигнат през втората половина на V в. по планове на Иктин, архитектът на Партенона. Сградата била заобиколена с дорийска колонада, а вътре украсена с йонийска колонада, състояща се от полуколони, свързани със стената чрез нещо като четвъртити стълбове, така че се образувала редица от ниши. При петата странична колона от вътрешната страна колонадата завивала към единичен вътрешен стълб; той и двете съседни полуколони имали коринтски капители, най-старите, които са известни досега. Над вътрешната колонада се разгъвал йонийски скулптиран фриз (Амазономахия и Кентавромахия, които сега се пазят в Британския музей). Храмът е построен от местен варовик, с изключение на вътрешните капители и фриза, които били от мрамор.}
	{img:184_afaia.jpg|#Ил.173 и 174 храмът на Афайя в Егина. Построен още в първите години на V в., храмът е прекрасен образец на архитектура в дорийски стил. За градежа е употребен превъзходен дялан камък. Щуковата облицовка, имитираща мрамор, му е придавала блясък. Неотдавна бяха поставени на мястото им една част от корниза над външната колонада и няколко колони от вътрешната колонада на два етажа (вж. ил. 174), която е служила като допълнителна опора на тавана и покрива. Двата фронтона били украсени с мраморни статуи (вж. ил. 224), които представяли битки, пред Троя с фигурата на богиня Атина в центъра на всеки фронтон. Намерените статуи са в Мюнхен.}
	{img:185_pestum.jpg|#Ил.175 и 176 храм в Пестум, наречен храм на Посейдон. Един от най-добре съхранените гръцки храмове. Построен е от местен варовик и все още е запазена цялата външна колонада с двата фронтона (ил. 215) и част от вътрешната колонада на два етажа (ил. 175). Пред главната фасада на изток съществува още базата на олтара (ил. 176). Храмът вероятно е бил посветен на Хера.}
	{img:186_partenon_propilei.jpg|#Ил.177 Партенонът, гледан от Пропилеите. Сградата се откроява в контражур на утринна светлина над скалистия терен на Акропола. През Античността постройките на Халкотеката са закривали част от западната фасада и храмът можел да се обгърне изцяло с поглед едва от непосредствена близост, почти от половината на пътя (от Пропилеите до него).}
	{img:187_segeste.jpg|#Ил.178 вътрешността на храма в Сегесте. Този храм е останал незавършен още в края на V в.: била е издигната само външната колонада. Колоните са без канелюри, защото канелирането се извършвало едва накрая.}
	{img:188_portik_propilei.jpg|#Ил.179 поглед от юг към вътрешния портик на Пропилеите. Този страничен изглед показва следи от незавършена работа върху южното лице на стената на антата: издатините за пренасяне (които служели при нареждането на мраморните блокове) още се виждат, понеже последната работа по заглаждането на мрамора въобще не е била извършена.}
	{img:189_partenon_zapaden.jpg|#Ил.180 Партенонът: западният ъгъл на дългата северна страна. Заслужава да се отбележи прецизното пасване на канелюрите, което се обяснява с това, че те били издълбавани след поставянето на колоната на мястото й. Единствено метопата на ъгъла не е била унищожена от християните (смятали я за изображение на Благовещение). Виждат се добре мутулите в долната част на корниза. На ъгъла е запазен водосточният улей с капчука във вид на лъвска муцуна.}
	{img:190_ostrovi.jpg|#Ил.181 и 182 бронзовият от Пирея. Тази прекрасна статуя, открита е Пирея през 1959 г., показва майсторството на гръцките бронзолеяри, които още през последната четвъртина на VI в. са умеели да отливат от метал такива творби (височина: 1,90 м). Вероятно това е Аполон, който е държал лък в лявата си ръка. (Национален музей, Атина).}
	{img:191_moshoforut.jpg|#Ил.183 Мосхофорът. Статуя на мъж, който носи на раменете си теле за жертвен дар. Оттук идва и името му, което значи „носач на теле“. От това време (към 570–560 г.) атическата скулптура започва да съчетава строгостта на формата с непосредствено жизнено чувство. За да се подсили въздействието на оцветяването, изработвали очите от стъклена маса или от цветни камъни. (Музеят на Акропола, Атина).}
	{img:192_predskazatel.jpg|#Ил.184 предсказател (източният фронтон на храма на Зевс в Олимпия). Широтата на пластичните форми съответствува на декоративната им функция в архитектурния кадър. В къдриците на косата и брадата се чувствува още архаичният стил, но чертите на лицето вече изразяват класическо благородство и строгост. Срв. с Посейдон от Артемизиона (вж. ил. 80), който е от същото време (към 460 г.). Оцветяването, от което не са останали следи, е засилвало реалистичното въздействие. (Музеят в Олимпия).}
	{img:193_metopi.jpg|#Ил.185-187 метоп на сградата в светилището на Хера Аргейя до Пестум. На тези метопи от пясъчник са представена различни епизоди от митологията, между които и подвизите на Херакъл: битката му с Кентаврите (ил. 185) заема няколко последователни метопи. Другаде героят носи закачени като дивеч на двата края на тояга две злосторни джуджета — Керкопите (ил. 186) или се бори с гиганта Антей (ил. 187). Последната метопа не е завършена и показва първия етап от работата на скулптора, в няколко последователни плана в дълбочина са изрязана само силуетите, формите щели да бъдат заоблени през следващия етап. (Музеят в Пестум).}
	{img:194_hermes_kore.jpg|#Ил.188 Хермес и една коре. Този барелеф (началото на V в.) украсявал малко светилище на Харитите (Грациите, придружителки на Афродита) в съседство с агората на Тасос. Хермес с хламида, островърха плъстена шапка и кадуцей в лявата ръка пристъпва, правейки широк жест на гостоприемство. Зад него жена държи венец или огърлица. Под релефа е издълбано култово предписание, което забранява да се принася в жертва на Харитите коза или прасе. (Лувър).}
	{img:195_zevs_profil.jpg|#Ил.189 профил на Зевс от Олимпия. Тази бронзова монета, сечена в Елида по времето на император Адриан, възпроизвежда най-вярно шедьовъра на Фидий. Въпреки изтъркването се долавя строгото величие, което толкова е удивлявало древните. (Нумизматичен кабинет, Берлин).}
	{img:196_zevs.jpg|#Ил.190 Зевс. Тази глава е възстановена от много фрагменти; по-голяма е от естествена големина и е принадлежала към статуя, която се е намирала в храма на Зевс Олимпийски в Кирена. Датира от времето на Адриан. Скулпторът е силно повлиян от Зевс на Фидий, без обаче да е искал да го възпроизведе точно. Върху мрамора се е запазила част от оригиналната полихромия. (Музеят в Кирена).}
	{img:197_kolesnichar.jpg|#Ил.191 глава на колесничаря от Делфи. Статуята била част от скулптурна композиция, която представлявала колесницата на Полизалос, тиран на Гела, брат на Гелон и Хиерон от Сиракуза, след победата му в Питийските игри през 478 или 474 г. Главата напомня много творбите на етическия скулптор Критий. За отбелязване са очите: роговицата е покрита с бяла стъклена паста, а ирисът и зеницата — с цветни камъни. Устните били покрити с тънък слой червена мед. (Музеят в Делфи).}
	{img:198_glava_strog_stil.jpg|#Ил.192 женска глава от строгия стил. Един от шедьоврите, които красели светилищата в Кирена. Създадена по същото време, като скулптурните творби на Пайоний в Олимпия (към 470–460 г.), тази глава е по-близка до етическото изкуство с малко студената си „калиграфия“, но е издържана в голям стил. (Музеят в Кирена).}
	{img:199_kupa.jpg|#Ил.193 златна купа, посветена от кипселидите. Тази разкошна купа, която е дар от синовете на коринтския тиран Кипсел (втората половина на VII в.), свидетелствува за професионалното майсторство на коринтските златари. Надписът на горния край на купата с коринтска азбука гласи: „Кипселидите посветиха (тази купа) от плячката, (взета) от Хераклея.“ Отнася се до град в Северозападна Гърция, завладян от войските им. (Музеят в Бостан).}
	{img:200_halkidaka_moneta.jpg|#Ил.194 халкидска монета. През IV в. съюзът на халкидските градове е сякъл съюзни монети, на чиято опака страна е изобразена китара. На монетата се чете името на халкидците (буквите са написани разделено по трите страни и започват горе вляво).}
	{img:201_aticheska_kana.jpg|#Ил.195 атическа кана. Тази кана (от втората половина на VI в.) носи подписа на керамика Лизиас върху тясната червена ивица, оставена по средата на вазата. Той с право се гордеел с чудесното си постижение: проста и чиста форма и толкова съвършен черен „фирнис“ покриващ цялата повърхност, че не е имало нужда от никаква украса. (Лувър).}
	{img:202_afrodita_knidos.jpg|#Ил.196 Афродита от Книдос. Една от хубавите (твърде многобройни) антични реплики на Праксителевия шедьовър. Оригиналът е създаден към средата на IV в. Представяйки богинята гола в момента, когато слиза в банята си, скулпторът е показал една от страните на ритуала, имало обичай да се къпят култовите статуи на богините. От друга страна, съвършената голата е алюзия за плодоносната сила на богинята. Хубавите стихове на Лукреций, възпяващи Венера в началото на поемата му „За природата на нещата“, са израз на същата идея. (Лувър).}
	Най-напред трябва да отбележим, че в хора на Деветте музи, дъщери на Аполон, които ръководели благородните занимания на духа, нито една не отговаря за архитектурата и изобразителните изкуства. Това е твърде показателно; то означава, че в очите на гърците работата на архитекта, живописеца\* или скулптора не спада към същия вид творческа дейност като тази на поета, астронома или музиканта. Художникът е твърде много зависим от материала, който обработва, за да бъде поставен редом с онези, които си служат със звуци и думи. Каквото и възхищение да предизвикват произведенията на неговия труд, тяхното създаване съвсем не се приписва на божественото вдъхновение, което откривали у любимците на Музите; на живописеца и скулптора гледали преди всичко като на занаятчии.
	Самото изобразително изкуство ни дава и друго доказателство за това. Известно е, че през римската епоха богатите ценители на изкуството (Цицерон и Плиний Млади го потвърждават) обичали да се обграждат със скулптурни портрети на големите философи, поети и оратори. Украсявали с тях библиотеките и градините си. Затова се правели многобройни копия на истинските или предполагаеми образи на Омир и Платон, на Сократ и Еврипид, на Демостен и Епикур такива, каквито ги били установили гръцките скулптори от IV в. или от елинистическата епоха. Много от тези портрети са запазени и представляват твърде интересна галерия от знаменити образи. В тази богата сбирка обаче няма нито един живописец, нито един скулптор. Разказва се, че Фидий се бил портретувал върху щита на Партенонската Атина, който украсил с релефи, в образа на легендарния скулптор Дедал, до Тезей, на когото пък дал чертите на Перикъл; но атиняните останали възмутени от тази волност, която сметнали за светотатство. Анекдотът навярно е апокрифен и всички усилия да се открие в копията на прочутия щит автентичен портрет на Фидий са останали напразни. И наистина ние не знаем нищо за образите на големите гръцки художници. Нито един, доколкото се простират нашите знания, не ни е оставил собствения си верен портрет, нито пък портрета на някой от учениците или колегите си. А и никой не е помислил да им го поиска, както не са и помислили да поставят в знак на уважение изображенията им на обществено място. Голямото възхищение, което са изпитвали към техните творби, не се е разпростирало и върху самите творци.
	Това отношение може да ни учуди, но то съответствува напълно на социалната йерархия, така, както са я схващали гърците. Щом като в техните очи човекът на изкуството е преди всичко работник или, както се казва на гръцки — _банаусос_, той не може да очаква уважението, което заслужават хората на мисълта, не търсещи материално възнаграждение. Когато Сократ, в произведенията на Платон, говори за Фидий, той го нарича _демиу`рг_, което значи „занаятчия“, „човек на занаята“, а когато споменава за живописци или скулптори, то е, за да ги сравни с хора, ловки в различните ръчни работи или техники. На друго място Платон казва, че софистът Протагор, който вземал много скъпо за уроците си, спечелил сам толкова пари, колкото Фидий и десет други скулптори, взети заедно. А и самите софисти, колкото и да били прочути, били гледани е известно неуважение, защото тяхната дейност не била безплатна. От всичко това се вижда, че художниците далеч не са заемали първо място в гръцкото общество. И все пак скромното им обществено положение не само не се е отразявало отрицателно на тяхното изкуство, но дори ги е стимулирало. Ако изкуството по същество се смята за техника, художникът трябва да се покаже вещ в своя занаят; той не би могъл и да помисли, че може да отдели вдъхновението от сръчността, нито пък че сръчността може да пречи на вдъхновението. Така неговото социално положение го предпазва от склонността към огрубяване или примитивизъм, опасността, от които днес твърде ясно съзираме.

	* * *

	На това поставяне на занаята на преден план, признато и от художници, и от лаици, се дължи изключително високото средно равнище на така наречените гръцки творби „от добрата епоха“. Разбира се, в тогавашна Гърция не са работили само първоразрядни майстори на изкуството. Хранилищата на нашите музеи са пълни с по-посредствени произведения на скулптурата и керамиката. Но дори и тези посредствени творби се отличават с добросъвестност на изпълнението, което отразява всеотдайното старание на художника-занаятчия и сигурната му ръка. С това се обясняват и достойнствата на големите ансамбли на декоративната скулптура, които са ни завещали гърците и които представляват преобладаващата част от запазените автентични творби на „голямата епоха“: фризът и фронтонът на съкровищницата на о. Сифнос и метопите на съкровищницата на град Атина в Делфи, метопите и фронтоните на храма на Зевс в Олимпия, метопите, фризът и фронтоните на Партенона, фризът на град Басе-Фигалия, скулптурната украса на Мавзолея в Халикарнас. Съвършено ясно е, че тези големи ансамбли са колективно дело на цяла армия от изпълнители: скулптурните работи на Партенона били завършени за петнадесет години — от 447 до 432 г., като през това време били изваяни 92-те метопи, 160-метровият фриз (с 360 фигури) и 40-те колосални статуи на фронтоните. Можем да си представим какви организационни проблеми е поставяла такава работа пред ръководителя, за когото днес вече никой не се съмнява, че е бил самият Фидий. Стотици работници са работили на строежа на Акропола — ваятели на мрамор, зидари, художници, златари, — всеки с помощниците или робите си. И въпреки това всички тези изпълнители, които са били на различна възраст и с различни способности, са съумели да се подчинят на обща дисциплина и да усвоят до такава степен стила на Фидий, че във фриза поне няма разнородност в изпълнението, а напротив, постигнато е необикновено впечатление за единство. Такова изумително постижение е възможно само ако всеки художник се откаже в името на общото дело от всякакъв стремеж към лична изява. Без голяма опасност да сгрешим, можем да предположим, че това усилие не им е тежало; всеки смятал, че трябва да упражнява занаята си, т.е. да извърши своя дял от работата според упътванията на ръководителя, а не да изтъква способностите си за сметка на останалите.
	Двадесет години по-рано при строежа на храма на Зевс в Олимпия е постигнат същият блестящ резултат. Непознатият художник, който е замислил метопите и фронтоните, съумял да наложи на екипа си единството, необходимо, за да се извърши работата успешно; така са създадени тези грандиозни мраморни композиции, в които долавяме полъх от поезията на Есхил и Пиндар, и които може би са дело на Пайоний от Менде, изваял по-късно в Олимпия „Нике“ (Победата), която месенците посветили на Зевс. Още по-интересен е може би случаят с мавзолея в Халикарнас, за строежа, на който (към средата на IV в.) били повикани, както съобщават източниците, четирима прочути скулптори: Скопас\*, Леохар\*, Тимотей и Бриаксис\*. Всеки дошъл с хората си, за да участвува в украсата на голямата монументална гробница. А ето че повече от век археолозите с всичките си познания и находчивост напразно се опитват да разпределят на еднородни групи фрагментите, намерени в развалините на паметника, за да определят кой от четиримата скулптори е изработил всеки един от тях: до такава степен тези прочути ваятели, всеки несъмнено притежаващ свой собствен маниер на работа, са съумели да подчинят личното си виждане на изискванията на общата работа! Чувство за колективен труд и уважение към занаята — това са най-важните качества на гръцкия скулптор.
	Уважението към занаята изключва всякаква прибързаност при изпълнението. Когато нещо трябва да се направи добре, времето няма значение. Автентични документи дават възможност да се прецени колко грижливо са се отнасяли гръцките художници към работата си. Ние притежаваме отчасти сметките за възнагражденията, които са изплатени на скулпторите за фриза на Ерехтейона на атинския Акропол към края на V в. За една от запазените групи, състояща се от две фигури (изработени в много висок релеф) — клекнал младеж и прав мъж, — скулпторът е получил сумата 120 драхми или в продължение на четири месеца по една драхма на ден, което е средната надница на висококвалифициран работник. Групата е висока само 0,58 м и мраморът е доставен на изпълнителя. По това можем да съдим колко бавно и старателно са работили. Със същото внимание и добросъвестност се изработвали и големите бронзови статуи: подробното изследване на „Колесничаря“ в Делфи разкри твърде голямата роля на поправките, нанесени върху статуята след изливането й, за да се отстранят с изчукване дефектите по повърхността, дължащи се на въздушни мехурчета или грапавини, и по студен начин с длето да се акцентира моделировката.
	Този стремеж към съвършенство се вижда и в архитектурата; колоните на дорийските сгради са били канелирани едва след съединяването на барабаните. Така постигали съвършено съвпадение на фините ръбове на каменните канелюри по цялата дължина на колоната. В храма и. Сегесте, Сицилия, датиращ от края на V в., поради непредвидени събития строежът бил прекъснат преди този етап на работата и колоните са останали с гладка повърхност. Когато особено грижливо градели някоя стена, след като нареждали редовете от каменни блокове, я изглаждали от горе на долу. Известно е каква прецизна техника е изисквало изграждането на такива стени: всеки блок бил свързван с другите чрез метални скоби, а страните на блоковете прилепвали при свързването без всякакъв луфт благодарение на грижливо издяланите с длето рамки по цялата обиколка на всеки камък. Работено е толкова точно, че при подобни разрушени зидове археолозите днес могат да определят почти сигурно първоначалното място на всеки камък.
	Тази добросъвестна прецизност се вижда и в т.нар. малки изкуства, достигнали голям разцвет в Гърция през архаичната и класическата епоха. Гравьорите развили до съвършенство изкуството да издълбават в твърд камък изображения (геми) или в метал матрици за сечене на монети. Острият им поглед и сигурна ръка са придали монументален облик на тези малки шедьоври, които могат да бъдат увеличени стократно чрез фотографията, без да загубят нито правилността на пропорциите, нито изразителността на релефа — изпитание, което твърде малко други произведения на изкуството могат да издържат!
	Съвременните проучвания ни позволиха да разберем по-добре сложната техника, с помощта, на която гръцкото изкуство от VI и V в. е създало някои от най-хубавите си произведения. Немски и английски химици и археолози, обединявайки усилията си в образцово сътрудничество, най-после проникнаха в тайната на прочутия черен „фирнис“, който придава на античните вази изключителната им стойност. В същност се оказа, че това не е никакъв фирнис; тъмният черен слой е получен от обикновен разтвор на глина във вода. Този колоидален разтвор е приготвен от извънредно чиста глина, която се оставя да се изпарява, докато получи гъстотата на течно желе с тъмнокафяв цвят, и после се нанася с четка върху глинения съд преди изпичането. Чрез редица последователни операции, които днес вече са ни известни, по време на изпичането този слой става черен. В пещта, загрята отначало до около 800°, става окисляване и се образува железен окис, който дава червения цвят на глината. Тогава започва втората фаза на изпичането, в която се извършва химическа редукция: грънчарят затваря повече или по-малко отвора за приток на въздух и температурата се покачва до около 945°; под влияние на въглеродния окис, който тогава се образува в голямо количество, червеният двужелезен триокис се превръща в железен окис или в трижелезен четириокис, и двата с черен цвят; присъствието на водни пари, получени от суровите дърва в пещта или от съд с течност, вкаран в пещта, улеснява реакцията. Ако процесът на изпичане бъде спрян дотук, вазите биха станали изцяло черни подобно на етруските _букеро_. Но тогава пристъпват към третата фаза с частична реоксидация и леко охлаждане от 945° до около 875°: отпушват отвора за излизане на газовете и по този начин допускат нов приток на въздух в пещта. Навсякъде, където глината е порьозна, железният окис или трижелезният четириокис поемат кислород и отново се превръщат в червен двужелезен триокис, но тази реакция не се извършва в онези части на вазата, които са покрити със слой глинен разтвор. Този слой поради извънредно ситните частици, от които се състои, има голяма плътност и не позволява на кислорода да проникне отново през него; така там не се извършва реоксидация и слоят си остава черен. Когато завърши изпичането, вазата е вече червена, с изключение на местата, покрити с ангобата, които си остават черни с хубав блясък. Този толкова сложен и тънък процес, до който грънчарите от квартала Керамейкос трябва да са стигнали постепенно и по пътя на опита, винаги им се струвал изпълнен с тайнственост дори когато се научили да го прилагат умело и сигурно. Понятно е, че тези майстори, работещи с огън, са призовавали божествената помощ на Хефест и Атина, свързани с общ култ в храма, погрешно наричан Тезейон\*, който се издигал в квартала им.
	Стремежът на гърците към виртуозно техническо майсторство проличава най-добре в златната и слоновокостна скулптура, наречена _хризелефантинна_. Този вид изкуство, изчезнало днес, се развивало още през архаичната епоха и достигнало апогея си в колосалните статуи на Фидий: „Зевс“ в Олимпия и „Атина Парте`нос“ на Акропола. Тези огромни статуи достигали 12 м височина. Тялото било кухо и укрепено с дървена арматура. В плочите на пода на Партенона още се вижда мястото на дебелата дъбова греда, която е поддържала арматурата на статуята на Атина Парте`нос. Върху тази арматура лежало самото тяло на статуята, изработена от скулптирано дърво. Отгоре апликирали злато и слонова кост — слоновата кост на тънки плочици залепвали на топло върху откритите части на тялото, а за дрехите, косата и другите аксесоари заковавали върху дървото златни листа, предварително декорирани чрез изчукване. Инкрустации от благородни или полублагородни камъни засилвали блясъка на очите и обогатявали някои подробности на облеклото. Можем да си представим с какви затруднения от всякакъв род се сблъсквал постоянно скулпторът при изпълнението на тази толкова сложна работа, която изисквала от него да бъде не само скулптор, но и вещ златар и ювелир. Освен това вече завършената статуя трябвало да се поддържа извънредно грижливо, за да не се разхлабят връзките и спойките, да не се отлепят или потъмнеят различните материали и да се запазят дървените части от плъхове и термити. Още при самото поставяне на статуята вземали предпазни мерки: поливали земята с вода или зехтин, за да се избегне изсушаването на дървото. В Олимпия някакво семейство, което твърдяло, че води потеклото си от Фидий, било натоварено с поддържането на статуята на Зевс; въпреки това трябвало да се правят реставрации, една, от които извършил скулпторът Дамофон\* от Месене в Пелопонес през II в. пр.н.е.
	Техническите постижения във всички области предизвиквали възхищението на народа. Никога гръцките художници не са били така високо ценени, както по времето, когато започнали да си служат с особени ефекти, създаващи илюзия за реални неща, които показвали майсторството на тяхната четка. Превъзнасяли например алегоричната фигура на „Пиянството“ (_Ме`те_), която Павзий\* от IV в. представил в образа на жена, чието лице прозира през голямата чаша, от която пие; предаването на прозрачността очаровало познавачите на изкуството. Трябва да отбележим, че по същото време скулпторите от Кирена започнали да изобразяват в някои надгробни статуи с изключително майсторство полузабулени женски лица, прозиращи през тънък воал.
	Така гръцкият художник ни се представя преди всичко като човек на занаята, който обича майсторската работа и е получил обучението си в традиционните техники след дълга практика. Далеч от мисълта за новаторства, той се гордее с учителя си и обича да напомня за него; двама скулптори от Аргос, които към края на VI в. работили в светилището в Олимпия и се подписали върху базата на една от своите статуи, възхваляват предшествениците си, които са им предали изкуството си. Когато древните историографи споменават някой художник, те държат много да посочат чий ученик е бил той; понятието „школа“, на което съвременната археология понякога придава прекомерно голямо значение, произхожда отчасти от това. С предаността към миналото и традициите се обяснява и онова сигурно място, което художникът е заемал в обществото. Свободен работник сред съгражданите си, член на средната класа на занаятчиите и дребните собственици, която често е представлявала истинската сила на града, той е имал всички възможности да изразява чувствата и въжделенията на едно общество, в което намирал естественото си място.

	* * *

	Това общество искало от него преди всичко да задоволява потребностите му в областта на религията. Антропоморфичната религия, в която култът бил тясно свързан с изображението на божеството, предявявала големи изисквания към художника. Той имал за задача да даде конкретна форма на образа, в който неговите съграждани си представяли божеството. Затова той трябвало да изучава човешкото тяло, тъй като боговете са подобни на хората, и чрез изкуството си да му придаде съвършената красота, която единствена изглежда достойна за боговете. Ето защо натуралистичното търсене и идеализацията в гръцкото изкуство са взаимно допълващи се, а не противоречащи си тенденции. Първото се изразява в стремежа, проявяващ се неизменно още в ранната архаична епоха, към истина и анатомическа вярност; в рисунките върху вазите и в скулптурата можем точно да проследим как се е развивало изображението на окото, предаването на коремните очертания и моделирането на коляното. Но в същото време художникът се стараел по интелектуален път да проникне в тайните на тялото, което изучавал. Той бил убеден, че красотата се крие в математически съотношения, рационални или ирационални, чийто закон човешкият ум е в състояние да открие. Оттук и голямото значение, което тогава придавали на понятията _ритъм и симетрия_, чийто точен смисъл не можем да доловим днес поради липса на прецизна дефиниция; все пак текстовете свидетелствуват, че тези понятия са служили като естетически критерии и са занимавали извънредно много самите художници.
	С тези търсения са свързани и първите опити да се определи някаква система на идеалните пропорции на човешкото тяло. Такъв опит направил скулпторът Поликлет\* с труда си, наречен „Канон“, т.е. „Правило“, който той илюстрирал, като изваял според тези правила една статуя, може би прочутия _Дорифор_\* или „Копиеносец“, от която са запазени копия. Статуите на атлети, каквито постоянно ваял Поликлет, представлявали благоприятно поле за такива проучвания. Представяйки атлетите голи, скулпторът съвсем непринудено възхвалявал човешката фигура и нейното съвършенство. Поликлет е съумял да изрази възхищението, което будела у гърците мъжката красота, съчетаваща физическа сила и самообладание. Този така изразен пластичен идеал отговарял на стремленията на едно общество, за което човешката мярка е мярка за всички неща и за което човекът никъде не се изявява така всестранно, както на стадиона, където се проявяват моралните и физическите качества. Този интелектуализиран идеал е тясно свързан с действителността, която той разкрасява, облагородява и възвисява, като я подчинява на числени зависимости.
	Може ли да се каже, че съвършенството на формата е задоволявало напълно гърците? Въпреки всичкото си възхищение те съзнавали неговата ограниченост; латинският ретор Квинтилиан, който е писал през I в. от н.е., но се е намирал под влиянието на старите гръцки автори, казва по този повод: „Ако Поликлет можа да даде на човешката фигура свръхестествена красота, той все пак, изглежда, не е съумял да предаде напълно божественото величие.“ Тази преценка добива пълния си смисъл, като я сравним с онази, която същият Квинтилиан е дал за Фидий; според него Фидий „някак си е обогатил традиционната религия“. От човешкия първообраз, от който изхождат и двамата скулптори, единият достига до изключително съвършенство на формите, което изглежда обаче малко студено и безплътно, а другият издига човека над природата му и му придава свръхестествено величие. Така човекоподобното изображение изразява ту хуманистичния идеал, ту божествената възвишеност.
	Ако култовата статуя била основната работа за скулптора, каквато бил строежът на храма за архитекта, хората на изкуството имали и други задачи, на които се посвещавали с жар и усърдие. Тяхното участие било необходимо при украсата на религиозни сгради, надгробни паметници и култови предмети и въпреки че трябвало да се съобразяват с изискванията на отговорните власти, те намирали широко поле за своето въображение. Съкровищницата на древните митове им давала богат материал, от който те черпели и за произведенията си със светски характер. Творейки за хора, на които тези митове били близки, те нямало нужда да бъдат изчерпателни и многословни: няколко характерни черти или само надпис били достатъчни, за да се идентифицира лицето. Сигурен, че ще бъде разбран поради предварителната подготовка на своята публика, художникът можел да се насочи веднага към същественото. Оттук и пестеливостта на изразните средства в гръцките художествени произведения, в които всеки детайл има своето значение и чиято експресивна сила се крие в тяхната сдържаност. Две двойки войници подсказват за някаква битка пред Троя, както ябълката в ръката на Херакъл напомня целия епизод за Хесперидите, а окастреният дънер представлява цяла гора. Този буден и умен народ умеел да разбира и недоизреченото; той оценявал по достойнство своето изкуство, богато с алюзии и символи, което непрекъснато изисквало активното съпричастие на зрителя, говорело много с твърде пестеливи средства и широко използувало метонимията и литотеса (съкратения израз). Това изкуство се подхранвало от всекидневни наблюдения, но се стремяло да изрази трайното. То допускало патоса, но отхвърляло жестикулирането. Въпреки че могло чудесно да разкаже някоя история, то още по-охотно се стремяло да улови трайната и съкровена същност на живото същество; нищо не изразява класическа Гърция по-добре от отделната фигура, права или седнала, гола или облечена, на мъж или на жена, която мисли или бленува, или най-вече, незаета с определена мисъл или действие, живее вечен, спокоен, свободен, независим живот. Без да пренебрегва анекдота, който вазописците умеели превъзходно да използуват, гръцкото класическо изкуство обикновено си поставяло по-високи цели. То несъмнено е животрептящо и колоритно изкуство: нека не забравяме, че всички мраморни статуи били оцветявани именно за да се засили внушението за живо присъствие. Но говорейки на сетивата, то е насочено към духа и се стреми повече да удовлетвори духа, отколкото да породи приятни усещания.
	Служейки на отделен човек или на града, в който човекът е мерило за всичко, гръцкият майстор придобива и утвърждава чувството за собствена личност. Гръцкото изкуство първо е открило и изявило индивидуалността на художника. Още в най-стари времена една легенда била свързана с обаятелното име на Дедал\*, предтеча и покровител на скулпторите, а Сократ шеговито се хвалел, че от него произхождал родът му. Друг легендарен скулптор, Епей, минавал за строител на Троянския кон. Дори през класическата епоха някои творби все още били приписвани на единия или на другия. От тези прочути предтечи води началото си непрекъснат низ от скулптори: в края на VII в. критяните Дипойнос\* и Скилис се обявили за „Дедалиди“, както направили и учениците им Тектайос и Ангелион, автори на колосалния Аполон в Делос, който Калимах видял и възпял. В Гърция най-напред възникнал обичаят скулпторите да подписват творбите си; запазени са толкова много подписи, че днес те са събрани в специални сборници, които са извънредно важен извор за историята на изкуството. Тяхното свидетелствуване допълва или потвърждава сведенията на Павзаний, който грижливо е записвал имената на прочутите скулптори, чиито статуи са му показвали. Този обичай възприели и грънчарите; през VI в. етическите керамици започнали да се подписват на най-хубавите си вази било като художници, било като грънчари. И тук документите са така многобройни, че дават солидна основа на археолозите за хронологично и стилово класиране. Амбицията на учените винаги е била да определят точно какъв е бил „маниерът“ на най-известните хора на изкуството; обстоятелството, че тези усилия са се оказали особено плодотворни в областта на рисуваната керамика, където художниците са били скромни занаятчии, показва колко благоприятни условия е създавало гръцкото общество за проявата на личния талант.
	Означава ли това, че можем лесно да идентифицираме тези таланти във всички области на изкуството? За съжаление не. Така например скулптурните творби, които са запазени, все още са предимно анонимни, а намерените подписи най-често са върху празни подставки, докато литературните текстове ни дават малко сведения за големите майстори. Правят се големи усилия да се съединят парченцата на тази разпръсната мозайка, но все пак остават големи празнини и резултатите са несигурни. Що се отнася до голямата живопис, прославена през V в. от имената на Полигнот и Паразий\*, и през IV в., преди Александър — от Зевксис, Евфранор\* и Павзий, за нея имаме още по-нищожни сведения; далечните и несъвършени подражания, които откриваме във фреските и мозайките от римската епоха, ни карат горчиво да съжаляваме, че едно толкова блестящо изкуство, от което древните единодушно са се възхищавали, е изчезнало, без да ни остави поне една автентична творба. В замяна на това случаят е запазил много геми и монети с подписи; те показват, че не само керамиците и гравьорите са се гордеели със своето майсторство. Действително Евайнет, Кимон\* и Евклид, на които дължим хубавите монети на Сиракуза от края на V в. и началото на IV в., не отстъпват по нищо на най-добрите скулптори на своето време.
	Благодарение на известността, която си извоювали някои художници и скулптори, те получавали поръчки, които далеч надхвърляли рамките на родния им град и дори на областта. Това е засвидетелствувано още през архаичната епоха: през VI в. Спарта повикала архитекта Теодор\* от Самос и скулптора Батиклес от Магнезия, и двамата йонийци. И обратно, малко по-късно Милет поръчал на сикионеца Канах\* да извае култовата статуя за храма на Аполон. Дорийският град Кирена ценял високо етическото изкуство. Тираните на Сиракуза поръчвали изработването на своите дарове на най-различни майстори. Общогръцките светилища Делфи и Олимпия привличали с добрите си възможности за работа скулптори от всякакъв племенен произход и играели ролята на постоянна изложба на творби на изкуството. Произведенията на „малките изкуства“ — бронзови фигури и предмети, златарски изделия, теракоти, вази и тъкани материи за украса — пътували от единия до другия край на гръцкия свят и спомагали за разпространението на различните стилове и тяхното взаимно влияние. Ясно е, че при тези условия е трудно да се определи самобитността на отделните школи; тя често се губи в общото развитие на стила, което протича навсякъде доста равномерно, и под личното влияние на големите майстори, с което случаят ги е срещал. В същност онова, което ни прави най-силно впечатление, е не толкова стилът на един или друг град, колкото всеобщият интерес на гърците към изкуството. Разбира се, влиянието на някои центрове, особено на Атина, било определящо за формирането на обща естетика. Но забележителното е, че разпространението на тази естетика е било толкова бързо и резултатно: на такива отдалечени места като Кирена, Селинунт или Посейдония-Пестум са намерени шедьоври, които могат да се сравнят с най-хубавите творби от същинска Гърция. В областта на изкуството, както и на литературата, въпреки политическите различия, гърците рано осъзнали своето единство.


#	Керамика
	Гръцките майстори са постигнали забележителни успехи в малките изкуства и по-специално в керамиката. Атическите грънчари през VI и V в. са произвели огромно количество рисувани съдове, които понякога са съперничели на бронзовите и сребърните съдове на трапезите на богатите любители както в Гърция, така и в чужбина; в Етрурия често поставяли в гробовете вази, на които покойникът държал и които, наред с други предмети, са били част от погребалния инвентар. По тази причина най-добре запазените атически вази са намерени именно в италийските некрополи. Разнообразието и изяществото на формите изпъкват ясно в няколкото екземпляра, които сме подбрали поради техните изключителни качества.
	{img:203_krater.jpg|#Ил.197 кратер с волути. Атическа чернофигурна керамика (втората половина на VI в.). На шията фриз от войни (колесници, хоплити, скитски стрелци, конници), разделени на равномерни интервали от седнали фигури. (Музеят в Бостън).}
	{img:204_krater_chasha.jpg|#Ил.198 кратер във формата на висока чаша. Атическа червенофигурна керамика (третата четвъртина на V в.). Украсена със сцени от Гигантомахията: Зевс и Атина нападат гигантите, въоръжени като хоплити. В центъра — колесницата на Зевс, управлявана от Нике. (Музеят във Ферара).}
	{img:205_aticheska_chasha_stolche.jpg|#Ил.199 атическа широка чаша със столче. Тип чаша, характерен за третата четвъртина на VI в., от периода на разцвет на чернофигурната атическа керамика. Чашата е доста дълбока и по средата се издава леко навън, като изпъкналостта е подчертана от външната страна с черна линия. Поради високия ръб, образуван по този начин, тези чаши са наречени „чаши с ръб“. На височината на дръжките се вижда подписът на керамика Неандрос. (Лувър).}
	{img:206_gobele.jpg|#Ил.200 гобеле за пиене. Червенофигурна керамика (първата четвъртина на V в.). Триптолем, седнал на крилата колесница, около която се извиват змии, и Коре-Персефона (означена с другото си име Ферефата), която му налива вино във фиала за възлияния. Отляво е Деметра, която е дала на момчето класове жито, което то ще раздаде на хората. Двете елевзински богини държат по една запалена факла в ръка. (Британски музей, Лондон).}
	{img:207_riton.jpg|#Ил.201 атически червенофигурен ритон. Съд за пиене на вино, моделиран като глава на муле с юзда. От него пиели, като пускали струята да тече през един отвор в долната част на съда, тук в края на муцуната. Шията е украсена с битова сцена: пийнал старец подскача с танцова стъпка (първата половина на V в.). Тази форма на ваза води началото си от микенската епоха. (Пти Пале, Париж).}


#	Монети
	Гърците, които са създатели на монетата, си остават несравними майстори в това малко изкуство; техните гравьори са създали огромно количество шедьоври, изумителни по своето пластично богатство. Възможностите на фотографията, които допускат, без да се накърни образът, увеличение до 20 пъти, позволяват да оценим по-добре действително монументалния характер на тези дребни релефи от сребро или злато. За всеки град е било въпрос на чест да има своя монетарница и свои оригинални типове монети, които прославяли собствените му култове и митове. По този начин гръцкото монетно изкуство е запазило множество ценни за историка сведения.
	{img:208_apolon.jpg|#Ил.202 Аполон. Монета на Амфиполис (началото на IV в.). Смел ракурс на лицето, гледано отпред. Богът е с лавров венец. (Кабинет за медали, Париж).}
	{img:209_hermes.jpg|#Ил.203 Хермес. Монета на Енос (началото на IV в.). Същата смелост в ракурса. Хермес е с малка плъстена шапка, украсена по края, с мъниста. Дясната страна на монетата е лошо отсечена. (Кабинет за медали, Париж).}
	{img:210_nimfa_boginia.jpg|#Ил.204 нимфа или богиня. Монета на Опунт в Локрида (началото на IV в.). Гравьорът е силно повлиян от прекрасните декадрахми с глава на нимфата Аретуза, подписани от Евайнет, които били сечени в Сиракуза към края на V в. Той е запазил венеца от водни растения, но обиците направил по-богати и тежки. (Кабинет за медали, Париж).}
	{img:211_boginia_atina.jpg|#Ил.205 богиня Атина. Монета на Коринт (IV в.). Това е обичайният тип на лицевата страна, на обратната страна е „жребчето“ (вж. ил. 35). Богинята носи „коринтски“ шлем, вдигнат и украсен с лавров венец, с широк задтилник от мека кожа. Егидата в полето е допълнителен знак на емисията, както и буквата А. (Кабинет за медали, Париж).}
	{img:212_bik.jpg|#Ил.206 нападащ бик. Монета на Турии (краят на V в.). Животното е представено много реалистично. В „пределата“ (долната част на монетата) — голяма риба, вероятно тон, който се лови край бреговете на Южна Италия. Надпис: „Турион“. (Кабинет за медали, Париж).}
	{img:213_sednal_silen.jpg|#Ил.207 седнал силен. Монета на Наксос в Сицилия (към 460 г.). Монети от този тип, с изображение на силен на опаката страна, имат на лицевата си страна профила на Дионис (ил. 79). Смел ракурс, характерен за високо развитата техника на „строгия“ стил. Силенът държи в лявата си ръка кантарос без столче, под него се вижда конската му опашка. Надпис: „Наксион“. (Кабинет за медали, Париж).}
	{img:214_falant.jpg|#Ил.208 фалант или тарант върху делфин. Монета на Тарент (V в.). Основателят на Тарент, Фалант или Тарант, е влязъл в света на легендата, която разказва, че той бил спасен от делфин при корабокрушение (Павзаний, X, 13, 10). Голямата мида символизира морските вълни. Непринудената поза, развените от вятъра коси и ръката, сочеща към брега, са предадени реалистично. Надпис: „Тарантинон“. (Кабинет за медали, Париж).}
	{img:215_herakul_luv.jpg|#Ил.209 Херакъл и немейският лъв. Монета на Хераклея (краят на V — началото на IV в.), гръцка колония в Южна Италия, близо до Турии. На опаката страна на монетите си този град изобразявал първия подвиг на своя покровител Херакъл. Кукумявката при краката на героя символизира помощта на богиня Атина. До него боздуганът му. Вдясно — името на хераклейците. (Кабинет за медали, Париж).}


#	Малки бронзови изделия и златарство

	Образцовата старателност и добросъвестност на гръцките майстори се проявява в малките бронзови фигурки, служещи за вотивни дарове, или в бронзовите предмети с практическо предназначение, изработвани по образеца на произведенията на голямото изкуство. В златарството техниката с изчукване се прилагала при изработването на златните съдове и накити още от епохата на ранния архаизъм. Гравьорското изкуство\*, което има такива постижения при украсата на монетите (понеже те са сечени с гравирана матрица) също е наследство от второто хилядолетие, когато критяните, а след това и микенците са го практикували нашироко. Гравирането на твърди камъни, предназначени за печати, продължило чак до римската епоха.

	{img:216_artemida.jpg|#Ил.210 Артемида Дайдалейя. Бронзова статуетка (втората половина на VI в.), намерена в околностите на Олимпия. Посвещение от Химаридас на Дайдалейя. Артемида в архаичен пеплос без гънки и с къса прегъвка държи в лявата си ръка лък. (Музеят в Бостън).}
	{img:217_ukrasheniia.jpg|#Ил.211 и 212 украшения от електрон. Намерени са много плочици от злато, електрон (сплав от сребро и злато) или сребро, работени чрез изчукване (върху релефен калъп), от които се правели разкошни накити. Тук златарят е изобразил в „дедалически“ стил кентавър от архаичен тип (човек със задна половина на кон), който държи див заек за ушите (ил. 211), и женско крилато божество (ил. 212) от типа „господарка на зверовете“, държащо две животни за задните крака. (Музеят в Бостън.).}
	{img:218_otpechatuzi.jpg|#Ил.213 и 214 отпечатъци от геми (втората половина на V в.). Тези две възхитителни фигури на животни, кон и чапла, са гипсови отпечатъци от ахатови печати, приписвани на гравьора Дексаменос от о. Хиос, чийто подпис се чете върху редица необикновено красиви геми. (Музеят в Бостън).}


#	Гръцките архитектурни стилове

	Оригиналните особености на гръцките ордери се виждат най-добре в техните колонади, които са често употребявани като композиционни елементи в храмовете и портиците.
	{img:219_korniz_kapitel.jpg|#Ил.215 дорийски корниз и капител (храмът на „Посейдон“ в Пестум). Въпреки изронването на травертина (шуплест варовик) архитектурните форми се открояват отчетливо: капителът се състои от квадратна плоча (абак) и ехинос във форма на пресечен конус (заоблен на горния край, където опира абакът), над капитела лежи архитравът, над него е фризът с триглифи и метопи, подчертани от един ръб, наречен „тения“ (дублиран от линийка с капковиден орнамент, която подчертава триглифа), под корниза — мутули (чийто капковиден орнамент отговаря на орнамента под триглифите). Най-отгоре се издига фронтонът.}
	{img:220_kapiteli.jpg|#Ил.216 коринтски капители (Олимпиейонът в Атина). Въпреки че тези колони от югоизточния ъгъл на храма, издигнат край р. Илисос, са от елинистическата епоха (първата половина на II в. пр.н.е.), техните коринтски капители възпроизвеждат основния тип, установен (по-специално в Толоса в Епидавър) от архитектите на IV в.; те го използували обаче предимно при вътрешните колонади.}
	{img:221_kapitel_propilei.jpg|#Ил.217 Йонийски капител от Пропилеите (акрополът в Атина). Поради по-стройните й пропорции Мнезикъл е използувал йонийската колона за вътрешните колони на Пропилеите. Върху „възглавница“, украсена с яйцевиден орнамент, лежат двете части на капитела, чиито странични волюти са свързани с широка канелюра. Абакът е тесен, полегато профилиран. Отгоре лежи архитравът от три плоскости.}
	{img:222_baza.jpg|#Ил.218 Йонийска база (северен портик на Ерехтейона). Хубав образец на „атическа“ база, оформена от два тороса (пръстеновидни елементи, изпъкнали навън), разделени от скотия (пръстеновиден елемент, вдлъбнат навътре). Горният торос е с по-малък диаметър и е украсен с плетеница. Канелюрите на тялото на колоната са разделени от загладени ръбове, докато в дорийската колона ръбовете са оставени остри.}


#	Лица

	От съпоставянето на тези четири женски и четири мъжки глави, подредени в хронологически ред, може да се види развитието на формите и на вкусовете в гръцкото изкуство между VI и IV в. пр.н.е.
	{img:223_kore.jpg|#Ил.219 глава на т.нар. „коре с пеплос“. Блестящата белота на пароския мрамор била подчертана с оцветяване, от което са останали следи. Метална диадема увенчавала косите. Прочутата архаична усмивка е запазила тук, към 530 г., цялото си очарование. Някои смятат тази Коре за късна творба на непознатия скулптор, който изваял Конника Рампен (вж. ил. 39). (Музей на Акропола, № 679, Атина).}
	{img:224_zhensko_lize.jpg|#Ил.220 женско лице (храм в Селинунт). Храмът Е (втората четвъртина на V в.) вероятно посветен на Хера, бил украсен с метопи от варовик, в които женските лица били изработени отделно от пароски мрамор и монтирани допълнително. Тази глава е от една изгубена метопа. Тя показва, че „строгият стил“, който е оставил шедьоври в Атика, Олимпия, Кирена и другаде, е оказал не по-малко влияние върху изкуството в Сицилия.}
	{img:225_berberini.jpg|#Ил.221 „молителката Берберини“. Оригинална статуя от 430–420 г. или копие от римско време, която била част от скулптурна група (вероятно от фронтон). Не се знае каква личност и каква сцена са представени. Правилните черти и студеното изражение, присъщи на изкуството от това време, не ни помагат да отговорим на тези въпроси. (Лувър).}
	{img:226_zhenska_glava.jpg|#Ил.222 женска глава. Тази творба, строга и изящна, напомня Праксителевите творения от втората половина на IV век. Срв. с Хермес от Олимпия (ил. 226). (Музеят в Смирна).}
	{img:227_kleobis.jpg|#Ил.223 „Клеобис“. Една от двете статуи в Делфи, увековечаващи двамата братя Клеобис и Битон от Аргос, чиято история е разказана от Херодот. Те били изваяни в началото на VI в. и са подписани от аргоски скулптор. Силни и изчистени форми, моделирани плоскостно. Човекът доверчиво е застанал пред своя бог. (Музеят в Делфи).}
	{img:228_eginski_voinik.jpg|#Ил.224 егински войник. Един от ранените, лежащи в ъглите на западния фронтон на храма на Афайя (началото на V в.). Страданието не е изразено в лицето, което още пази архаичната усмивка, наричана дълго време „егинска“ именно заради тези скулптури. (Глиптотеката в Мюнхен).}
	{img:229_dorifora.jpg|#Ил.225 глава на Дорифора. Вярно копие, изработено като бронзова херма от атинянина Аполоний, син на Архий, по времето на Август. Правилни черти и малко студена красота, характерна за творбите на Поликлет. (Национален музей, Неапол).}
	{img:230_hermes_praksitel.jpg|#Ил.226 Хермес от Праксител. Тази оригинална творба на големия скулптор или крайно старателно изработено копие от римската епоха е най-доброто свидетелство, което притежаваме за малко смущаващото изящество, прославило Праксител. В лявата си ръка богът носи детето Дионис. (Музеят в Олимпия).}


#	Фидий и Праксител

	Тъй като не е запазена нито една абсолютно сигурно автентична творба на двамата най-прочути гръцки скулптори, тук са репродуцирани три документа, които могат да ни дадат известна представа за тях: името на Фидий, написано саморъчно отдолу на една купа, която му принадлежала, едно непълно копие от щита на Партенонската Атина и хубавата бронзова статуя на младия Хермес, в която се чувствува Праксителевата грация.
	{img:231_hermes_maraton.jpg|#Ил.227 Хермес от Маратон. Оригинална бронзова статуйка от средата на IV в., извадена от морето в Маратонския залив. Представен е младият Хермес, зарадван, че е намерил костенурка (изчезнала, върху лявата ръка), от която ще си направи резонантна кутия за лира. (Национален музей, Атина).}
	{img:232_nadpis_fidii.jpg|#Ил.228 надпис от Фидий. Надпис върху долната страна на столчето на малък съд за пиене (атическа керамика) със съвсем проста форма, с който Фидий си е служил, когато работил над статуята на Зевс в Олимпия. Чете се: „На Фидий съм“. (Музеят в Олимпия).}
	{img:233_stit.jpg|#Ил.229 щитът на Странгфорд. Схематично и много опростено копие от щита на Атина Партенос, който бил украсен от външната страна с барелеф, представящ Амазономахията. Според едно антично предание, може би легенда, гологлавият плешив мъж с хламида, който размахва нещо като секира (или скулпторски чук) малко вляво, под маската на Горгоната, е самият Фидий. (Британски музей, Лондон).}


>	Заключение

	Бих искал предходните страници да са помогнали на читателя поне донякъде да почувствува сложността и богатството на една цивилизация, чиито черти обикновено сме склонни твърде много да опростяваме. Както гръцкият свят не се свежда единствено до града Атина, така и елинизмът не би могъл да бъде ограничен в рамките на Перикловия век, „век“, който в същност е траял тридесет години. От микенските поети, предшественици на Омир, до Платон и Демостен, от Дедал, митичния предтеча на скулпторите, до Праксител и Скопас, от атическите грънчари на XIII в. до керамиците на „стила Керч“ пътят е дълъг и разнообразен: десет века на усилия и опити, търсения и борби, съперничество и съревнование. Десет века, в течение, на които един, малък наред, едновременно един и различен, е съумял търпеливо да развие, въпреки вътрешните разногласия и външните заплахи, самобитна, нова и завършена култура, в която основните аспекти на човешкото битие са получили едновременно мястото си: религиозната вяра и доверието в човека, съзнанието за космическата загадка и стремежът да се разбере природата, идеята за йерархия и идеята за равенство, уважението към социалната група и интересът към отделната личност. Не е изненадващо, че тези противоречиви изисквания са предизвиквали непрестанни конфликти както в съзнанието, така и в държавите. Но самите тези конфликти неведнъж са били двигатели и носители на прогрес.
	Тук отново се връщаме към мисълта на Хераклит за _войната майка на всички неща_. В духовната област, както и в областта на отношенията между хората, архаична и класическа Гърция е обрисувана вярно в думите на един наш поет: „Живеят истински онези, които се борят.“ Наистина, за гърците най-важното качество на човека не е интелигентността, така развита у тях, а смелостта, която дума на гръцки, _арете`_, както и _ви`ртус_ на латински, е добила общото значение, за добродетел. Техни любими герои са Ахил, най-храбрият измежду хората, и Одисей, чийто находчив и остър ум не би струвал нищо без неустрашимото му сърце. В изкуството, както и в живота, гърците поставяли над всичко твърдостта на духа; за това свидетелствуват Прометей на Есхил и Антигона на Софокъл, Леонид и Фокион, Сократ и Демостен. В този смисъл Гърция на Плутарх, въпреки морализаторския му тон, е по-близко до историческата истина, отколкото предполагаме. Това, което Херодот е написал в увода към своята „История“, са го споделяли всичките му съвременници: „Не бива да изпаднат в забвение чудните подвизи, извършени от гърци и варвари“. Без съмнение към тези подвизи той е причислявал и шедьоврите на изкуството и постиженията на техниката. Но той поставя още по-високо достойнствата на войника и на политическия водач, които имат работа вече не с материята, а с хората. Затова, когато Ренан в „Молитва на Акропола“ пише тъй хубаво: „После ще отидат в Спарта да прокълнат тази господарка на мрачни заблуди и да я поругаят, защото тя вече не съществува“, той проявява пълно неразбиране на античния дух: за древните гърци, за да остане жив споменът за някой благороден пример, не е било необходимо той да бъде въплътен в паметник, и славата за проявена добродетел, предавана от поколение на поколение в стиховете на Симонид или Тиртей, надживявала вековете. Богиня Атина, войнствената девица, имала покрит с бронзови плочи храм в Лакедемон; тя не би могла да разбере как е възможно да се презрат Спарта и нейните войници.
	Затова нека не пренасяме в това далечно минало нашите представи и илюзии! Френските учени, които, описвайки Пелопонеската война, се увличат от симпатиите си към Атина, която погрешно отъждествяват със съвременните демокрации, правят не по-малка грешка от немските учени на Третия райх, които виждаха в Спарта някакъв първообраз на фашизма. Други времена, други нрави; тук Ренан би ни напомнил основателно, че „истинското възхищение е историческото“. И все пак дори обществата да се менят, човекът си остава човек. Ето защо примерът на Гърция не е толкова политически, колкото нравствен. Пример на скромност и трезва мисъл, която поставя човека на полагаемото му място: способен да разбира много, но знаещ също, че не знае; обичащ живота, но съзнаващ, че животът е нетраен; използуващ ума си с наслаждение, но без да забравя, че бъдещето е в ръцете на боговете, богове, които той е създал по свой образ и подобие и чрез които човешката мярка в своята идеална форма дава върховна представа за всемира. Този грък изпитва човешки страсти и чувства. Той знае, че нищо не се постига без борба, но, съзнавайки собствената си слабост, не презира противника. Докато в релефите, ознаменуващи техните победи, източните монарси са представени как смазват с колесниците си сломени и треперещи тълпи, гръцкото изкуство показва големите исторически събития и героичните подвизи от епоса като борба между равни — били те кентаври и лапити, гърци и троянци, атиняни и амазонки. Неприятелят невинаги пада повален и ако това се случи, поражението му не го лишава от право на милост. Неслучайно троянците Приам, Хектор и Андромаха са най-вълнуващите образи в „Илиада“. Разказвали, че Ахил се влюбил в амазонката Пентезилея\* в момента, когато й нанесъл смъртния удар на бойното поле. Този епизод, илюстриран върху хубава атическа червенофигурна купа, има дълбок смисъл: и най-храбрият е играчка в ръцете на Съдбата.
	За да се определи гръцкият мисловен строй, често се употребява думата _хуманизъм_ и се цитира с пълно право прочутият хор на тиванските старци в „Антигона“ от Софокъл: „Колко чудеса има по света, но никое не е по-чудесно от човека!“ Да си спомним все пак, че за този хуманизъм човекът е изходна точка и необходима мярка, а не граница или край. Но всяка твърде обобщаваща теория си остава донякъде умозрителна: наследството на архаична и класическа Гърция може да се оцени най-добре чрез непосредствено общуване с творбите. Те са толкова богати и толкова прекрасни, че всеки от нас при срещата си с тях открива, освен вечните черти на човека и онзи дял от наследството, който намира съкровен отзвук у него.


#	Хронологически таблици

	Тъй като хронологията на гръцката история е още твърде неуточнена в подробности, особено що се отнася до ранната епоха, долните таблици имат за задача да дадат просто някои ориентировъчни данни, подбрани измежду най-сигурните или поне измежду най-вероятните. Така или иначе много от посочените дати си остават спорни. Малкият брой посочвания при историята на изкуството се обяснява с това, че все още разполагаме с твърде малко точни данни в тази област; тук хронологията се гради главно върху развитието на стиловете, преценката, за които е винаги донякъде субективна.
T>
#	Хронологически таблици (2700–900 г. пр.н.ера)
!	| Дата | Политически и военни събития | Изкуство и духовен живот | Синхронични събития извън гръцкия свят |
	| 2700 | | | към 2700–2100. Стара бронзова епоха в Крит |
	| 2500 | към 2500–1900. Стара бронзова епоха | | към 2500. Построяване на първата пирамида в Египет |
	| 2100 | | | 2100–1700. Първи критски дворци |
	| 1900 | към 1900–1600. Средна бронзова епоха. Появата на първите гърци в Гърция | | към 1900. Поява на хетите в Мала Азия |
	| 1730 | | | към 1730. Нахлуване на хиксосите в Египет |
	| 1600 | към 1600–1100. Късна бронзова епоха | | към 1600–1400. Вторите критски дворци |
	| 1450 | към 1450. Превземане на Кносос от микенците | към 1450–1400. Първи документи на Линеар Б |
	| 1400 | към 1400–1200. Апогей на Микена | към 1400–1200. Дворците в Микена, Тиринт и Пилос |
	| 1365 | | | към 1365. Египет: Религиозната реформа на Ехнатон |
	| 1350 | | Лъвската врата в Микена. Съкровищницата на Атрей в Микена |
	| 1298 | | | 1298–1232. Царуване на Рамзес II |
	| 1295 | | | 1295. Битка при Кадеш |
	| 1250 | | | към 1250. Египет: Храмът на Рамзес II в Абу-Симбел |
	| 1230 | | | към 1230. Нападения на морските народи в Източното Средиземноморие |
	| 1200 | към 1200–900. Край на микенската цивилизация |
	| 1183 | 1183. Традиционна дата за превземането на Троя според хронологията на Ератостен |
	| 1180 | | | 1180. Унищожаване на хетитската империя от морските народи |
	| 1150 | към 1150–950. Дорийско нашествие |
	| 1100 | | към 1100. Начало на протогеометричния стил |
	| 900 | | към 900–700. Геометрична керамика |
T$


T>
#	Хронологически таблици (800–650 г. пр.н.ера)
!	| Дата | Политически и военни събития | Изкуство и духовен живот | Синхронични събития извън гръцкия свят |
	| 800 | към 800. Спартанците завършват завладяването на Лакония | към 800. Създаването на гръцката азбука | към 800. Основаване на Картаген |
	| 776 | | VIII в. Дипилонски вази. 776. Първи Олимпийски игри |
	| 757 | 757. Куме: Колония, основана от Халкида |
	| 753 | | | 753. Традиционна дата за основаването на Рим |
	| 750 | към 750. Атина: Синойкизъм. Край на монархията. Архонтат | 750–700. „Илиада“ и „Одисея“ |
	| 747 | към 747–657. Коринт: Управление на Бакхиадите |
	| 740 | към 740–720. Спарта: Първа месенска война |
	| 733 | към 733. Сиракуза: Колония, основана от Коринт |
	|  | | Краят на VIII в. Хезиод |
	| 708 | 708. Тарент: Колония, основана от лаконците |
	| 700 | 700. Колонизиране на Халкидическия п-в от евбейците. Лелантийска война (между Халкида и Еретрия) |
	| 680 | | | към 680. Лидия: Първи монети |
	| 676 | 676. Кизик: Колония, основана от Мегара |
	| 668 | | | 668–626. Асирия: Царуване на Ашурбанипал |
	| 663 | | | 663. Египет: Възцаряване на Псаметих I; основаване на XXVI династия (саитска) |
	| 660 | към. 660: Византион: Колония, основана от Мегара |
	| 657 | 657–586. Коринт: Тирания на Кипсел и Периандър (традиционни дати) |
	| 650 | от 650. Първите гръцки монети (Егина, Атина, след това Коринт) | към 650. Архилох от Парос |
T$


T>
#	Хронологически таблици (650–582 г. пр.н.ера)
!	| Дата | Политически и военни събития | Изкуство и духовен живот | Синхронични събития извън гръцкия свят |
	| 650 | към 650–620. Спарта: Втора месенска война | към 650–600. Разцвет на „дедалическото“ изкуство. Дамата от Оксер (Франция), храмът на Приниас в Крит. Бронзови ксоана от Дрерос, Дипойнос и Скилис, скулптори-ученици на Дедал |
	| 632 | 632. Атина: Мегакъл избива привържениците на Килон |
	| 631 | към 631. Пътуване на самосеца Колайос до Тартесос (Испания) 631. Кирена: Колония, основана от Тера |
	| 621 | към 621. Атина: Реформи на Дракон |
	| 620 | | към 620–540. Коринтска керамика |
	| 612 | 612. Атина отнема Саламин от Мегара | | 612. Разрушаване на Ниневия от вавилоняните |
	| 610 | | 610–600. Куроси от Сунион. Курос от Дипилон (глава и ръка) |
	| 605 | | | 605–562. Навуходоносор |
	| 600 | към 600. Масалия (Марсалия): Колония, основана от Фокея | към 600–550. Лаконските купи|
	|   | |към 600. Начало на атическата чернофигурна керамика |
	|   | 600–590. Делфи: Първа свещена война | към 600. Построяване на Херайона в Олимпия |
	|   | | начало на VI в.: Алкей и Сафо |
	| 594 | 594–593. Архонтат и реформи на Солон |
	| 588 | | | 588–568. Египет: Царуване на Априес |
	| 586 | 586. Коринт: Премахване на тиранията | | 586–529. Плен на евреите във Вавилон |
	| 585 | | 585. Слънчево затъмнение, предсказано от Талес |
	| 582 | | 582. Делфи: Първи Питийски игри |
T$


T>
#	Хронологически таблици (580–520 г. пр.н.ера)
!	| Дата | Политически и военни събития | Изкуство и духовен живот | Синхронични събития извън гръцкия свят |
	| 580 | към 580. Агригент: Колония, основана от Гела | към 580. Корфу: Фронтоните от храма на Артемида |
	| 573 | | 573. Учредяване на Немейските игри |
	| 568 | | | 568–525. Египет: Царуване на фараона Амазис (развитие на Навкратис) |
	| 566 | | 566. Атина: Организиране на Големите Панатенеи |
	| 561 | 561–560. Атина: Пизистрат става тиран |
	| 560 | | | 560–546. Крез, цар на Лидия |
	| 557 | | | 557–522. Кир II Стари, цар на персите |
	| 550 | | 550–525. Атина: Дейност на керамиците Екзекий и Амазис |
	| 549 | | | 549. Кир, цар на мидийците и персите |
	| 548 | | 548. Опожаряване на храма в Делфи |
	| 546 | | | 546. Завладяване на Лидия от Кир |
	| 545 | Фокейците, изгонени от персите, се установяват в Алалия (Корсика) | Втората половина на VI в.: Анакреон от Теос |
	| 540 | 540. Битката при Алалия. Картагенците прогонват гърците от Корсика | към 540–530. Коринт: Храмът на Аполон |
	| 539 | | | 539. Превземане на Вавилон от Кир |
	| 534 | | 534. Атина: Първо драматично състезание за трагедия по време на Дионисиите |
	| 533 | Поликрат, тиран на Самос |
	| 530 | | 530. Атина: Начало на червенофигурната керамика | 530–522. Камбиз, цар на персите |
	| 527 | 527. Атина: Пизистрат умира, Хипий и Хипарх тирани | 525. Делфи: Съкровищницата на Сифнос|
	| 525 | | към 526–456. Есхил | 525. Завладяване на Египет от Камбиз |
	| 522 | | | 522–486. Дарий, цар на персите |
	| 520 | | | към 520. Рим: Построяването на първия капитатолийски храм |
T$


T>
#	Хронологически таблици (518–486 г. пр.н.ера)
!	| Дата | Политически и военни събития | Изкуство и духовен живот | Синхронични събития извън гръцкия свят |
	| 518 | | към 518–438 Пиндар|
	| 516 | 516. Завладяване на Самос от персите. Смъртта на Поликарт |
	| 514 | 514. Атина: Убийството на Хипарх |
	| 511 | 511. Персите покоряват гърците в Егейска Тракия |
	| 510 | 510. Атина: Премахване на тиранията | краят на VI в. Скулпторът Антенор (Атина) | 510–500. Аполон от Вейи |
	| 509 | | | 509. Рим: Премахване на монархията |
	|  | след 508. Атина: Реформи на Клистен |
	| 506 | 506. Първи военни колонии (клерухии) на Атина (в Евбея) |
	| 505 | | към 505–500. Съкровищницата на атиняните в Делфи |
	| 500 | | | към 500. Дворецът в Персеполис |
	| 499 | 499. Йонийско въстание |
	| 498 | | 498. Първата ода на Пиндар (Х. Питийска) |
	| 496 | | 496–406. Софокъл |
	| 495 | | към 495–480. Храмът на Афайя в Егина |
	| 494 | 494. Поражение на йонийската флота при Ладе. Завладяване на Милет от персите |
	| 493 | | 493. Атина: Фриних. „Превземането на Милет“ |
	| 491 | 491–478. Сицилия: Гелон, тиран на Гела, след това на Сиракуза |
	|  | 491–490. Първа гръко-персийска война |
	| 490 | 490. септември. Победата при Маратон |
	| 488 | 488. Първо прилагане на остракизма в Атина |
	| 486 | | | 486–465. Ксеркс, цар на персите |
T$


T>
#	Хронологически таблици (485–464 г. пр.н.ера)
!	| Дата | Политически и военни събития | Изкуство и духовен живот | Синхронични събития извън гръцкия свят |
	| 485 | към 485. Сицилия: Гелон, тиран на Гела, завзема Сиракуза | към 485. Първо драматично състезание за комедия в Атина |
	| 484 | | 484. Есхил получава първа награда в състезанието за трагедия |
	| 483 | Атина: Темистокъл построява военна флота. Аристид остракизиран |
	| 481 | 481–478. Втора гръко-персийска война |
	| 480 | 480, септември. Победа при Саламин | 480–406. Еврипид |
	|  | Победа на Гелон над картагенците при Химера |
	| 479 | Победа при Платея |
	| 478 | 478–466 Сицилия: Хиерон става тиран на Сиракуза | 478 или 474. Делфи: „Колесничарят“ |
	|  | 478–477 Основаване на Делоския съюз |
	| 477 | | 477–476. Статуи на „Тираноктоните“ от Критий |
	| 474 | 474. Хиерон побеждава етруските при Куме |
	| 472 | 472. Атина: Темистокъл остракизиран. Надмощие на Кимон, син на Милтиад | 472. Есхил: „Перси“ |
	| 470 | | 470. Начало на дейността на Фидий |
	|  | | 470–460. Известност на художника Полигнот от Тасос |
	| 469 | 469–460. Спарта: Трета месенска война | 469–399. Сократ |
	| 468 | | 468–456. Олимпия: Храмът на Зевс (фронтони на Пайоний) |
	| 467 | 467. Победа на Кимон над персите при устието на Евримедон |
	| 465 | 465–462. Атина потушава бунта на Тасос | | | 465. Убийството на Ксеркс и възцаряване на Артаксеркс (465–424) |
	| 464 | 464. Земетресение в Спарта, въстание на илотите |
T$


T>
#	Хронологически таблици (462–437 г. пр.н.ера)
!	| Дата | Политически и военни събития | Изкуство и духовен живот | Синхронични събития извън гръцкия свят |
	| 462 | | | 462. Египет: Бунт на Инарос, ибийски вожд, срещу персите |
	| 461 | 461. Атина: Реформа на Ефиалт за ограничаване правата на Ареопага |
	|  | Остракизиране на Кимон |
	| 460 | | към 460. Атическа керамика: начало на свободния стил |
	| 458 | | 458. Есхил: „Орестия“ |
	| 457 | 457–456. Победа на Атина над Егина. Поражение при Танагра |
	| 455 | | 455. Първите трагедии на Еврипид |
	| 454 | 454. Катастрофа с атинската експедиция в Египет. Съкровището на Делоския съюз е пренесено в Атина |
	| 450 | | | 450. Рим: Децемвирите |
	| 449 | 449–448. Калиев мир между Атина и Персия |
	|  | 449–447. Делфи: Втора свещена война |
	| 447 | | 447–438. Атина: Построяване на Партенона |
	| 446 | 446. Поражение на атиняните при Коронея от беотийците |
	|  | 446–445. Мир между Атина и Спарта |
	| 443 | 443. Атиняните основават колонията Турии |
	|  | 443–429. Атина: Перикъл преизбран за стратег всяка година |
	| 441 | | 441. „Антигона“ на Софокъл |
	| 438 | | 438. „Алкестида“ на Еврипид. „Атина Партенос“ на Фидий |
	|  | | 438–432. Атина: Фронтоните на Партенона |
	| 437 | | 437–432. Атина: Пропилеите на Акропола |
T$


T>
#	Хронологически таблици (433–411 г. пр.н.ера)
!	| Дата | Политически и военни събития | Изкуство и духовен живот | Синхронични събития извън гръцкия свят |
	| 433 | 433. Намеса на Атина в конфликта между Коринт и Коркира |
	| 432 | 432. Декрет на Перикъл за забрана на търговията между Мегара и Атинския съюз | 432. Процесът и смъртта на Фидий |
	| 431 | 431–421. Първа фаза на Пелопонеската война (431–404), наречена Архидамова война | 431. „Медея“ на Еврипид |
	| 430 | 430. Чума в Атина |
	| 429 | Смъртта на Перикъл. Превземане на Потидея от атиняните |
	| 428 | | 428. „Хинолит“ на Еврипид |
	| 427 | | 427. Рождение на Платон. Първата комедия на Аристофан |
	| 425 | | 425. „Ахарняни“ на Аристофан |
	| 424 | 424. Поражение на атиняните от беотийците при Делион | 424. „Конници“ на Аристофан. Тукидид осъден на изгнание |
	| 423 | | 423. „Облаци“ на Аристофан | 423–404. Дарий II |
	| 421 | Никиев мир | 421. Начало на строежа на Ерехтейона (завършен към 405) |
	| 420 | 420. Атина: Алкивиад избран за стратег | към 420. Начало на атическата керамика от цветущия стил |
	|  | | „Хера“ от Поликлет, изработена за Аргос |
	| 415 | 415. Скандалът с изпочупването на хермите |
	|  | 415–413. Експедиция в Сицилия |
	| 414 | | 414. „Птици“ на Аристофан |
	| 413 | 413–404. Втора фаза на Пелопонеската война, наречена Декелийска война |
	|  | | сл. 413. Монети на Сиракуза от Кимон и Евайнет |
	| 412 | | 412. „Електра“ на Еврипид |
	| 411 | 411. Атина: Олигархически режим на Четиристотинте |
T$


T>
#	Хронологически таблици (410–392 г. пр.н.ера)
!	| Дата | Политически и военни събития | Изкуство и духовен живот | Синхронични събития извън гръцкия свят |
	| 410 | 410. Сражението при Кизик. Възстановяване на демокрацията в Атина |
	| 409 | 409. Превземане и разрушаване на Селинунт от картагенците |
	| 408 | | 408. „Орест на Еврипид“ | 408. Кир Млади, управител на Мала Азия |
	| 406 | 406. Победа на Атина при Аргинузките острови | 406. Смъртта на Софокъл и Еврипид |
	| 405 | 405. Морската победа на Лизандър над атиняните при Егоспотами | 405. „Жаби“ на Аристофан |
	|  | 405–367. Дионисий Стари, тиран на Сиракуза |
	|  | 405–404. Обсада на Атина от Лизандър |
	| 404 | 404. Дионисий от Сиракуза признава на картагенците владението на част от Сицилия | | | 404–358. Артаксеркс II |
	|  | 404–403. Атина: Тирания на Тридесетте |
	| 403 | 403–402 Атина: Архонтат на Евклид и възстановяване на демокрацията | 403. Речта на Лизий „Срещу Ератостен“ |
	| 401 | 401–400. Отстъпление на гръцките наемници след Кунакса, наречено отстъплението на Десетте хиляди | 401. Посмъртно представяне на „Едип в Колон“ на Софокъл | 401–400. Бунтът на Кир срещу брат му Артаксеркс II. Смъртта му при Кунакса |
	|  | | краят на V в. Известност на художника Паразий от Ефес |
	|  | | Откриване на значението на сянката от Аполодор от Атина, наречен Скиаграфът |
	| 399 | | 399. Атина: Осъждането и смъртта на Сократ |
	|  | | началото на IV в. Известност на художника Зевксис |
	| 394 | 394. Победа на Спарта при Коронея | 394. Надгробният релеф на Дексилеос (Атина) |
	|  | Морска победа на Конон при Книдос |
	| 392 | 392. Дионисий Стари преговаря с Картаген |
T$


T>
#	Хронологически таблици (390–356 г. пр.н.ера)
!	| Дата | Политически и военни събития | Изкуство и духовен живот | Синхронични събития извън гръцкия свят |
	| 390 | | | 390. Обсада на Рим от галите |
	| 387 | 387–386. Царският мир | 387. Платон основава Академията |
	| 384 | | 384. Рождение на Аристотел и на Демостен |
	| 382 | 382. Завземане на Кадмея от спартанските войски |
	| 380 | | 380. Речта на Изократ „Панегирик“ |
	| 379 | 379. Пелопид освобождава Тива от спартанския гарнизони |
	| 377 | 377. Втори атински морски съюз |
	| 373 | | 373. Делфи: Разрушаване на храма на Аполон |
	| 371 | 371. Сражение при Левктра |
	| 370 | | към 370–340. Атическа керамика от „стила Керч“ |
	| 367| Смъртта на Дионисий Стари |
	|  | 367–357. Дионисий Млади, тиран на Сиракуза |
	| 366 | | от 366. Делфи: Реконструкция на храма на Аполон |
	| 365 | | | към 365. Бунт на сатрапите в Персия |
	| 362 | 362. Битката при Мантинея. Смъртта на Епаминонд | след 364. Пътуване на Праксител в Мала Азия: „Книдоската Афродита“ | 362. Рим: Въвеждане на първите сценични игри |
	| 360 | | към 360–350. Храмът на Алея Атина в Тегея (архитект: Скопас). |
	| 359 | 359–336. Филип регент, след това цар на Македония | | 359–338. Царуване на Артаксеркс III Охос |
	| 357 | 357–355. Бунт на главните атински съюзници: Византион, Родос, Кос и Хиос |
	| 356 | 356. Основаване на Филипи. Трета свещена война | 356. Опожаряване на Артемизиона в Ефес |
	|  | 356–325. Животът на Александър Велики |
T$


T>
#	Хронологически таблици (354–336 г. пр.н.ера)
!	| Дата | Политически и военни събития | Изкуство и духовен живот | Синхронични събития извън гръцкия свят |
	| 354 | 354. Намеса на Филип в Тесалия |
	|  | Убийството на Дион в Сиракуза |
	| 353 | | към 353–350. Мавзолеят в Халикарнас (скулптури от Скопас, Леохар, Тимотей и Бриаксис) |
	| 352 | 352. Филип покорява Тесалия |
	| 351 | | 351. Атина: „Първа Филипика“ на Демостен
	|  | | Средата на IV в. Известност на художника Евфранор, автор на батални картини |
	| 349 | 349–348. Обсада и превземане на Олинт от Филип | 349–348. Атина: Трите „Олинтийски речи“ на Демостен |
	| 348 | | | 348. Рим: Първи Секуларни игри |
	| 347 | | 347. Смъртта на Платон |
	| 346 | 346. Филократов мир. Край на Третата свещена война |
	|  | | 346–345. Атина: Праксител, статуя на „Артемида Браурония“ |
	| 344 | 344. Пристигане на Тимолеон в Сиракуза | 344. „Втора Филипика“ на Демостен |
	| 343 | | 343. Речта на Демостен „За недобросъвестното пратеничество“ | 343–341, Рим. Първа Самнитска война |
	| 341 | | 341. „Трета“ и „Четвърта Филипика“ на Демостен. Рождение на Епикур |
	| 340 | 340. Четвърта свещена война: Филип срещу локрите от Амфиса | | 340–337. Бунт и разтуряне на Латинския съюз |
	| 339 | 339. Филип завзема Елатея |
	| 338 | 338 (2 август). Битката при Херонея. Демадов мир |
	| 337 | 337. Тимолеон се отказва от властта си в Сиракуза |
	| 336 | 336. Убийството на Филип Македонски. Възцаряване на Александър |
T$


>	Указател — речник на понятия и имена

	Този указател не е речник за гръцката древност, претендиращ за енциклопедична пълнота. Единствената му цел е да улесни читателя при правене на справки в книгата. В него могат да се намерят по-голямата част от важните думи, които се срещат в текста, с указание на страниците и илюстрациите. Освен това съобразно с програмата на цялата поредица, някои статии са повече или по-малко развити, за да бъдат събрани за удобство на едно място пръснати или откъслечни сведения или да се посочат някои допълнителни биографични, топографски или технически данни. Много от тези сведения се отнасят до историята на изкуството. Затова пък не са поместени статии, отнасящи се до митологията: богатството и разнообразието на гръцките легенди не позволяват да ги представим тук опростено, защото това би изопачило техния смисъл. Читателят, който би искал да получи повече сведения в тази област, може да се отнесе към посочените в библиографията специални съчинения.

#	А
	__А`галма__ — образ на божество и по-специално култова статуя.
	__Агезилай__ — роден през 444 г., цар на Спарта в 401 г., той воювал победоносно срещу персите в Мала Азия, след това, повикан обратно в Гърция, победил Тива и Атина при Коронея през 394 г. След Анталкидовия мир (386 г.) затвърдил спартанската хегемония, като поддържал в цяла Гърция олигархическите режими, но не могъл да попречи на Тива да установи хегемония. През 361 г. той се поставил в услуга на египетските фараони Тахос и Нектанеб, които се разбунтували срещу персийския цар, и умрял през 360 г., когато се завръщал в Гърция. Плутарх му е посветил един от своите „Успоредни животописи“.
	__Агора__ — обществен площад. Място, където се извършвали култови обреди, свързани с митичната история на града (хероси-основатели, богове-покровители) и където се чествували религиозните празници (в Атина първите театрални представления), също и център на политическия живот, където заседавало народното събрание и където се издигали обществените сгради (булевтерионът, канцелариите на магистратите, съдът, архивите) и почетните паметници. Започва да играе роля в търговския живот най-вече през класическата епоха. Като религиозен, политически и икономически център агората заема важно място в плана на града; нейното архитектурно развитие показва растящата грижа да се свържат в единен ансамбъл различните сгради (влияние на йонийския урбанизъм), по-специално чрез колонади, които ограждат и очертават площада.
	__Агоракрит__ — скулптор от втората половина на V век, роден на о. Парос, но работил най-вече в Атика. Ученик и приятел на Фидий, той бил повлиян от своя учител до такава степен, че две от най-големите му творби „Майка на боговете“ (култова статуя в Метроона на Атинската агора) и „Немезида“ в Рамнунт, минавали за произведения на самия Фидий. Намерен е фрагмент от главата на Немезида и няколко много повредени фрагмента от релефите на базата на същата.
	__Агораноми__ — атински чиновници, които извършвали полицейска служба по пазарите и контролирали мерките и теглилките.
	__Агригент__ — Гръцки град на южния бряг на о. Сицилия, основан от гр. Гела към 580 г. върху обширно плато, спускащо се към морето, в края на което се издигали главните храмове. Агората се намирала по-ниско, между града и пристанището. С широките си улици, градините, разкошните обществени сгради и светилищата Агригент бил в началото на V в. „най-красивият от градовете на смъртните“ според Пиндар („XII Питийска ода“). Градът бил превзет и опустошен от Картаген през 406 г. и заселен отново през IV в.
	__Акведукт__ — Намерени са останки от тях в главните градски центрове. Най-прочутият, проектиран през VI в. от Евпалин от Мегара за Самос и дълъг 7 стадия (1250 м), бил издълбан в планината и се състоял от тунел и канализация е тръби от печена глина, положена по-дълбоко в земята, която излизала в града. В Атина имало много акведукти: най-големият идвал от планината Пентелик и захранвал голям резервоар в подножието на Ликабет. „Всички градове имали служба за поддържане на водоснабдителната мрежа, но повечето възлагали тази задача на специален чиновник“ (Р. Мартен, „Урбанизмът в антична Гърция“).
	__Акропол__ — високо място в античния град, което е служило за вътрешно отбранително укрепление. Обикновено там били извършвани важни граждански култове.
	{img:134_karta_akropol.png|#План 21. Акрополът на Атина. (По Динсмур). 1) Пропилей на Мнезикъл. 2) Пинакотека в Пропилеите. 3) Светилище и храм на Атина Нике. 4) Светилище на Артемида Браурония. 5) Двор на Халкотеката. 6) Халкотека. 7) Партенон. 8) Ерехтейон. 9) Светилище на Пандроза. 10) Място на стария храм на богиня Атина. 11) Големият олтар на богиня Атина. 12) Светилище и олтар на Зевс Полиевс. 13) Къща на Арефорите. 14) База на статуята на Атина Промахос}
	__Акрополът на Атина__ — мястото, на което е разположена Атина, е било обитавано още в началото на III хилядолетие. Акрополът (вж. план 21, макет, ил. 114; общ изглед, ил. 115), скалист и стръмен хълм, издигащ се на около 80 м над равнината, бил най-рано обитаваната част. През микенската епоха там се намирали царският дворец и местата, определени за извършване на култовете на боговете-покровители. През XIII в. бил укрепен с дебела стена с девет врати, наричана Пелазгикон. От края на X в. най-високото плато било запазено само за светилища. Там били издигани последователно много храмове на богиня Атина до 480 г., когато първият Партенон, още незавършен, бил опожарен от Ксеркс с всички дарения и паметници на светилището. Темистокъл възстановил северната стена с материали от разрушените постройки, а Кимон — южната и източната стена. Но истинския си блясък Акрополът получил благодарение на голямото строителство, предприето от Перикъл. Партенонът (вж. план 34, ил. 80; фриз, ил. 86, 89 и 90) бил строен от 447 до 432 г. от Иктин, Каликрат и Фидий, това е храм в дорийски стил, обграден от всички страни с колони (периптер) — по 8 на късите и 17 на дългите страни, изцяло от пентеликски мрамор, с входно преддверие, главна зала (цела) с вътрешна колонада, задно преддверие (опистодом), от което се влизало в зала с 4 колони, която е същинският Партенон. Храмът бил строен по прецизно разработен план и оформен с богата скулптурна украса: външен фриз (над колоните) в дорийски стил със скулптирани метопи (представящи на юг Кентавромахията, на изток — Гигантомахията. на запад — Амазономахията, а на север — сцени от превземането на Троя), вътрешен фриз на стената зад колоните в йонийски стил (шествие по време на Големите Панатенеи и събрание на боговете); на източния фронтон е представено раждането на богиня Атина, на западния — спорът между Атина и Посейдон заради властта над Атика. Култовата статуя в хризелефантинна техника (от злато и слонова кост), творба на Фидий, била посветена през 438 г. Пропилеите (ил. 179) били построени от Мнезикъл от 437 до 432 г.; те се състоят от централен корпус, а на двете фасади има по 6 колони, отгоре с фронтови; корпусът е разделен на две части от напречна стена с 5 врати. Западната част има вътре два реда по 3 йонийски колони (по посока на Свещения път към петте врати); на север е Пинакотеката — зала за картини; на юг един обикновен вестибюл е водел към храма на Атина Нике. Този малък храм в йонийски стил с по едно преддверие с по 4 колони на предната и задната страна (амфипростил) бил украсен с фриз (ил. 44–47) и е построен към 425 г. Непристъпната скала, на която той се издига, е имала по края мраморна балюстрада, украсена с фигури на Нике. В 421 г. била започната работата по храма в йонийски стил на Атина Полиада и Посейдон-Ерехтей — Ерехтейонът (вж. план 22). По причини от религиозен характер планът е сложен, тъй като всъщност постройката е била едновременно светилище на богиня Атина (цела, пред която има преддверие с 6 колони с фасада на изток), светилище на Посейдон-Ерехтей на запад, с изход на север под голямо преддверие, през което се е излизало също в Пандрозиона (светилище на Панфдроза, дъщеря на митическия цар Кекропс, основател на гр. Атина), и най-после, на юг, срещу Партенонфа една лоджия, чийто покрив се поддържа от 6 кариатиди и чието предназначение е неизвестно. Пред западната стена са се намирали светилището на Пандроза, свещеното маслиново дърво и олтарът на Зевс Херкейос. Вляво от Свещения път са се намирали оброчните дарения, между които статуите на Атина Промахос и на Лемноската Атина от Фидий. По склоновете на Акропола имало много светилища: на север — пещерата на нимфите и Пан, светилищата на Аполон Хюпакрайос, на Аглаура (дъщеря на Кекропс), на Афродита, на юг — светилището на Дионис Елевтерей с храм от времето на Пизистрат, друг, построен след Никиевия мир, и театърът, първоначално от дърво, после от камък. На изток от театъра е Одеонът на Перикъл. На запад, малко по` нависоко, е било разположено светилището на Асклепий.
	__Алазиотас__ — название на Аполон в Кипър.
	__Алкамен__ — атински скулптор, съвременник и съперник на Фидий. Той работил предимно в Атика през последните тридесет години на V в. Негови творби са култовите статуи в много светилища (Афродита в Градините, Дионис в новия храм близо до театъра, Арес на Агората, Хефест и Атина в Хефестейона, Хеката Епинюргидия на Акропола). Една мраморна група, представяща Прокна и Итис и намерена на Акропола, е вероятно дарение, изработено от Алкамен, за което Павзаний (I, 24) споменава, че се е намирало; на това място. Освен това Алкамен бил автор на една прочута статуя на Хермес Пропюлайос, която била поставена близо до входа на Пропилеите и която често била възпроизвеждана от копистите.
	__Алкей__ — лирически поет, роден на о. Лесбос към 630 г. в аристократично семейство; бил замесен в борбата срещу тирана Питак и принуден сам да отиде в изгнание в Тракия и в Египет; по-късно се завърнал в отечеството си. В запазените фрагменти от негови произведения намираме отражение от тези политически борби. Той писал също химни и трапезни песни, предназначени за пиршества.
	__Алкивиад__ — атинянин, син на Клиний, роден към 450 г., възпитаник на Перикъл, ученик и приятел на Сократ. Аристократ по рождение и вкусове, с привлекателна външност и силен интелект, но егоист, суетен и безскрупулен, той учудвал съотечествениците си с дръзкия си либерализъм и скоро спечелил голямо политическо влияние. Стратег през 417 г. заедно с Никий, той предложил в 415 г. да се предприеме военната експедиция в Сицилия; след като бил избран за един от предводителите на армията, политическите му противници го обвинили, че пародирал Елевзинските мистерии и че изпочупил Хермите, но той отказал да се върне в Атина, за да се оправдае. Осъден задочно на смърт, избягал при спартанците и ги посъветвал да поддържат Сиракуза и да завземат Декелея в Атика; сам той разбунтувал Йония срещу Атина. Изложен на завистта на спартанските военачалници, той се оттеглил при сатрапа Тисаферн (412 г.), после се свързал с политическите фракции в Атина; наложил чрез ескадрите в Самос и Хелеспонта, останали верни на демокрацията от 411 г., да го признаят за свой водач и издействувал завръщането си след падането на режима на Четиристотинте. Победител при Абидос (411 г.) и при Кизик (410 г.), господар на Византион (409 г.), той се върнал триумфално в Атина през 407 г. Но претърпял неуспех в други военни експедиции и трябвало да избяга в Тракия (406 г.), където бил убит по внушение на Тридесетте тирани (404 г.). Плутарх му е посветил един от своите „Успоредни животописи“.
	__Алкман__ — лирически поет, роден в Сарди, живял в Спарта през втората половина на VI в., автор на химни, предназначени за хорове на млади момичета (Партении).
	__Алкмеониди__ — аристократическа фамилия в Атина, чиито най-известни представители били Мегакъл и Клистен. Перикъл имал родствени връзки с тази фамилия чрез майка си.
	__Амазис__ 1) Фараон от саитската династия, известен с елинофилството си. Царувал от 568 до 526 г.
	__Амазис__ 2) Атински керамик от третата четвъртина на V в. Той изработвал висококачествени чернофигурни вази, чиито елегантни и грижливи рисунки са дело на художник, наричан сега „Художникът на Амазис“.
	__Амазономахия__ — битка между гърци и амазонки, често срещаща се тема в скулптурата при рисуваната украса.
	__Амфиарай__ — един от аргоските военачалници в похода на Седемте срещу Тива. Той бил погълнат от земята заедно с колесницата си. Почитан като предсказател и херос-изцелител близо до Оропос в северна Атика, където имал светилище с прорицалище.
	__Амфидромии__ — церемония, с която новороденото се приобщава към семейния култ.
	__Амфиктиония__ — така се наричал съюзът или конфедерацията на племена, живеещи в една и съща област, които се събирали около общо светилище. Членовете на съвета на съюза се наричали амфиктиони, amphictyones или amphictiones; вторият начин на писане се среща по-рядко в литературните текстове, но почти винаги върху монетите и надписите и отговаря по-точно на етимологичния смисъл на думата: „тези, които са настанени около“. В гръцката Античност са известни много организации с това име, например на о. Делос в Цикладите (с. 263) или на о. Калаурия в Арголида. Най-прочута била Амфиктионията, която обединявала около светилищата на Деметра в Антела (близо до Термопилите) и на Аполон в Делфи дванадесет племена от Северна и Средна Гърция. Събранията на делегатите (хиеромнемони) от всяко племе ставали два пъти в годината, през пролетта в Антела, а през есента в Делфи.
	__Амфиполис__ — Атинска колония в Тракия по долното течение на Струма, основана през 436 г. (карта 6). Обсадена и превзета от Бразидас през 422 г. Завладяна от Филип Македонски през 357 г. През последните години там са направени обширни разкопки.
	__Амфипростил__ — така се нарича сграда, пред чиито (предна и задна) фасади е построен портик с колони. Напр. храмът на Атина Нике на Атинския Акропол.
	__Анакреон__ — лирически поет, роден в гр. Теос в Йония към средата на VI в. Избягал при персийското нашествие и живял известно време в двора на Поликрат (на о. Самос), а след 522 г. в двора на Пизистратидите; след смъртта на Хипарх (514 г.) се оттеглил в Тесалия (ил. 157).
	__Анаксагор__ — роден в Клазомене в Йония към 500 г., той вероятно е бил ученик на милетския философ Анаксимен. Установил се в Атина, където негови ученици били Перикъл, Еврипид и може би Сократ. Обвинен в богохулство от политически неприятели на Перикъл, той се изселил и починал в Лампсак на Хелеспонт през 428 г.
	__Анаксимандър__ — философ, родом от Милет, живял през първата половина на VI в.
	__Анаксимен__ — милетски философ, ученик на Анаксимандър (първата половина на VI в.).
	__Андокид__ 1) Атински политик и оратор, роден в аристократическо семейство към 440 г. Компрометиран през 415 г. с Алкивиад в аферата с пародирането на мистериите и изпочупването на хермите, той бил лишен от политически и религиозни права и трябвало да отиде в изгнание. Върнал се в Атина през 411 г., той отново бил прогонен от Тридесетте тирана, но през 403 г. се завърнал заедно с Тразибул. Запазени речи: „За мистериите“ (399 г.), „За мира“ (391 г.).
	__Андокид__ 2) Атински керамик от втората половина на VI в. Един от неговите сътрудници, наречен „Художникът на Андокид“, може би е изнамерил новата техника, наречена червенофигурна.
	__Анталкид__ — спартанец, който сключил в 387 г. мир с персите, наречен Анталкидов мир.
	__Антенор__ — атически скулптор от края на VI в., син на Евмарес. Изваял бронзовите статуи на Хармодий и Аристогейтон, които били издигнати след падането на Пизистратидите през 510 г. и които персите отнесли като плячка през 480 г. (Александър или някой от Диадохите ги върнал отново в Атина.) На Акропола има два негови подписа; единият е върху една чудесна Коре. Приписват му скулптурите от фронтона на храма на Алкмеонидите в Делфи.
	__Антестерии__ — празници на Дионис в Атина.
	__Антимах__ — поет, родом от Колофон. Творил към края на V в. и началото на IV в. Написал епопеята „Тебаида“ и една дълга поема в елегични стихове — „Лиде“, в която се говори за нещастна любов. Много ценен от Платон, Антимах бил жестоко критикуван по-късно, особено през III в. от Калимах. От творбите му са запазени само незначителни фрагменти.
	__Антистен__ — философ, роден в Атина към 445 г. като син на атински гражданин и робиня. Ученик на софистите и на Сократ, той основал сектата на Киниците (циниците), наречена така според гимназиона в квартала Киносаргес, където преподавал учението си. Умрял към 365 г.
	__Антифон__ — атински оратор, роден към 480 г., играл първостепенна роля в революцията на Четиристотинте, водил преговори със Спарта и обвинен в измяна от Терамен, осъден на смърт в 411 г. От него са останали няколко съдебни речи. Преподавател по реторика и учител на Тукидид.
	__Антропоморфизъм__ — основна черта на гръцката религия.
	__Апелла__ — название на народното събрание в Спарта.
	__Аполодор__ — атински художник от края на V в., наречен „Скиаграфът“ (художникът на сянката). Изглежда, че той е открил значиниито на сянката в живописта. Плиний го смята за откривател на живописта в истинския смисъл на думата (за разлика от рисунката), а Витрувий му приписва откриването на правилата на перспективата.
	__Аргинузи__ — острови между Лесбос и Малоазийския бряг. Морска битка през 106 г.
	__Аргос__ — град в Арголида, разположен в равнината близо до морето (залива на Навплион) в подножието на два хълма — Аспис и Лариса (карта 1). Той наследил господството на Микена над богатия земеделски район, който бил център на тази област в Пелопонес. Достигнал най-голям разцвет в края на VIII в. по времето на цар Фейдон, който минавал за откривател на монетата. По-късно, все още достатъчно силен, за да налага властта си над съседните градове. Аргос трябвало непрекъснато да воюва срещу домогванията на Спарта, на която бил големият съперник в Пелопонес. По време на войните през V и IV в. Аргос бил, естествено, съюзник на Атина. Споменът за микенските царе, чиято столица според легендата била пренесена от Микена в Аргос, и творчеството на неговите скулптори от VI и V в. (особено на знаменития Поликлет) разнесли славата на града по целия гръцки свят. Френските разкопки през последните години разкриха много квартали на града, някои светилища и част от некрополите с гробове от геометричната епоха. Голямото светилище на Хера се е намирало на 8 км по` на изток, върху един хълм в края на равнината. Там са намерени развалините на храма (построен към 420 г.), където се е издигала статуята на богинята от злато и слонова кост, изваяна от Поликлет, както и различни постройки.
	__Ареопаг__ — първият съд в Атина, създаден според легендата от богиня Атина, за да съди Орест. Заседавал на хълма на Арес (Ареопаг), който му дал името си. Съставен бил от архонти, излезли от служба. Разполагащ отначало с голямо политическо влияние, след реформата на Ефиалт (462 г.) се ограничил в съдебни функции: дела за отравяния, предумишлени убийства, подпалвачества, светотатство и др. Виж Аристотел, „Атинската държавна уредба“, гл. 25 и 57.
	__Арион__ — Лирически поет, роден в гр. Метимна на о. Лесбос в края на VII в. Според преданието един делфин го спасил от удавяне.
	__Аристид__ 1) Атински политик, роден към 540 г. в аристократическо семейство, роднина с Кериките от Елевзина. Заради честността му бил наречен „Справедливия“. Военачалник при Маратон, архонт през 489 г., той бил политически противник на _Темистокъл_ и бил осъден на изгнание чрез остракизъм през 483 г. Повикан в Атина по време на второто персийско нашествие, той взел участие в битките при Саламин и Платея, в морските сражения при Кипър и Византион и разпределял справедливо трибута между съюзниците. Умрял през 468 г.
	__Аристид__ 2) Тивански художник, живял през първата половина на IV в. Той бил нарисувал „Умиращата майка с кърмачето си“ и митологически картини, но се прочул най-вече с голямата си картина „Битката срещу персите“, в която имало изписани повече от сто фигури. За пръв път в историята на гръцкото изкуство в тази композиция са изобразени човешките маси (вж. Живопис).
	__Аристокъл__ — атически скулптор от края на VI в., известен от два негови подписа, от които единият се намира върху прочутата стела, представяща войника Аристион.
	__Аристофан__ — най-големият атински комически поет, типичен представител на старата комедия. Син на Филип, роден към 445 г., представил първата си комедия през 427 г. на 18-годишна възраст под чуждо име. С извънредно богато въображение и несравним усет за комичното, майстор на словото, автор на около 40 пиеси, от които са запазени 11. Това са „Ахарняни“ (425 г.), „Конници“ (424 г.), „Облаци“ (423 г.), „Оси“ (422 г.), „Мирът“ (421 г.), „Птици“ (414 г.), „Жените на празника тесмофории“ и „Лизистрата“ (411 г.), „Жаби“ (405 г.), „Женско народно събрание“ (392 г.?) и „Плутос“ (Богатството) (388 г.). Повечето от тези пиеси са на злободневни теми, изпълнени с алюзии за съвремието и с политическа сатира. В първите, писани преди Никиевия мир, авторът често напада демагога Клеон и настоява да се сключи мир със Спарта, за да се върнат селяните към земеделските си работи. Сократ в „Облаци“ и Еврипид в „Ахарняни“ и „Жаби“ са също обект на остра критика. Laudator temporis acti (Хвалител на старото време), Аристофан обича да възхвалява добрите стари нрави, които противопоставя на нравите на своето време, бичува, назовавайки ги с имената им, корумпираните политици, недобросъвестните чиновници, порочните и разпуснатите хора. Последните му две запазени пиеси, засягащи по-общи въпроси (управлението на жените и „комунизма“, мечтата за справедливо разпределение на богатствата), проправят пътя на средната комедия.
	__Арктин__ — поет, роден в Милет.
	__Архегет__ — Херос, основател на град.
	__Архелай__ — цар на Македония от 413 до 399 г. Много гръцки поети, преди всичко Еврипид, и хора на изобразителното изкуство като Зевксис, са живели в двора му в Пела.
	__Архилох__ — лирически поет, роден на о. Парос в началото на VII в. Той участвувал в колонизацията на Тасос и в битките между заселниците и местното население. От него са запазени само фрагменти (ямби), които често имат много войнствен тон.
	__Архитас__ — математик, философ, държавник, питагореец, приятел на Платон; живял в Тарент приблизително от 430 до 460 г.
	__Архонт__ — общо название (означаващо „този, който управлява“), давано на някои магистрати. В Атина след средата на V в. деветимата архонти изпълнявали само религиозни и юридически функции. Архонтът-епоним давал името си на годината, уреждал календара, ръководел Големите Дионисии, занимавал се с наследствата, вдовиците и сираците; архонтът-цар ръководел религиозния живот; архонтът-полемарх се грижел за погребенията на граждани, загинали във война, и се занимавал с метеките и чужденците; шестимата тесмотети ръководели съдилищата. Архонтите се определяли по жребий измежду кандидатите, избирани от първите три класи по един от всяка фила; когато изтичал срокът на службата им, те влизали в Съвета на ареопага.
	__Асклепий__ — Бог-лечител, който имал светилище в Епидавър.
	__Асос__ — град в Троада, известен с храма на богиня Атина, построен през втората половина на VI в. Този храм имал външна колонада (по 6 колони на предната и задната фасада и по 13 на страничните) в дорийски стил, чиято най-забележителна особеност бил архитравът, украсен с релефи, над външната колонада. Това е единственият известен пример на скулптиран архитрав в дорийски стил (фрагменти в Лувър и в музеите в Цариград и Бостън).
	__Атина__ — Богиня. Меланхоличната Атина (ил. 82), Атина Льонорман (ил. 83, 84).
	__Атина Нике__ — Храм, вж. Акрополът на Атина. Фриз (вж. ил. 44–47).
	__Атина__ — (Топография) Атинската равнина е свързана чрез удобни пътища с другите области на Атика (хълмове на север, „Средната“ равнина на изток, Елевзинската равнина на запад) и е ограничена от Химет, Пентелик, Парнет, Егалей и морето. Сред тази просторна равнина Акрополът, който е част от верига от високи хълмове между р. Кефисос и притока й Илисос, е представлявал отлична отбранителна позиция на около 5 км от морето. Обитаван още от микенската епоха, Акрополът останал с течение на вековете заедно с Агората главният център на града. Старата Агора се намирала между Акропола и хълма на Ареопага. Новата Агора била построена по времето на Солон в началото на VI в. северно от Ареопага в една падина, където се кръстосвали главните съобщителни оси и която да VIII в. служела за гробище. Най-важните постройки се намирали в западната част, в подножието на хълма, наречен Колонос Агорайос: това били Толосът — кръгла постройка, където се хранели пританите и официалните гости и в която се пазело свещеното огнище на града; булевтерионът, където заседавал Съветът на Петстотинте; храмът на Аполон Патроос; храмът на Великата майка, построен в края на V в. на мястото на първия булевтерион; портикът на Зевс Елевтериос, наричан също Царският портик. На известно разстояние на изток се издигал олтарът на Дванадесетте богове. Към средата на V в. на хълма започнали строежа на храма на Хефест (наричан днес погрешно Тезейон). Пред булевтериона се издигали статуите на херосите-епоними на филите. В центъра на площада скулптурната група на Тираноктоните (тираноубийците) от Антенор и по-късно скулптурата от Критий и Незиотес заемали мястото, където по времето на Пизистрат ставали тържествата по случай Големите Дионисии. На юг се издигали сградата на едно съдилище, един портик и две чешми, на север — „Шареният портик“ или „Стоа Пойкиле“ чиято вътрешност била украсена с картини от Микон („Амазономахията“), от Полиглот („Обсадата на Троя“) и от Панайнос („Битката при Маратон“). Около Акропола и Агората се простирали жилищните квартали, застроени без всякакъв план. Те образували различните градски деми. Там имало и други светилища и обществени сгради. На запад от Акропола, на хълма Ареопаг, заседавал под открито небе най-древният съд на Атина; в подножието на скалата било светилището на Ериниите. По-далеч на запад се издигали хълмът на Нимфите и хълмът Пникс, където по времето на Клистен заседавало Събранието в полукръгъл дървен амфитеатър, заграждащ трибуна за оратора, изсечена в скалата, и един олтар на Зевс Агорайос. Пътят за Пирея минавал от северната страна на хълма Ареопаг. На север от Акропола се намирали градският Елевзинион (светилището на Деметра и Коре), Килонейонът (посветен в знак на изкупление за избиването на участниците в бунта на Килон), светилището на Тезей (където били погребани останките му, донесени от о. Скирос) и Пританеят. Улицата на Триножниците, по протежение, на която били наредени хорегически паметници, посветени от ръководители на хорове (какъвто е паметникът на Лизикрат), заобикаляла Акропола от изток и свършвала близо до светилището на Дионис и до театъра. По` на изток се намирал Олимпиейонът, храм на Зевс, който бил започнат от Пизистрат по образец на големите йонийски храмове в Мала Азия, но чийто строеж бил изоставен до II в. от н.е. По-нататък, в посока югоизток, се стига до р. Илисос, на чийто бряг се издигало светилище на Аполон Питийски. В северната част на града били кварталите на занаятчиите и търговците; най-големият, Керамейкос, където работели грънчарите, прехвърлял стената отвъд Дипилон (Двойната врата) и Свещената порта. Частта на квартала Керамейкос, която се простирала извън стените, била разделена на две от широка улица, по протежение, на която били наредени официалните гробници (на лица, почетени от държавата, и на войни, паднали в битки) и която водела към Академията. Два други пътя водели към Елевзина и към Колон. Крепостната стена, построена след Гръко-персийските войни от непечени тухли върху цокъл от варовик, впоследствие доукрепена от Клеон през V в. и от Конон през IV в., била защитена от четвъртити кули; най-важни врати били Пирейската на запад, Дипилонската на северозапад и Ахарнската на север. Предградията образували пояс от вили и градини и в някои от тях имало гимназиони и школи на философите. Близо до р. Илисос били Метроонът в Агре, малък храм в йонийски стил от края на V в., построеният от Ликург в 330 г. стадион и хълмът Ардетос, където хелиастите полагали клетва. По` на юг се намирал гимназионът на квартала Киносаргес, център на школата на киниците. На североизток се издигал стръмният хълм Ликабет с гимназиона Ликейон (там преподавал Аристотел). На северозапад от Дипилонската врата се намирала Академията със светилище на Музите, където преподавал Платон. Атина била свързана с пристанищата си Пирея и Фалерон чрез трите т.нар. Дълги стени, издигнати след Гръко-персийските войни, които се съединявали с крепостната стена близо до хълма на Музите. Агора (вж. план 23 и макет, ил. 113). Гробището на Керамейкос (вж. ил. 107). Атина и Пирея (вж. план 17). Общ изглед на Атина (ил. 115).
	{img:68_atinska_agora.png|#План 23. Атинската Агора през V в. пр.н. ера. (По Травлос). Агората е станала политически център на града в началото на VI в. Тя представлявала падина, заградена от запад от хълма Колонос Агорайос, а на юг от склоновете на хълма на Арес — Ареопага — и Акропола. Най-важните обществени и култови сгради били построени върху тераса, изравнена с ниската част на Колонос Агорайос. Над портика на Зевс и храма на Майката на боговете, както и над двете сгради, предназначени за заседания на Съвета, и над Толоса, където заседавали пританите, се издига големият храм, построен на върха на хълма в чест на Хефест (погрешно наричан Тезейон). В северната част на площада Кимон построил Стоа Пойкиле (от която няма следи), украсена с прочути картини. На юг, в подножието на хълма Ареопаг, се редували голям портик, построен от Перикъл, две чешми и обществени сгради. Улицата, по която вървяло Панатенейското шествие, пресичала косо площада. Тя минавала близо до олтара на Дванадесетте богове, откъдето тръгвали пътищата за Атика. Близо до Булевтериона върху дълга обща база се издигали статуите на херосите-епоними на десетте фили.}
	__Атидографи__ — историографи на Атика.
	__Ахарне__ — село в Атика, разположено в полите на планината Парнас, на десетина километра северно от Атина. В комедията си „Ахарняни“ Аристофан представя селяните-въглищари от този край.

#	Б
	__Бакхилид__ — поет, родом от Кеос, племенник на Симонид от Кеос, творил през първата половина на V в., по същото време като Пиндар, чийто съперник бил. Автор на химни, епиникии (победни песни) и дитирамби, той възпявал като Пиндар победите на Хиерон, от Сиракуза в Големите игри. В един папирус са намерени значителни фрагменти от негови произведения.
	__Батикъл__ — архитект и скулптор, роден в Магнезия на р. Меандър в Йония. Работил през втората половина на VI в. Бил извикан в Спарта, за да построи и украси монументалния ансамбъл, наречен „Трон на Аполон“, който ограждал статуята на този бог в светилището на Амикле (град в Лакония).
	__Бразидас__ — спартански военачалник, прочут със способностите и храбростта си, който пожънал големи успехи в Халкидика и в Тракия от 424 до 422 г. Загинал, защищавайки храбро срещу Клеон гр. Амфиполис, който той откъснал от Атинския съюз.
	__Браурон__ — село (дем), разположено на 8 км североизточно от голямото днешно село /Чаркопуло, близо до източния бряг на Атика. От 1948 г. там се правят разкопки: на светилище на Артемида Браурония (Брауронска), където са открити и много скулптури от V и IV в. Артемида Браурония имала светилище също и на Акропола в Атина, между Пропилеите и Партенона, до Халкотеката. Това било само заградено със стени и портици пространство без храм. Култовата статуя, изваяна от Праксител вероятно през 346 г., е може би оригиналът, по който е била създадена прочутата „Диана от Габин“ (сега в Лувър). Браурон е родината на тирана Пизистрат. „Мечките“ в култа на Артемида Браурония (ил. 97 и 98). Стела от светилището на Артемида в Браурон (ил. 85). Портик в Браурон (ил. 117).
	__Бриаксис__ — атински скулптор от IV в., вероятно родом от Кария. Работил над декорацията на мавзолея в Халикарнас след 352 г. Най-известната му творба — статуя на Плутон, седнал на трон — била изваяна за едно светилище в Синопе, от, където била пренесена в Александрия в началото на II в. и оттогава била наречена Серапис: от нея има много копия. В Националния музей в Атина се пази една база, подписана от Бриаксис и украсена с доста посредствени релефи.
	__Бронз__ (техника) — употребяван в егейския свят още от втората половина на III хилядолетие, бронзът е играл съществена роля в критската цивилизация и после в микенската до XII в., когато започнала да се разпространява употребата на желязото. Дори по-късно бронзът запазил предимството си като благороден метал, който предпочитали за изработване на защитни оръжия (шлемове, щитове, наколенници, ил. 55–59), на вази и разкошни съдове (където често служи като заместител на среброто), на статуи и на бронзови апликации. За различните му сплави се знае твърде малко от текстовете (по-специално у Плиний Стари, „Естествена история“, книга XXXIV). Но проучването на малкото статуи с големи размери (ил. 80, 191, 227), на многобройните малки бронзови статуетки (ил. 36, 76, 310), на различни вази и предмети и на безброй бронзови монети (които били предназначени, за разлика от сребърните монети, изключително за локално обращение поради малката им стойност) ни дава представа за разнообразните сплави и за техниките на тяхната обработка. Древните са познавали техниката на изчукване на метални листове било за изработване на телата на големи вази (като кратера от Викс), било за покриване с бронз на дървен модел, предварително напълно скулптиран (техника, наречена сфюрелатон, т.е. работа с чук, прилагана например при изработването на архаичните статуи в Дрерос). Но те са познавали и използували предимно техниката на прякото отливане, която се прилага и днес — отливане в пясък и с восъчни модели. Последната техника била най-широко разпространената: пълно отливане през микенската епоха (Аполон Алазиотас от Енкоми в Кипър, ил. 20), кухо отливане от архаичната епоха насетне (техника, която вероятно са открили и усъвършенствували самоските скулптори Ройкос и Теодорос към средата на VI в.). На Атинската Агора е намерен фрагмент от калъп за бронзов курос от края на VI в., същото време, от което датира и големият курос от Пирея (ил. 181, 182). В Атина близо до храма на Хефест (Псевдо-Тезейон) върху Колонос Агорайос (височина до Агората) и в Олимпия са намерени при разкопки леярски съоръжения. След отливането им статуите и статуетките се подлагали на грижлива студена обработка с резец и длето. Обикновено оставяли на бронза естествения му бакърен цвят. Изглежда, че гърците от класическата епоха не са се опитвали да го патинират по изкуствен начин.
	__Буле`__ — съвет с политическа компетентност, чийто членове били избирани по различен начин в различните градове. Играел важна роля в управлението на повечето гръцки градове. В Атина, където за него има доста сведения, Съветът бил създаден от Солон и по негово време се състоял от 400 члена — по 100 души от всяка от четирите традиционни фили. След реформите на Клистен булето наброявало 500 члена над 30-годишна възраст, избирани чрез жребий по 50 души от всяка фила за срок от една година. Извън всекидневните си заседания булето имало и една постоянна комисия, членовете, на която се наричали притани; тя била съставена от булевтите на една от десетте фили и заседавала постоянно в продължение на една десета от годината (притания) по установения ред на филите. Комисията на пританите била председателствувана от епистат, избиран с жребий всеки ден, който като пазител на държавния печат и на ключовете на хазната бил фактическият държавен глава. Пританите се хранели на държавни разноски в Толоса. Те изготвяли дневния ред на заседанията, свиквали булето и народното събрание, решавали неотложните въпроси. Булето проучвало проектозаконите и ги предлагало за гласуване в народното събрание. Упражнявало контрола върху вътрешното управление и външната политика. Вж. Аристотел, „Атинската държавна уредба“, гл. 8 и 43.
	__Булевтерион__ — сградата, където се събирало булето. Старият тип е продълговата зала с вътрешна колонада; входът е на една от дългите стени. В края на V в. в Атина възникнал нов тип: четвъртита сграда с пейки, разположени във вид на буквата U (план 23). Този тип заседателна зала, вече използуван за религиозни цели в Телестериона в Елевзина, получил широко разпространение през Античността.

#	Г
	__Гамори__ — така били наречени големите поземлени собственици в Сиракуза.
	__Гела__ — Дорийска колония, основана в началото на VII в. на южния бряг на Сицилия от жители на Крит и на гр. Линдос на о. Родос (карта 6); центърът на града и повечето от светилищата се намирали върху един акропол на изток. В началото на V в. тиранът Хипократ разпрострял властта си върху част от източна Сицилия. След него Гелон, а след това братята му Хиерон и Полизал станали тирани на Гела. Последният посветил по този случай „Колесничаря“ в Делфи. След падането на Дейноменидите (466 г.) в Гела бил установен умерен аристократически режим. Есхил се оттеглил тук, където и починал в 456 г. Градът не устоял на нападенията на картагенците през 405 г. През последните години в Гела се извършиха важни разкопки (по-специално бе открита крепостна стена от непечени тухли) (ил. 65).
	__Гелон__ — син на Дейномен. Той бил началник на конницата на Хипократ, тиран на Гела, когото наследил. Оженил се за Демарета, дъщеря на Терон, тиран на Агригент, и станал тиран на Сиракуза в 485 г. Победил картагенците при Химера в 480 г. и умрял в 478 г.
	__Геомори__ — така били наричани големите поземлени собственици на о. Самос.
	__Герузия__ — съвет на старейшините, специално в Спарта.
	__Гигантомахия__ — борбата между боговете и гигантите — често срещащ се сюжет при украсата на архитектурните паметници и вазите.
	__Гилип__ — Спартански военачалник, победил атиняните при Сиракуза през 413 г.
	__Гимназион__ — Отначало гимназионът бил предназначен за тренировка на атлетите, но с развитието на пехотната войска възникнала необходимостта да се обучават гражданите във военното изкуство чрез физически упражнения и гимназионът станал място за обучаване на ефебите. Най-старите известни гимназиони в Атина били Академията и Ликейонът, чието основаване се приписва на Пизистрат и синовете му; след тях бил построен гимназионът в Киносаргес. Разположени извън града, гимназионите били в същност градини, залесени с дървета и освежавани от течащи води, където в съседство с религиозните паметници (олтари, статуи, свещени места) се намирали и спортните съоръжения: покрити писти, чешми, където се миели атлетите, леки постройки, където те си почивали и оставяли дрехите и принадлежностите си. През класическата епоха архитектурата на гимназионите получила голямо развитие. Гимназионът в Делфи, построен към 330 г. в края на това развитие, е разположен върху две тераси с различни нива и се състои от: горе една колонада, дълга 200 м, до която се намира откритата писта; по-ниско чешми за миене, кръгъл басейн и сграда, чийто двор представлява перистил с постройки по двете дълги страни. Към края на V в. гимназионът станал интелектуален център, където софистите и самият Сократ преподавали учението си. Този обичай бързо се разпространил: Платон в Академията, Аристотел в Ликейона, Антистен в Киносаргес са най-известните примери. През IV в. гимназионите вече влизат в чертите на града; в плановете на новите градове се предвижда специално място за тях.
	__Гитион__ — пристанище в Лакония, на 45 км южно от Спарта, което било единственият й излаз на море.
	__Горгий__ — софист, роден в гр. Леонтини в Сицилия в началото на V в., ученик на Емпедокъл и Тизиас. Изпратен като посланик в Атина през 427 г., той придобил широка популярност там с учението си. Със своето „Ръководство по ораторско изкуство“ и тържествените си речи станал един от създателите на реториката. Платон нарекъл на негово име един от диалозите си, в който го представя заедно със Сократ и учениците му.
	__Гордион__ — Град в Мала Азия на р. Сангарий, на около 100 км западно от Анкара. Столица на фригийското царство през VIII в., разрушен в края на VIII и началото на VII в. при нахлуването на кимерийците. Там сега се правят големи разкопки.
	__Гортин__ — град в Крит близо до Фестос, известен с откриването на един дълъг надпис, издълбан през V в. Това не е кодекс в същинския смисъл на думата, а сбор от правни разпоредби, отнасящи се до най-различни случаи както в гражданското, така и в углавното право.
	__Гравиране__ — Гърците владеели отлично това изкуство и го наричали глиптика. Още критяните, а после микенците по подражание на Изтока гравирали върху твърди камъни — геми, които им служели за печати. През архаичната и класическата епоха гравьорите създавали изящни малки шедьоври, като дълбаели полублагородни камъни (корналин, сардоникс, халцедон, ахат и планински кристал) с помощта на малки длета, чийто връх бил покрит с абразивен прах. Гравьори изработвалия матриците за монети. И в двата случая се правел негатив, който служел за матрица било за отпечатване върху восък, било за сечение на монети (ил. 213, 214).

#	Д
	__Дадух__ — жрец в Елевзина (буквално „който носи факел“), който е играел роля в церемонията при посвещаването в мистериите. И той като свещения глашатай бил избиран по традиция от елевзинския род Керики.
	__Дамофон__ — скулптор от Месена, работил през първата половина на II в. пр.н.е. Натоварен бил да реставрира хризелефантинната (от злато и слонова кост) статуя на Зевс от Фидий в светилището на Олимпия, чиито сглобки били повредени (Павзаний, IV, 31, 6).
	__Дедал__ — митичен скулптор от атински произход, на когото, освен построяването на Лабиринта и различни технически изобретения преданието приписва многобройни култови статуи от архаичен тип (ксоана). Според легендата той избягал от Атина, защото убил племенника си Калос (или Талос). Отишъл при Минос в Крит, после избягал от затвора, където го хвърлил критският владетел, и намерил убежище в Сицилия. Минавал за прародител на всички скулптори, както насмешливо казва Сократ в диалога „Алкивиад“ на Платон (121 а), във всеки случаи за техен общ учител. Архаичните скулптори охотно се назовавали „дедалиди“, а епитетът „дедалов“ се употребява понякога за изкуството на ранноархаичната епоха.
	__Дейномен__ — грък от Сицилия, баща на Гелон и Хиерон, които станали тирани на Гела, а след това на Сиракуза, и на братята им Полизал (той бил тиран на Гела и посветил статуята на „Колесничаря“ в Делфи) и на Тразибул. Четиримата братя се наричат Дейномениди.
	__Декелея__ — градче в Атика, северно от Атина, на склоновете на Парнет. Там се укрепили лакедемонците през 413 г. и от този здрав опорен пункт опустошавали дори през зимата полята на Атика до края на Пелопонеската война. По тази причина последната част от тази война (413–404 г.) е наричана понякога „Декелейска война“.
	__Делион__ — градче в Беотия близо до Танагра и до етическата граница, където се намирало светилище на Аполон. Атиняните, които го превърнали в укрепен пункт, претърпели там тежко поражение в края на 424 г. Там се сражавали Алкивиад и Сократ, единият като конник, другият като хоплит.
	__Делос__ — малък остров в Цикладите, спорел митологията родно място на Аполон и Артемида; през предгръцката епоха там бил обитаван хълмът Кинтос, а през микенско време — равнината, напоявана от р. Инопос. Делос станал през VII в. най-голямото светилище в остров на Гърция. „Омировият химн“ към Аполон споменава за бляскавите празници, на които се събирали йонийците от малоазийския бряг и от островите. Религиозен център на съюза на Цикладите, островът се намирал най-напред под хегемонията на Наксос, но от VI в. нататък нарастващото влияние на Атина в Егейско море обхванало и Делос, където тя изпращала великолепни процесии. Пизистрат през 543 г. наредил да се извърши първото очищение на светилището; в 478 г. Делос станал център на основания от Атина съюз, чиято каса се намирала в храма на Аполон до 454 г., когато била пренесена в Атина; цялостно очищение на острова било извършено в 426 г., а жителите му били изселени през 422 г.; оттогава финансите на светилището минали под управлението на атински чиновници. Благодарение на Спарта Делос получил отново свободата си през 401 г., по Атина се настанила пак там през 394 г. Главните култови места били светилището на Аполон в полето, светилищата в долината на Инопос и на върха Кинтос. Главният вход на голямото светилище бил на юг, откъдето идвали поклонниците, слезли на Свещеното пристанище; там атиняните издигнали пропилей с четири дорийски колони, откъдето започвал Свещеният път. На запад Портикът на наксосците обграждал настлан с плочи площад, където се издигали посветеният от тях мраморен колос на Аполон и по-късно бронзовата палма, дар от атинянина Никий (417 г.); на югоизток се намирала къщата на наксосците, дълга мраморна постройка с централна колонада и с преддверие с четири йонийски колони (VII–VI в.). В центъра на светилището се издигали три храма на Аполон: храмът от VI в., където имало една прочута статуя на бога от скулпторите Тектайос и Ангелион, храмът, започнат от делосците през V в. и останал дълго време незавършен, и храмът на атиняните от края на V в., където се пазели седем статуи на богове, посветени от Пизистрат. На север от храмовете имало пет съкровищници, разположени в полукръг. Северозападната част на светилището принадлежала на Артемида. По на изток почитали гробовете на хиперборейските девойки, които дошли да принесат първите дарове на Аполон. Край свещеното езеро, образувано от р. Инопос, една тераса, пазена от редица архаични мраморни лъвове, водела към Летоона, малък йонийски храм от VI в., посветен на Лето (Латона), майката на Аполон и Артемида. На юг от храма се издигали най-важните граждански сгради: олтарът на Зевс Полиевс и Пританеят от V в., Булевтерионът и Агората. Върху един хълм край долината на Инопос били почитани от IV в. насетне Кабирите — божества на Самотраки. На хълма Кинтос се тачели култовете на Кинтийските Зевс и Атина и на Артемида Ейлейтюя; в подножието на хълма още от VIII в. имало вече установен култ на Хора (малък мраморен храм от VI в.).
	__Дем__ — териториално подразделение из атинския град държава, въведено от Клистен. Наброявали се стотина селски и градски деми. Събранието на дема избирало демарха, който стоял начело на дема. Той вписвал в списъците младежите на 18 години, които ставали граждани, съставял кадастъра, управлявал имотите на дема, занимавал се с полицията, представлявал жителите на дема — демотите, в церемониите. Тридесет съдии от демите, избирани по жребий, обхождали селските деми да решават по-маловажни спорове.
	__Демокрит__ — философ от Абдера, роден към 460 г., умрял през втората четвъртина на IV в. От неговите произведения е запазен само един списък на заглавия у един компилатор от римската епоха. Демокрит обаче има много голямо значение като основател на материализма.
	__Демостен__ 1) Атински военачалник от V в., сражавал се срещу етолийците през 426 г. и превзел Пилос и о. Сфактерия през 425 г. Заминал на помощ на Никий в Сицилия през 413 г., той бил пленен след разгрома и убит от сиракузците.
	__Демостен__ 2) Оратор и политически мъж, роден през 384 г. Настойниците му злоупотребили с неговото наследство, той станал логограф (писател на речи) и се подготвял усърдно за политическия живот. Първа политическа реч в 354 г.: „Срещу закона на Лептин“. Борил се ожесточено срещу Филип: „I Филипика“ (351 г.); трите „Олинтийски речи“ (349 и 348 г.): „За мира“ (345 г.). Участвувал в пратеничеството, което сключило Филократовия мир, след което убедил атиняните да го използуват за възстановяване на силите си: „II, 111 и IV Филипика“ (344, 341, 340 г.). Същевременно се борил и с политическите си противници: „Срещу Мидий“ (347 г.), който го обидил при неговата дейност като хорег; „За недобросъвестното пратеничество“ (343 г.) във връзка с процеса срещу Есхин. Той търсил съюзници на Атина в Пелопонес, изобличавал растящите ламтежи на Филип, реорганизирал флотата. След „изненадата с Елатея“ (339 г.) той успял да сключи съюз с Тива. Въпреки поражението при Херонея (339 г.) народното събрание му присъдило златен венец по предложение на Ктезифонт, когото впоследствие Есхин обвинил в противозаконност; делото, гледано в 330 г., било спечелено от Демостен с „Речта за венеца“. Компрометиран през 324 г. със случая Харпал, ковчежника на Александър, избягал в Атина с поверените му пари, Демостен бил осъден и отишъл в изгнание в Трейзен, после в Егина. Върнал се Атина след смъртта на Александър участвувал в борбата срещу Антипатър след поражението избягал от Атина и се отправил към о. Калаурия (южно от Егина), където се отровил, за да не попадне в ръцете на македонците (322 г.).
	__Десетте хиляди__ — корпус от гръцки наемни войници, взел участие в похода на Кир Млади срещу Артаксеркс II през 401 г. След поражението и смъртта на Кир при Кунакса военачалниците на наемниците, командувани от спартанеца Клеарх, били заловени и убити от персите по време на преговори. Ксенофонт, който участвувал в експедицията като частно лице, като гост и приятел на един от убитите стратези, успял да вдъхне смелост на разколебаните гърци и бил избран за стратег заедно с други четирима офицери. Трудното отстъпление, съпроводено от битки и премеждия, траяло цялата зима на 401–400 г., докато стигнали бреговете на Черно море, което приветствували с викове: „Таса, Таса!“ (Морето, морето!). Когато се завърни в Европа след много приключения, останалите живи наемници постъпили на служба на Спарта в началото на 399 г. и почти веднага тръгни отново за Азия на война срещу сатрапите Тисаферн и Фарнабаз.
	__Диагор__ 1) Прочут атлет, родом от Иалисос на о. Родос. Той бил висок почти 2 м и спечелил победи по бокс в четири големи общогръцки състезания. Пиндар съчинил в негова чест „VII Олимпийска ода“ в 464 г. След него синовете му също завоювали победи в Олимпия.
	__Диагор от о. Мелос__. 2) Обвинен в светотатство срещу мистериите.
	__Дидима__ — място в Йония, близо до Милет, където се намирало голямото светилище на Аполон с прорицалище, радващо се на голяма почит сред милетчаните. До Гръко-персийските войни за този храм се грижел родът на Бранхидите. От пристанището до светилището водел тържествен път, от двете страни, на който били поставели архаични статуи на седнали мъже и на лъвове (някои от тях сега са в Британския музей). На мястото на архаичния храм, опожарен от персите през 494 г., бил издигнат колосален храм, чийто строеж започнал в началото на елинистическата епоха.
	__Диекплус__ — морска маневра.
	__Диолкос__ — настлана с плочи писта, построена през Коринтския провлак от море до море, по която прекарвали корабите от Саронския залив до Коринтския и обратно. При неотдавнашни разкопки бяха открити следи от нея, дълги няколкостотин метра. Изглежда, че корабът бил поставян на някакво возило с колела, което теглели по този настлан с плочи път, широк 3,50 до 5 м. Строежът на това съоръжение датира от архаичната епоха. По-късно то било усъвършенствувано, особено през Пелопонеската война.
	__Дион__ 1) Град в Македония, разположен в подножието на планината Олимп, на юг от Пидна.
	__Дион__ 2) Вуйчо на Дионисий Млади. Той бил брат на жената на Дионисий Стари и изпълнявал по времето на последния важни административни функции. Ставал приятел на Платон през 389 г., когато философът посетил Сиракуза. Когато Платон дошъл да дава съвети на Дионисий Млади, Дион бил наскоро след това пратен в изгнание от своя племенник, който искал да се освободи от неговото влияние, и Платон не успял да ги помири. През 357 г. Дион се върнал в Сиракуза с наемна войска и прогонил Дионисий след двегодишна борба, но бил убит в 354 г., когато се опитал да установи в града аристократически режим.
	__Дионис__ — Дионисови обреди. (ил. 96). Образ върху монета на Наксос (ил.79).
	__Дионисии__ — празници в чест на Дионис.
	__Дионисий__ — Стари, тиран на Сиракуза, роден в 430 г., умрял в 367 г.​1 _Дионисий — Млади_, негов син и наследник.
	__Дипилон__ — име на врата в Атина на северозапад от стената. През нея минавал пътят от Академията до дема Трия зад Елевзина. Свещеният елевзински път пресичал стената близо до Дипилонската врата, малко по` на юг, през Свещената порта. Дипилон или „Двойната врата“, наричана така поне от III в. пр.н.е., е все още хубав образец на военен строеж, датиращ в днешния си вид от втората половина на IV в. Вътрешна и външна врата, фланкирани от кули, ограждат един двор с площ 42 x 22 м, затворен от другите две страни с яки стени (широки 5 м). Онова, което още се вижда от стените, датира от началото на IV в. Между Дипилон и Свещената порта се е намирала сградата Помпейон, използувана за процесията (помие`) по време на Елевзинските празници. Един намерен там граничен стълб показва, че кварталът Керамейкос се простирал чак до Дипилон. През геометричната епоха това място било некропол и там са намерени прочутите вази, наречени „дипилонски“.
	__Дипойнос__ — критски скулптор, според преданието ученик на Дедал, какъвто бил и неговият съотечественик и сътрудник Скилис. Изглежда, че и двамата са работили през VII в. на различни места в Гърция, но предимно в Пелопонес, където Плиний Стари и Павзаний посочват редица техни произведения.
	__Диполии__ — празници на Зевс Полиевс в гр. Атина, описани от Павзаний.
	__Дитирамб__ — поетично-музикална композиция, предназначена за хорово пеене в чест на някое божество, предимно на Дионис, но също и на Аполон. Създаването на дитирамба като литературен жанр се приписва на поета Арион (краят на VII — началото на VI в.), но още Архилох през VII в., изглежда, е композирал дитирамби. Най-големите гръцки лирици Пиндар и Бакхилид са развили този вид поезия. В Атина изпълнението на дитирамби от хор, съставен от петдесет мъже или момчета, било един от традиционните елементи на Дионисовите празници. Разходите по тези хорове били поемани от хореги, избирани от филите.
	__Додона__ — Светилище с прорицалище на Зевс в Епир.
	__Дорийски__ — стил (вж. ил. 99–103, 117, 172–180, 215).
	__Дорифор__ 1) Войник-копиеносец, числящ се към охраната на тираните.
	__Дорифор__ 2) Наименование на една прочута статуя от Поликлет.
	__Дракон__ — Атински законодател от края на VII в.
	__Драхма__ — гръцка мерна и монетна единица. Теглото й варира според различните системи (малко повече от 6 г в егинската система, около 4,37 г в атическата система). В нумизматиката са известни сребърни монети от една драхма, две драхми (дидрахми), четири драхми (тетрадрахми) и дори понякога 10 драхми (декадрахми). Драхмата се разделя на 6 обола.
	__Дрерос__ — град в източен Крит, в планината западно от залива Мирабело, където е разкрито архаично светилище от VII в. с три култови статуи (половин естествена големина), представящи вероятно Аполон, Артемида и майка им Латона. Тези статуи са изработени по техниката сфюрелатон, т.е. с бронзови плочки, изчукани върху дървен модел в нисък опростен релеф.
	__Дурис__ — атински керамик и художник на червенофигурни вази, работил през първата четвъртина на V в. От него са запазени около 30 подписани вази, които дават представа за изискания му вкус и за изяществото на стила му. Той разработвал с еднакво майсторство най-различни сюжети: митически, епически, сцени от всекидневия живот (ефеби на палестрата, угощения). Неговите издължени, безупречни по рисунъка си фигури предвестяват настъпването на класическата епоха (ил. 48, 128 и 129).

#	Е
	__Евбул__ — Атински политик от IV век. Бил отличен финансист и отговарял години наред за средствата, които се отпускали на гражданите, за да заплащат входната си такса за театралните представления (теорика`), като упражнявал решаващо влияние върху администрацията и политиката на Атина по времето около 350 г. Привърженик на мира с Филип, той се опълчил срещу политиката на Демостен.
	__Евгамон__ — епически поет, родом от Кирена. Съчинил към 565 г. в двора на киренския цар Батос II поема със заглавие „Телегония“, в която се разказвало за приключенията на Одисей след „Одисея“ и за трагичната му смърт: героят бил убит от сина си Телегон, когото имал от Цирцея (Кирка) и който не познавал баща си.
	__Евклид__ — Архонт-епоним в Атина през 403–402 г., когато демокрацията била възстановена след тиранията на Тридесетте. Това е също годината, когато атиняните изоставили употребата на атическата азбука в официалните надписи и въвели йонийската (милетската) азбука.
	__Евмел__ — епически поет от втората половина на VII в., роден в Коринт. Той произхождал от могъщия род на Бакхиадите. В своята поема „Коринтски песни“ Евмел възпявал митическия произход на града. Заедно с други произведения съчинил за месенците и един химн към Аполон.
	__Евмолпиди__ — благородна фамилия в Елевзина, измежду чиито членове бил избиран хиерофантът.
	__Евпалин__ — архитект и инженер от втората половина на VI в. Родом от Мегара, той работил в Самос за Поликрат, като пробил под Акропола тунел, дълъг повече от километър, за да снабди града с вода.
	__Евпатриди__ — име, давано в Атика на аристократически фамилии.
	__Евполис__ — атински комедиограф от V в., съвременник на Аристофан, на когото известно време бил приятел и сътрудник, преди да му стане съперник. Написал петнадесетина комедии, всички загубени, между 429 и 412 г., годината на преждевременната му смърт. Предизвиквал е възхищение с творческата си инвенция, елегантния стил и сатиричния си дух.
	__Евримедон__ — река край брега на Мала Азия, в Памфилия. Край бреговете й Кимон спечелил през 467 г. решителната битка срещу персите.
	__Еврипид__ — атински трагически поет от V в. Син на дюкянджия и зарзаватчийка; твърдяло се, че бил роден в деня на Саламинската битка през септември 480 г. Ученик на софистите Анаксагор, Продик и, Протагор, приятел на Сократ. Драматургическата си дейност започнал през 455 г. и според преданието е написал сто пиеси (92 трагедии и 8 сатирични драми). Изглежда, че е преживял трудности в брака си, което може би обяснява известни женомразки разсъждения в творбите му. Към края на живота си напуснал Атина и умрял през 406 г. в столицата на Македония — Пела, където го приел цар Архелай. Известни ни са заглавията на 74 пиеси, от които 18 запазени, между тях „Алкестида“ (438 г.), „Медея“ (431 г.), „Хиполит“ (428 г.), „Ифигения в Таврида“ и „Ифигения в Авлида“. Нападан от комическите поети и особено от Аристофан, Еврипид получил на драматичните състезания първа награда само пет пъти. Но голямата слава дошла след смъртта му: започнали често да представят пиесите му и му издигали статуи. Образът му познаваме от редица хубави копия (ил. 160).
	__Евтимид__ — атински керамик и вазописец от края на VI в. Съперник на Евфроний (една от неговите вази носи надписа: „Никога Евфроний не е направил такова нещо!“), той с особено умение изобразява важни личности и благородни пози. Той е един от големите майстори на червенофигурната живопис.
	__Евфранор__ — гръцки живописец от IV в., който будел всеобщо възхищение с баталните си картини (напр. „Битката при Мантинея“, представяща кавалерийско сражение) и с живописната украса на портика на Зевс в Атина („Тезей“, „Народът и Демокрацията“ и „Събранието на дванадесетте богове“). Работил също и като скулптор.
	__Евфроний__ — керамик и художник на атически вази от края на VI и началото на V в. След като изписал саморъчно голям брой червенофигурни вази с отлична техника, той, изглежда, е ръководил ателие, където са работили различни живописци, най-забележителният, от които е наречен „Художник на Панайтиос“.
	__Евхеспериди__ — най-западният от гръцките градове в Африка, основан от жители на о. Кирена през VI в. на западния бряг на Киренайка (днес Бенгази) (карта 6).
	__Егина__ — остров в Саронския залив, обитаван от най-древни времена; по-късно, към 960 г., там се настанили пелопонески колонисти (дошли според легендата от Епидавър). От края на VIII до началото на V в. неговата морска, индустриална и търговска мощ растяла, но сухата му неплодородна почва не била подходяща за обработване. Бронзовите изделия и керамиката на Егина били особено ценени. Егинската система за мерки и монети, основана на драхма с тежест 6,14 г е най-старата (към 650 г.) и била най-разпространената в Пелопонес. Егина участвувала в основаването на Навкратис. Икономическата й мощ предизвикала враждебното отношение на Атина. Солон забранил износа на житни храни от Атика и отменил егинската система, като наложил евбейската. Егина разбила атинската флота през 488 г., но през 458 г. бяла победена и, обсадена, капитулирала през 457 г. Атина й наложила военен гарнизон, съсипващ данък и присъединяване към Делоския съюз; през 431 г. егинците били прогонени от земите си и заменени с клерухи. Във вътрешността на острова имало светилище на Афайя, местно божество, отъждествявано с Атина. Дорийският храм датира от първите години на V в. (ил. 173, 174). Бил изгладен от местен варовик и ограден с колонада (6×12 колони с фина щукатура). Храмът има един портик, една цела с вътрешна колонада на два етажа и опистодом. Неотдавна той беше реставриран. Скулптираните фронтони (в Мюнхенския музей) представят бойни сцени (ил. 224); в центъра на двата фронтова е изобразена богиня Атина. От времето на Дедал егинската скулптурна школа била прославена последователно от Смилис, Калон и най-вече от Онатас.
	__Егоспотами__ — река в Тракийския Херсонес. Морска битка при Егоспотами през 405 г.
	__Егостена__ — град в Мегарида, разположен на Коринтския залив, в подножието на Китерон. Стените, датиращи от IV в., са забележително добре запазени (ил. 66).
	__Езоп__ — баснописец от първата половина на VI в., на когото се приписва авторството на кратки басни в проза, много популярни сред гърците от V в. насетне. Според преданието той бил роб от Фригия. Освободен от своя господар заради мъдростта и дарбите си, пътувал много. Бил осъден на смърт и убит от делфийците, които разгневил, понеже ги сравнил с плаващи тояги.
	__Екзекиас__ — керамик и художник на атически вази от VI в. (към 550–530 г.). Той е най-бележитият представител на чернофигурната керамика: яснота на композицията, изисканост и естественост на позите, изключителна прецизност на рисунъка (благодарение на многобройните врязвания, които очертават черната фигура) са неговите най-големи качества като художник.
	__Еклезия__ — название на народното събрание в много гръцки градове и специално в Атина, където то се събирало на Агората, после на хълма Пникс.
	__Елатея__ — град във Фокида, южно от планинската верига Калидрон, на пътя, който свързва през Термопилите Централна със Северна Гърция. Ненадейното му превземане от Филип през 339 г. изумило атиняните (Демостен, „За венеца“) (карта 15).
	{img:120_telesterion.png|#План 24. Телестерионът в Елевзина. (План по Динсмур). Хипостилна постройка (покривът се поддържа от колони) с четиридесет и две колони, проектирана от Иктин и неговите сътрудници. Посетителите седели на осем стъпаловидно разположени пейки, заобикалящи залата от четирите страни и разделени от шест врати. От леката постройка в средата на залата, предназначена да пази свещените предмети, не са останали никакви следи. Пред фасадата е портикът, построен от архитекта Филон през IV в.}
	__Елевзина__ — Атически дем, център на култа на Деметра още от микенската епоха, присъединен според легендата към гр. Атина от Тезей чрез синойкизъм, а в действителност завладян в края на VIII или началото на VII в. Разположен на около 20 км западно от Атина на брега на залива, който се затваря от о. Саламин, Елевзина господствува над малката земеделска равнина, наричана Трия. Идвайки от Атина, Свещеният път прекосявал хълмовете на Айгиалеос и стигал до входа на светилището, при който се намирал кладенецът Калихорос. Там според мита седнала Деметра при своето странствуване, търсейки Коре. След това пътят минавал през крепостната стена, многократно преустройвана и разширявана (от Пизистрат, Кимон и Перикъ​л). Във вътрешността наред с другите сгради се издигал Телестерионът, в кой​то ставало посвещаването в мистерии. Перикъл възложил строежа му на архитекта Иктин на мястото на построената преди това от Пизистрат сграда. Това е хипостилна зала във форма квадрат (52×54 м), затворена от всички страни, вътре с 42 големи колони за поддържане на покрива, отгоре с малка латерна. В средата на залата издигнатият върху площадка анакторон („жилище, храм“) съхранявал свещените предмети. През втората половина на IV в. архитектът Филон построил пред източната фасада на Телестериона преддверие с 12 + 2 колони (план 24). Входът на светилището (ил. 106).
	__Елефтера__ — градче близо до границата между Ати​ка и Беотия в подножието на Китерон, на 47 км от Атина. Оттам бил занесен в Атина идолът на Дионис Елевтер​ски, който се пазел в един храм близо до театъра. Родина на скулптора Мирон. Върху един издаден склон на Китерон, който доминира над античното селище и пътя, водещ за Тива, се издига крепост от IV в., изградена от дялан камък и още добре запазена (ил. 64 и 67).
	__Елея__ — днес Велия на брега на Лукания, южно от Пестум. Родина на философите Парменид и Зенон, по тази причина учениците им се наричат „елеати“.
	__Елида__ — главен град в областта Елида, към който принадлежало светилището в Олимпия. Жителите му — елейци — имали задължението да организират Олимпийските игри.
	__Емпедокъл__ — философ от V в., родом от Агригент. Той развил своята философска система в епически стихове и грандиозна поезия с вдъхновението на пророк. Говорело се, че доброволно се хвърлил в кратера на Етна.
	__Ендойос__ — Атински скулптор от втората половина на VI в., известен от много негови подписи и от различни бележки в текстовете. От него е останала една седяща фигура на Атина, за съжаление много повредена (в Музея на Акропола).
	__Енкоми__ — съвременно градче близо до източния бряг на о. Кипър, малко на север от Фамагуста и съвсем близо до античното селище Саламин. Неотдавна там бяха разкрити останките на микенски град с плочки, написани на линеар Б, и интересни паметници като статуйката на Аполон Алазиотас (ил. 20).
	__Епаминонд__ — Тивански пълководец и държавник. Произхождащ от благородна, но обедняла фамилия, образован и философ, той бил върнат от изгнание, за да помогне на Пелопид да освободи Тива от лакедемонско потисничество през 379 г. Взел участие в реформирането на учрежденията и военните сили. След като се противопоставил на Агезилай на събранието в Спарта, проявил военния си гений, като спечелил победа при Левктра (371 г.). След многобройни дипломатически и военни успехи загинал при Мантинея през 362 г.
	__Епейос__ — фигура от троянския цикъл, син на Панопей и създател на Троянския кон. Смятат го за автор на ксоанона (примитивна статуя) на Хермес, почитан в гр. Енос. Приписвали му също и основаването на Метапонт в Южна Италия след Троянската война. Той е представен (зад Агамемнон) в архаичния барелеф от Самотраки, който сега се намира в Лувър.
	__Епигони__ — прозвище на синовете на седемте вожда в „Тиванския цикъл“. Под командуването на Алкмеон, сина на Амфиарай, те организирали втори поход срещу Тива и превзели града й.
	{img:127_tolos.png|#План 25. Толосът в Епидавър. (По Ж. Ру). До външната дорийска колонада води рампа. Целата е затворена от кръгла стена. Вътрешна колонада с коринтски капители носи покрива. Подът има орнаментална настилка от плочи, а в средата има кладенец, през който се влиза в подземен лабиринт.}
	__Епидавър__ — град в Арголида на Саронския залив, прочут със светилището на Асклепий, което се намирало на 9 км от града в подножието на планината Кинортион, сред малка равнина, напоявана от лечебни води. Той се развил предимно през IV в. Храмът на Асклепий в дорийски стил, заобиколен от колонада с 6×11 колони, е напълно разрушен. Той бил изграден от архитекта Теодот и украсен от скулптора Тимотей (запазени са няколко скулптури от фронтовите), а култовата статуя, изпълнена в хризелефантинна техника, била изработена от Тразимед от о. Парос. В един надпис са запазени сметките на строежа, които дават възможност да се проследят етапите на работата в най-малки подробности (вероятна дата: към 370 г.). Една кръгла сграда, Толос, построена към средата на IV в., минавала за творба на някакъв архитект на име Поликлет (наречен Младия, за да се отличава от прочутия скулптор) (вж. план 25). Толосът имал кръгла цела с външна дорийска колонада, а вътрешната колонада била с коринтски капители. Архитектурната украса била извънредно изящна. Светилището имало преддверие, извор с целебни води, храм на Артемида и олтари. Наблизо бил стадионът, а до хълма — театърът, чийто строеж през втората половина на IV в. се приписва на същия Поликлет, който построил Толоса. Това е най-хубавият и най-добре запазен театър в Гърция. Побира 14 000 зрители (план 29, ил. 116).
	__Епименид__ — полулегендарен критски мъдрец, живял през втората половина на VII и началото на VI в. Поет, философ и предсказател, към когото се обръщали за съвет гръцките градове в трудни моменти. Той направил очищение на Атина след избиването на съучастниците на Килон. Солон му станал приятел. Епименид понякога бивал причисляван към Седемте Мъдреци (вместо Периандър).
	__Епихарм__ — Сицилийски комически поет, написал много комедии в края на VI и началото на V в. Живял предимно в Сиракуза. Познаваме по заглавия 37 пиеси, от които са запазени доста фрагменти, даващи представа за острото му комическо чувство и за вкуса му към максимите. Бил високо ценен от Платон.
	__Епоним__ — магистрат, на чието име е наречена годината или херос, който е дал името си на някоя фила.
	__Ергастини__ — момичета, които изработвали пеплоса на богиня Атина за празниците на Големите Панатенеи.
	__Ерготим__ — Атински керамик, автор заедно с художника Клитиас на вазата „Франсоа“ (към 570–560 г.).
	{img:92_karta_erehteion.png|#План 22. Ерехтионът. (План по Динсмур): 1) Светилище на богиня Атина. 2) Северен портик. 3, 4 и 5). Светилище на Посейдон-Ерехтей на хероса Бутес и на Хефест. 6) Лоджия на кариатидите. 7) Гробът на Кекропс. 8) Свещено място на Пандроза. 9) Северна стена на Акропола.}
	__Ерехтейон__ — (вж. Акрополът на Атина и план 22).
	__Ерина__ — Родоска поетеса (по-точно родом от близкия о. Телос).
	__Есхил__ — Трагически поет, роден в Елевзина към 525 г. Воювал при Маратон заедно с брат си Кинегир и при Саламин. Дебютирал в театъра през 500 г. и през 484 г. спечелил първата си победа. В 474 г. се прославил с трагедията си „Перси“. Отишъл в Сиракуза, поканен от тирана Хиерон. Когато се върнал в Атина, станал отново победител със „Седемте срещу Тива“ (467 г.) и трилогията „Орестия“ (458 г.). До нас са достигнали и две други трагедии: „Молителките“ и „Прикованият Прометей“. Недоволен от реформите на Ефиалт, той се преселил в Сицилия и умрял в Гела през 456 г. Портретът му е запазен в много скулптурни изображения (ил. 159).
	__Есхин__ — Атински оратор, роден през 390–389 г. Преди да се посвети на политиката, бил актьор, после нисш чиновник. Участвувал във Филократовата мисия (при Филип) през 346 г. и оттогава станал привърженик на македонската политика. През 345 г. под негово влияние бил осъден за неморалност Тимарх, който се готвел да го атакува. Обвинен в предателство от Демостен, той бил оправдан през 343 г. През 339 г. накарал амфиктионите в Делфи да гласуват за свещената война срещу Амфиса, която дала възможност на Филип да навлезе в Централна Гърция. След Херонея обвинил Ктезифон в беззаконие, понеже бил внесъл предложение да се даде златен венец на Демостен, но не получил дори една пета от гласовете и бил принуден да отиде в изгнание в Мала Азия (330 г.). Основал школа за реторика в Родос и умрял през 314 г. (ил. 171).
	__Етезийски ветрове__ — ветрове, които духат лятно време в Егейско море.
	__Ефеби__ — Клетва на ефебите.
	__Ефебия__ — Атинска институция.
	__Ефес__ — град в Йония на устието на р. Каистрос. Процъфтял още през архаичната епоха, той бил един от първите градове в края; на VII в., секли монети от електрон; изображението е пчела, което останало дълго време емблема на Ефес. Поддържал добри отношения с Крез, който помогнал в средата на века при изграждането на големия храм на Артемида, един от най-големите в гръцкия свят. Този храм бил издигнат от критските архитекти Херсифрон и Метаген, които написали книга за шедьовъра си (Витрувий я цитира през Августовата епоха) Храмът имал изключителни размери — 55×115 м при основите на колоните (стилобата), имал двойна външна колонада (8 колони на фасадата, 21 на дългите страни, 9 на задната страна), като всяка колона била висока 12 м. Тези колони или в йонийски стил и долният барабан бил украсен с релефни фигури. Отвътре сградата била разделена на дълбоко преддверие, цела и опистодом. Пощаден от Ксеркс след йонийския бунт, този храм изгорял през 356 г., подпален от един луд — Херострат, през същата нощ, в която се родил Александър. През елинистическата епоха бил възстановен по същия план. Ефес бил изходният пункт на Царския път, водещ за столицата на персийското царство Суза.
	__Ефиалт__ — Атински политик, автор на реформата от 462 г.
	__Ефори__ — Магистрати в Спарта.

#	Ж
	__Живопис__ — древните обичали и развивали това изкуство наред със скулптурата и се възхищавали от виртуозността на големите майстори. Недалечните подражания на техни творби, които можем да видим върху вазите или стенописите и мозайките от римската епоха, ни дават твърде бледа представа за голямата гръцка живопис. Фреската била позната още през микенската епоха (стенописите в дворците на Микена и Пилос). По-късно продължили традицията на фреската, но започнали да рисуват и върху дървени плоскости. Според Аристотел гръцката живопис води началото си от един родственик на Дедал. Но малкото имена на архаични художници, които са достигнали до нас, не ни говорят нищо до появата на името на Кимон от Клеоне (в Арголида) (краят на VI в.?), който, изглежда, е внесъл някои новости в рисунъка по времето, когато процъфтявала живописта на червенофигурните вази. Полигнот от Тасос през втората четвъртина на V в. засенчил всичките си предшественици със своя усет за композиция и дълбочина на чувството. Микон, негов съвременник, се отличавал с подобни качества. По-късно самият Фидий (вътрешната стена на щита на Атина Партенонска) и неговият брат или племенник Панайнос се проявили като живописци. В края на века Паразий и Тимант постигали толкова тънки психологически ефекти, че разграничаването на голямата живопис от вазописта, което вече се чувствувало след Полигнот, станало свършен факт. Четвъртият век е златният век на гръцката живопис. Аполодор Скиаграфът открил значението на светлосянката и въвел перспективата. Зевксис (краят на V и началото на IV в.) веднага се възползувал от тези постижения, за да моделира реалистично изображението. Аристид от Тива се опитвал да представи маси в движение. Ученикът му Евфранор през първата половина на века се наложил с баталните си картини. Памфил писал теоретически трудове и преподавал в своята Академия в Кисион, от която са излезли Павзий, виртуоз в трудното предаване на прозрачността и ракурса, и Апелес, най-големият гръцки живописец и любим художник на Александър Македонски. Никий, приятел на Праксител, е типичният представител на класическата живопис. След него, по Александрово време, с Апелес и Протоген започва периодът на голямата елинистическа живопис. В тяхно лице, казва Цицерон, „най-после е постигнато съвършенството“.

#	З
	__Зани__ — бронзови статуи на Зевс (на местния диалект ед.ч. Зан — „Зевс“), които хеланодиките издигали в Олимпия със сумите, събирани от глоби.
	__Зевксис__ — художник, родом от Хераклея (имало няколко града с това име), творил в края на V и началото на IV в. Живял в Атина и работил за македонския цар Архелай. Ценели много реалистичния характер на изкуството му и майсторското владеене на светлосянката и моделировката. Рисувал и картини с т.нар. „едноцветна“ техника (имитираща барелефи и др., където се използуват различни тонове от един и същ цвят).
	__Зенон__ — философ от V в., родом от Елея в Южна Италия. Той е автор на прочутите софизми, които отричат съществуването на движението.

#	И
	__Ибик__ — лирически поет, роден в Регион през първата половина на VI в. Той живял дълго в Самос в двора на Поликрат.
	__Изократ__ — атински ретор, роден в 436 г. Баща му имал работилница за флейти. Ученик на Продик, Сократ и Горгий. Понеже изгубил наследството си, за да преживява, станал логограф (съчинявал речи за други лица); стоял настрана от политиката поради стеснителността си и слабия си глас; през 393 г. основал училище по реторика, чийто успех му позволил да възвърне състоянието си. Той съставял предимно тържествени речи в крайно изискан стил, в които излагал политическите си концепции: „Панегирик“ (380 г.). „Панатенаик“ (339 г.). В „Антидосис“ („За размяна на имуществата“), защитна реч в един измислен процес, той развива във формата на лична апология идеите си за възпитанието, реториката и философията. (Повод за тази реч бил истинският процес срещу Изократ, повдигнат от някой си Мегаклейд: последният трябвало да даде средства за едно обществено задължение, но оспорил това, като твърдял, че Изократ бил по-богат; според закона ищецът можел да поиска размяна на имуществата; Изократ загубил процеса). Умрял в 338 г.
	__Иктин__ — архитект от средата на V в., може би атинянин. Създател на Партенона (447–438 г.) в сътрудничество с Каликрат и Фидий и на Телестериона в Елевзина. Приписват му също, но вероятно погрешно, храма на Аполон Епикуриос в Басе (Фигалия) (вж. Акрополът на Атина). Храмът в Басе (ил. 172).
	__Илоти__ — име на особена категория роби в Спарта.
	__Ификрат__ — Атински пълководец, отличил се много пъти през първата половина на IV в. Той използувал с голям успех пелтастите.

#	Й
	__Йонийски__ — стил (вж. ил. 217, 218).
	__Йонийци__ — диалекти карта 5.

#	К
	__Кабири__ — вж. Самотраки.
	__Кадмея__ — вътрешната крепост в Тива, наречена на името на героя Кадъм, митически основател на града.
	__Каламис__ — скулптор от първата половина на V в., роден в Беотия или може би в Атика. Работил в Атина, Тива и други градове култови статуи в хризелефантинна техника и жертвени дарове от мрамор или бронз. Особено ценени били фигурите му на коне в композициите с колесници на победителя. Античната художествена критика възхвалява грацията и изтънчеността на неговите творби, но до нас не е достигнало нито едно копие, което да е идентифицирано със сигурност.
	__Калаурия__ — остров в Саронския залив (днес Порос) близо до Арголида. Там имало светилище на Посейдон, център на амфиктиония, която през архаичната епоха за известно време обединявала някои градове на Арголида, Атина, Егина и Орхоменос в Беотия. Твърде малко се знае за историята на тази организация, която изчезнала рано. В светилището на (алаурия се отровил през 322 г. Демостен, преследван от македонските войници).
	__Календар__ — различен в различните градове. В Атина годината имала 12 лунни месеца: 6 непълни (29 дни), 6 пълни (30 дни) понякога 1 вмъкнат месец от 30 дни, за да се изравни със слънчевата година (за тази цел се използували различни стеми: цикъл от 8 години с 3 удължени години, цикъл от 19 години със 7 удължени години, въведени през V в. от Метон). В Атина месеците се наричали (от юли до юни приблизително): Хекатомбайон, Метагейтнион, Боедромион, Пюанепсион, Маймактерион, Посейдеон, Гамелион, Антестерион, Елафеболион, Мунихион, Таргелион, Скирофорион; допълнителният месец между Посейдеон и Гамелион е евентуално Посейдеон II. Всеки месец бил разделен на 3 периода от 10 дни (само последният период на непълните месеци имал 9 дни). Различавали годините по името на архонта-епоним, което поставяли в началото на официалните документи.
	__Калий__ — богат атинянин от рода Керики, чиято сестра Елпиника била омъжена за Кимон. Той предвождал атинската делегация в Суза, която сключила с Великия цар мир, наречен Калиев мир (449–448 г).
	__Каликрат__ — Атински архитект от V в., сътрудник на Иктин при строежа на Партенона и автор на плановете за храма на Атина Нике.
	__Калимах__ 1) Атински полемарх, загинал в сражението при Маратон. В Атина е запазена една мраморна Нике (Победа), посветена посмъртно на този военачалник. На колоната, върху която стояла статуята, е издълбана посветителна епиграма.
	__Калимах__ 2) Атински скулптор и златар от края на V в., чието изкуство минавало за много изящно. Той изработил за Ерехтейона голяма златна лампа, чийто пушек излизал през кухото стъбло на бронзова палма, служещо за комин. Витрувий му приписва изнамирането на коринтския капител.
	__Калистрат__ — Атински политик от първата половина на IV в. Той организирал втория Атински морски съюз (377 г.), препоръчвал разбирателство със Спарта и с Персия, но през 362–361 г. бял осъден на смърт и избягал в Македония при цар Пердикас, на когото помогнал да реорганизира финансите на държавата. Върнал се като молител в Атина към 355 г., но въпреки това бил екзекутиран въз основа на предишната му присъда. Добър оратор, вещ държавник и отличен финансист.
	__Канах__ — скулптор от Сикион, работил в края на VI и началото на V в. Негов шедьовър била статуята на Аполон Филезиос в Милет, която Дарий взел като военна плячка през 494 г. Изработвал статуи от злато и слонова кост (хризелефантинна техника) и от дърво, но преди всичко от бронз. Изкуството му, което малко познаваме, минавало още за архаично.
	__Канефори__ — момичета, които носели кошници (канеон-кошница) с дарове в процесиите (ил. 92).
	__Карнейски празници__ — религиозни празници в Спарта и някои други дорийски градове в чест на Аполон Карнейос.
	__Кентавромахия__ — битка между кентаври и лапити, често разработвана тема в живописната и пластичната украса: на западния фронтон на храма на Зевс в Олимпия на южния дорийски фриз на Партенона, на вътрешния йонийски фриз на храма в Басе, многобройни рисунки върху вази и пр.
	__Керамика__ — занаятчийското производство на рисуваната керамика е било твърде значително още през микенската епоха (ил. 14 и 15). Керамиката е дала името си на геометричната епоха (ил. 23–29). През архаичната епоха процъфтявали ателиетата в Коринт (ил. 32, 70), в Йония (ил. 31) и Лакония, докато атическата традиция в тази област била поддържана от протоатическата керамика. През VI в. атинските грънчари утвърждават стиловите си особености и усъвършенствуват техниката. Това е епохата на чернофигурната керамика, когато се появяват и първите подписи на керамици: Софил, Клитиас и Ерготим (автори на прочутата ваза „Франсоа“ към 570–560 г.). Чернофигурният стил се развива между 550 и 530 г. от Екзекиас (ил. 74), Амазис (ил. 96) и Никостен (ил. 73). Оттогава атическата керамика няма съперници. Изнамирането на червенофигурния стил от Андокид към 530 г. й дава нов тласък. Евфроний и Евтимид в края на VI в. (ил. 127), Бригос, Макрон и Дурис (ил. 48, 128, 129) в началото на V в. (преди 480 г.) и множество анонимни, изключително надарени художници са изработили най-хубавите вази от строгия стил. След 480 г. се появява свободният стил, в който рисунъкът, все още превъзходен (Художникът на Пентезилея ил. 72), (Художникът на Ниобидите), издава все пак известна небрежност. Влиянието на голямата живопис се вижда при някои вази, но общо взето изработката не е така грижлива. По времето на Фидий (около 450–430 г.) влиянието на класическата скулптура се проявява у много художници (Художникът на Ахил), (ил. 69), погребални лекити с бял фон, (ил. 108, 109, 110), докато в края на същия век се появява склонност към известна маниерност в рисунъка и сюжетите (Художникът на Мейдиас). В началото на IV в. се забелязва значителен упадък. Атическата керамика имала още един кратък период на разцвет между 370 и 340 г. с вазите от стила Керч. След това червенофигурната техника бързо запада. През IV в. в Южна Италия (в Апулия и Лукания) се развива керамика, имитираща атическата и създала няколко хубави вази (като вазите на керамиците Астеас и Питон, които работили в Посейдония-Пестум). Най-важни форми на вази: кратер, ил. 15, 197, 198; купа, ил. 72, 199; кана за вино, ил. 24, 27,31, 32, 195; лекит; ритон, ил. 201; амфора, ил. 23, 125, 150, 166; скифос, ил. 200.
	__Кефизодот__ — Атински скулптор от първата половина на IV в., баща на скулптора Праксител. Автор на една статуя на Мира (Ейрене), носеща детето Плутос (Богатството), която била издигната на Агората в Атина към 375–370 г. и която познаваме от хубави копия.
	__Кибела__ — голямо азиатско божество, наречено също Майка на боговете, чийто култ бил въведен в Гърция към края на архаичната епоха. В Атина нейният храм Метроон, разположен на Агората, близо до Булевтериона, служел за съхраняване на архивите. Култовата статуя е била творба на Агоракрит.
	__Килон__ — млад атински благородник, опитал се в 632 г. да стане тиран с помощта на войски от Мегара. След неуспеха си той сполучил да избяга, но съучастниците му, които потърсили убежище при олтара на богиня Атина, били избити. Споменът за това светотатство тежал дълго време върху рода на Алкмеонидите, които били отговорни за убийството.
	__Кимон__ 1) Атински политик и пълководец, син на Милтиад и тракийска принцеса. След трудна младост той с помощта на богатия си зет Калий намерил мястото си в атинското общество. През 479 г. е стратег, съюзник на Аристид срещу Темистокъл. Ръководил много военни експедиции в Тракия, срещу Византион и на Скирос, откъдето донесъл костите на Тезей. След смъртта на Аристид и заточението на Темистокъл той останал единствен ръководител на атинската политика. Победил персийската флота при Евримедон (468 г.). В Атина уредил Агората и възстановил южната стена на Акропола. През 463 г. потушил бунта в Тасос. Привърженик на Спарта по време на Месенското въстание, бил осъден на изгнание чрез остракизъм през 461 г., но през 457 г., по настояване на Перикъл, бил върнат в Атина. През 450 г. командувал морските сражения срещу Персия и умрял в 449 г. при обсадата на Китион в Кипър.
	__Кимон__ 2) Сиракузки гравьор на медали от края на V в.
	__Кипсел__ — тиран на Коринт, основател на династията на Кипселидите в 657 г., управлявал около 30 години. Демонстрирал богатството си, посвещавайки една съкровищница в Делфи и богати дарове в Олимпия. Негов наследник бил Периандър.
	__Кипър__ — този голям остров в Източното Средиземноморие е имал още от IV хилядолетие самобитна праисторическа цивилизация, върху която по-късно са се наслоили влияния от Мала Азия, после от Сирия и Палестина. През XIV и XIII век започват връзките му с гръцката цивилизация, засвидетелствувани от многобройните микенски вази, намерени в кипърските некрополи. Под името Алазия островът дълго време се намирал под властта на Египет от Новото царство. Тогава той играл важна роля като транзитен пункт между егейския и азиатския свят. Кипърският град Енкоми се намирал срещу факторията на Угарит (Рас-Шамра) в Сирия, където се били настанили кипърци и егейци (карта 2). В началото на XII в. една вълна` от ахейски имигранти съответствува на легендата за завръщането след Троянската война (основаването на гр. Саламин в Кипър от Тевкър); един век по-късно нова ахейска вълна` дошла от Гърция като последица от дорийското нахлуване. Културата на Кипър останала определено гръцка до VIII в., когато финикийците се настанили в югоизточната част на острова. Оттогава в Кипър съществували редом един до други финикийски градове (Аматунт и Китион) и гръцки градове (Саламин, Курион, Пафос, Марион, Солой, Кериния). През втората половина на VII в. островът бил под асирийско владичество; малко след 569 г. бил завладян от фараона Амазис, а после попаднал под властта на персийския цар. Кипър бил разделен на много царства, повечето гръцки, които запазили автономията си, но били задължени да плащат данък. Царят на Саламин въвлякъл другите градове (с изключение на Аматунт) в бунта на Йония, но персите възстановили властта си над острова в 497 г. През V в. атинската флота често воювала в кипърски води, без да успее да го освободи окончателно (Кимон загинал под стените на Китион в 449 г.). През 411 г. Евагор I станал цар на Саламин и през цялото си дълго царуване (умрял в 374–373 г.) се стремял да обедини под своя власт целия остров, като го освободи от персийското владичество. Въпреки неизменната подкрепа на Атина той не успял да осъществи намеренията си. Един нов опит за извоюване на независимост през 351–344 г. също се провалил. Едва при Александър гърците от Кипър станали свободни. Кипърският елинизъм заема особено място в гръцката култура. Неговата керамика се характеризира с оригинални тенденции както във формата, така и в украсата, най-вече през микенската, геометричната и архаичната епоха (ил. 14 и 15). Скулптурата, предимно от местен варовик и теракота, се развивала под влиянието на Азия, Египет и Йония, а по-късно носи отпечатъка на класическото изкуство с ярко изразено влияние на Атина. Писмената система, произлязла от линеар Б (но връзката не е изяснена в подробности), се е запазила чак до III в.: този кипърски силабар е добре познат и е служел съвместно с азбучната писменост за транскрибиране на местния гръцки диалект, а също и на един още непознат език, наречен етеокинърски.
	__Кирена__ — гръцки град в Либия, основан през 631 г. Той се радвал на голям разцвет при династията на осемте царе Батиади, които носели последователно имената Батос и Аркезилай. Последните трима царе, от около 525 г. до около 440 г., управлявали като гръцки тирани. Те властвували над цяла Киренайка, където киренците основали градовете Барка, Евхеспериди и Тавхейра. Със същинска Гърция и специално с Атина Кирена водела оживена търговия, като изнасяла земеделски продукти (жито, дървен материал и една местна билка)​, наричана силфион, (вж. ил. 131). След падането на монархията към 440 г. Кирена била управлявана от представители на големите фамилии, което ставало причина за чести фракционни борби. Монетосеченето й е богато (злато и сребро). Градът бил разположен на 600 м надморска височина на края на едно плато. Пристанището било отдалечено от него на петнадесетина километра. Едно възвишение между два дола образувало акропола. Монументален път го свързвал с агората, където се намирали кръглата гробница на основателя на града Батос и по-надолу, срещу храма на Аполон, неговия покровител: извор на Аполон, дорийски храм с външна колонада от 6×11 колони от началото на VI в., възстановен към средата на IV в., с голям олтар, малък храм и олтар на Артемида, съкровищници и чешми. На изток върху друг хълм се издигал храмът на Зевс — голям дорийски храм с външна колонада от 8×17 колони (построен към 520–490 г.)​. Некрополите се простирали около целия град (гробници с подземни камери, понякога с архитектурни фасади, изсечени в скалите, гробници във форма на храм). При разкопките са открити много скулптури и надписи. Родина на философа Аристип и на математика Теодор. Скулптури от Кирена (ил. 190, 192).
	__Клазомене__ — град в Йония на южния бряг на Смирненския залив. Родина на философа Анаксагор. През VI в. там се изработвали големи саркофази от теракота с рисувани фигурални композиции в черно на светъл фон.
	__Клеомен__ — цар на Спарта, син на Анаксандрид. Наследил баща си към 520 г. (неговият полубрат Дорией отишъл в изгнание). Амбициозен и енергичен, той помогнал на Алкмеонидите да прогонят от Атина Пизистратидите през 510 г., но в 508 г. опитът му да помогне на атинската аристократическа партия, водена от Изагор, срещу Клистен се провалил. Той отхвърлил предложението за съюз, направено му от Аристагор, водача на разбунтуваните йонийци през 499 г. Свалил от престола втория цар Демарат, който избягал при Ксеркс. Загубил разсъдъка си и се самоубил към 490 г. Негов наследник бил брат му Леонид.
	__Клеон__ — атински политик. Имал кожарска работилница. След смъртта на Перикъл, когото атакувал ожесточено, застанал начело на демократическата партия; привърженик на война до победа, той жестоко потушавал бунтовете на съюзниците; въпреки блестящата си победа при о. Сфактерия (425 г.), бил сурово критикуван от Аристофан в „Конници“ (424 г.). Изпратен в Халкидика срещу Бразидас, загинал едновременно със своя противник пред Амфиполис (422 г.).
	__Клепсидра__ — воден часовник, употребяван при съдебните процеси, за да отмерва времето, определено за всяка от страните.
	__Клерухия__ — колония, изпратена от Атина на неприятелска или съюзническа територия. Клерухията била едновременно военен пост и заселническа колония, съставена от бедни граждани, които получавали дял земя (кле`рос), те си оставали атински граждани.
	__Клистен__ 1) Тиран на Сикион, управлявал приблизително от 600 до 570 г. Дъщеря му била женена за атинянин — Алкмеонида Мегакъл.
	__Клистен__ 2) Атински законодател, внук на предишния. След изгонването на Пизистратидите той ръководел защитата на демокрацията срещу аристократите, подкрепяни от Спарта; отстранен от Изагор, вдигнал народа, прогонил царя на Спарта Клеомен и възстановил законодателството на Солон, като му придал по-демократичен дух. С неговите реформи атинската демокрация получила трайни политически рамки — и оракулът в Делфи.
	__Клитиас__ — вж. Ерготим.
	__Книдос__ — гръцки град в Мала Азия, разположен в края на дълъг, висок нос на карийския бряг. В града се говорело на дорийски диалект. Там имало светилище на Аполон Триопийски (Триопион — град в Кария), където, освен книдосците се събирали дорийците от Халикарнас, от о. Кос и дорийците от трите града на о. Родос. Към 550 г. Книдос издигнал в Делфи съкровищница от пароски мрамор и по-късно една зала за събрания (лесхе), която Полигнот украсил с живопис. В книдоски води Конон начело на персийската флота, подсилена от гръцки наемници, нанесъл тежко поражение на спартанската флота (394 г.). Към средата на IV в. Праксител изваял за едно светилище в Книдос прочутата статуя на Афродита (ил. 196).
	__Кносос__ — Главен град на минойския Крит, превзет и завладян от ахейците през XV в. Споменът за Минос и Минотавъра бил жив чак до класическата епоха, за което свидетелствуват монетите с изображение на Лабиринта.
	__Ко`декс__ — латинско название (мн. число: codices) на всяка книга, съставена от една или повече тетрадки от папирус или пергамент. В края на Античността ко`дексът от пергамент, като много по-здрав се наложил над папирусовия волумен (лат. volumen). Всички литературни произведения, които не са преписани на кодекс, са загубени (със съвсем редки изключения, които се дължат на папирусни находки).
	__Колотес__ — ученик и сътрудник на Фидий. Работил с него над статуята на Зевс в Олимпия и изработил разкошна маса от злато и слонова кост, върху която кацали венците, предназначени за победителите в Олимпийските игри.
	__Конон__ — атински пълководец. Започнал да играе важна роля през последните години на Пелопонеската война. Обсаден в Митилена и освободен след победата при Аргинузките острови (406 г.). Победен от Лизандър при Егоспотами (405 г.) избягал в Кипър, постъпил на служба при персите и разбил лакедемонската флота при Книдос (394 г.), после опустошил бреговете на Пелопонес и се завърнал триумфално в Атина. Възстановил Дългите стени. Изпратен в Кария с дипломатическа мисия, той бил хвърлен в тъмница от персите и умрял вероятно в Кипър. В Атина и много йонийски градове му издигнали статуи (ил. 219).
	__Коре__ — Скулптура и (ил. 219).
	__Коринт__ — град в Северен Пелопонес, разположен на брега на Коринтския залив върху селище от неолитната епоха. Отначало бил подчинен на Аргос, но през VIII в. станал независим. Градът бил управляван от земевладелческа олигархия, Бакхиадите, които упражнявали властта съвместно и избирали помежду си магистрат, натоварен с царски функции. Тогава били основани колониите в Коркира и Сиракуза. Бакхиадите били изгонени в средата на VII в. и Кипсел установил тирания, която продължил Периандър и (племенникът му) Псаметих. Това бил най-блестящият период в историята на Коринт; основаване на нови колонии в Епир, Акарнания и Халкидика, подем на занаятите и търговията (бронз, керамика, парфюми, пурпур, тъкани), създаване на триерата, процъфтяване на изкуството (живопис и скулптура). Към средата на VI в. Атина започнала да измества Коринт на пазара на керамиката. Но Коринт запазил първенството си в металообработването: коринтският бронз бил много ценен чак до римската епоха. Отслабен от войните с Коркира (434 г.) и Пелопонес (431–404 г.) и от т.нар. Коринтска война (395–387 г.), градът останал неутрален в разприте на гърците с Филип; Филип направил Коринт център на съюза от 338 г. и така възвърнал до известна степен някогашното му значение. Над града се издигал скалистият акропол Акрокоринт, висок 573 м. Западното пристанище се наричало Лехайон, а другото на Саронския залив — Кенхреай. Диолкосът свързвал двете морета. От старата епоха са запазени до днес: храмът на Аполон — дорийски периптер (6×15 монолитни колони от мек варовик) от средата на VI в. (един от най-старите в Гърция); стари резервоари и басейни на изворите Пирене и Главке; агора, преустроена през IV в. с дълъг портик; работилница за керемиди от VI в. По` на изток, извън града, се издигало светилището на Аполон, където ставали Истмийските игри. Коринтски колонии (вж. карта 6). Общ изглед на Коринт (ил. 119). Диолкос (ил. 118).
	__Коринтски капител__ — Витрувий (IV, 1, 9) приписва създаването на коринтския капител на атическия скулптор _Калимах_, комуто идеята била внушена от случайна игра на природата: в едно гробище на Коринт върху гроба на младо момиче поникнало храстче аканти под кошницата с приношения, оставена там от дойката му. Коринтският капител се състои наистина от ехинос (отговарящ на кошницата в това предание), обгърнат от акантови листа и носещ плоча (абак), която лежи над волутите, издигащи се от букета акантови листа. Този капител е поставен над колона в йонийски стил и поддържа йонийски корниз. Той е следователно разновидност или обогатяване на йонийския стил. Като се изключи хипотезата, според която първият коринтски капител се е появил върху колонката, поддържаща дясната ръка на Атина Партенос от Фидий, тези капители се появяват във вътрешната архитектура на храмовете първо в Басе, после в Толоса на Делфи, най-после в Тегея и в Толоса на Епидавър. Те се радвали на голяма популярност в елинистическата и римската архитектура.
	__Коркира (Корфу)__ — стара колония на Еретрия (началото на VIII в.), завзета от Коринт през 733 г. Конфликтът й с Коринт през 433 г. довел до намесата на Атина; това била една от причините за „Пелопонеската война“. Там са намерени развалините на храм на Артемида със забележителни скулптури (началото на VI в.).
	__Коронея__ — град в Беотия между Халиарта и Ливадия, на югозапад от езерото Копаис. Сражения между Тива и Атина през 446 г.; между съюзниците и Агезилай през 394 г.
	__Кос__ — остров и град в Додеканезите близо до Книдос. Говорим бил дорийският диалект. Кос влизал в състава на Хексаполиса (от 6 града), организиран около светилището на Аполон Триопейски. Там бил роден Хипократ, а неговата медицинска школа продължила дейността си и след смъртта му при местния Асклепион.
	__Кратин__ — Атински комически поет от V в., по-възрастен от Аристофан. Първия си успех постигнал по време на градските Дионисии през 455 г. Той пишел още по времето, когато се появили първите комедии на Аристофан, и станал победител през 423 г. с пиесата си „Бутилката“, докато „Облаци“ на Аристофан спечелила едва трета награда. Приписват му се 28 комедии. Изглежда, че той е определил античната комедия като жанр със свободната си инвенция, острата политическа сатира и язвителните си нападки. Величаел старите нрави и бичувал съвременните политици, особено Перикъл, когото смятал за демагог.
	__Крезилас__ — Скулптор от втората половина на V в., родом от Кидон в Крит, но работил предимно в Атина. Запазени са много негови подписи и се споменават много от творбите му, между които „Ранена амазонка“, изработена за големите състезания в Ефес. Автор на прочут портрет на Перикъл (вероятно посмъртен), чиято глава е позната от много копия (ил. 50).
	__Крениди__ — Град в Тракия близо до планината Пангей. През 356 г., застрашен от съседните тракийски племена, повикал на помощ Филип Македонски, който го защитил, укрепил, настанил там колонисти и променил името му, като го нарекъл Филипи.
	__Критий__ — атински политик, роден към 450 г. Ученик на Сократ (един Платонов диалог носи неговото име), автор на трагедии и политически трудове, които са изгубени; изпратен в изгнание през 410 г. след падането на режима на Четиристотинте. Върнал се през 404 г. и станал един от Тридесетте тирани; жесток и безскрупулен, той осъдил на смърт водача на умерената партия Терамен. Сам той паднал убит през 403 г. в една битка с демократите, събрани в Пирея.
	__Критиос__ — Атински скулптор, който със сътрудника си Незиотес изваял през 477–476 г. статуите на тираноктоните Хармодий Аристогейтон, за да бъдат поставени на мястото на статуите им, изработени от Антенор, които Ксеркс отнесъл като плячка. Статуите на Тираноктоните са известни от множество добри копия. Приписват на Критиос един мраморен „Ефеб“, намерен на Акропола сред даровете, които персите унищожили през 480 г. Възможно е „Колесничарят“ от Делфи да е излязъл от неговото ателие (ил. 191).
	__Кротон__ — град в Южна Италия, основан в края на VIII в. от колонисти от Ахея. Съперник на съседния град Сибарис, Кротон го разрушил през 511–510 г. По това време градът имал аристократически режим, поддържан от философа Питагор, избягал там отпреди двадесетина години. В града имало цветуща медицинска школа. Дионисий Стари завзел Кротон и го присъединил към държавата си. Най-прочут от кротонците бил атлетът Милон, който живял в края на VI в.
	__Ксенофан__ — философ от VI в., родом от Колофон в Йония. Когато Кир присъединил към държавата си йонийските градове (540 г.), той избягал в Елея, Италия, където основал философска школа, т.нар. Елеатска школа.
	__Ксенофонт__ — Атински писател, роден в 427 г. Учил при софистите, после при Сократ. Богат по рождение и с аристократически схващания, той напуснал Атина при падането на Тридесетте тирана, участвувал с гръцките наемници в похода на Кир Млади (срещу брат му Артаксеркс), после в отстъплението на Десетте хиляди. Придружавал Агезилай в Йония (396 г.), после в Коронея (394 г.), където взел участие в сражението в редовете на спартанската войска. Изгонен от Атина, отишъл в Спарта и лакедемонците му дали едно имение в Скилунт близо до Олимпия. Там написал „Пир“, „Възпоминания за Сократ“, „За стопанството“, ръководства по лов и езда, „Спартанската държавна уредба“, „Киропедията“ (възпитанието на Кир Стари), „Анабазис“ и „Гръцка история“. Имението му било опустошено през 371 г. от елейците; тогава той се оттеглил в Коринт. В 367 г. присъдата за изгнание била отменена и Ксенофонт се завърнал в Атина, където умрял през 355 г.
	__Ксоанон__ — архаична статуя от камък или дърво. В множествено число — ксоана.
	__Куме__ — град в Южна Италия, основан през 757 г. от халкидци на бреговете на Кампания (карта 6). Трябвало да се бори срещу етруските, докато най-после Хиерон от Сиракуза победил етруската флота край бреговете му през 474 г. Разрушен от жителите на Кампания през 421 г.
	__Кунакса__ — вж. Десетте хиляди.
	__Курос__ — младеж, вж. Скулптура, Пиренейският курос (ил. 181 и 182).
	__Къщи__ — пл. 20.

#	Л
	__Лаврион__ — планинска област в югоизточната част на Атика, известна с мините си на среброносно олово, експлоатирани още от VI в. Те играели значителна роля в икономиката на Атина през V и IV в. Рудата вадели от дълбоки галерии (някои на повече от 100 м от земната повърхност), ниски и тесни (1 м високи и по-малко от 1 м широки). Отделянето на среброносното олово и другите съставки се извършвало чрез промиване в специални басейни, после отделяли среброто от оловото чрез топене в пещи. Още съществуват значителни останки от тези антични съоръжения.
	__Ладе__ — остров в Йония близо до Милет, край който флотата на въстаналите йонийци била унищожена от персите в 494 г.
	__Лакедемон__ — другото име на Спарта. Докато името Спарта се отнася до самия град, Лакедемон има по-широко значение и се употребявало от гражданите на Спарта, за да означат било града, било държавата, особено в отношенията си с другите гръцки градове. Названието лакедемонци обхваща спартанците в същинския смисъл на думата (спартиатите) и периеките. Предполага се, че с името Лакедемон се е означавала държавната организация в Лакония още преди идването на дорийските завоеватели (някъде към IX в.).
	__Лампадедромия__ — състезание по бягане с факли.
	__Лампон__ — прочут атински гадател, съвременник на Перикъл.
	__Латомии__ — каменни кариери. Думата се употребява специално за каменоломните в Сиракуза, които служили за затвор на атинските пленници след Сицилийската експедиция (ил. 120).
	__Лебадея__ — град в Беотия, днес Ливадия. Седалище на оракула на Трофоний (основател на храма в Делфи, по-късно отъждествяван със Зевс), до когото се допитвали в една пещера, съблюдавайки особен ритуал, който въздействувал силно на въображението на гърците (Павзаний, IX, 39, 9 и сл.).
	__Левктра__ — градче в Беотия на петнадесетина километра югозападно от Тива, сред равнина, където през 371 г. Епаминонд нанесъл тежко поражение на лакедемонската армия.
	__Лекит__ — шишенце за благовония, често употребявано в погребалните обреди. В атическата керамика от V в. има особен вид погребални лекити, чиято полихромна фигурална украса е нанесена върху бял фон (ил. 108–110).
	__Лелантийската равнина__ се простира между гр. Халкида и гр. Еретрия на о. Евбея. Тези два града си оспорвали владението над острова във война (Лелантийска война), която разделила Гърция на два лагера през VII в.
	__Линеи или Линейски празници__ — празници на Дионис в Атика.
	__Леонид__ — цар на Спарта, загинал геройски при Термопилите през 480 г.
	__Леохар__ — атински скулптор от IV в. Към 350 г. участвувал в декорирането на Мавзолея в Халикарнас. Изваял многобройни статуи на богове и портрети (включително и портрета на Изократ). След Херонея работил за македонските владетели. Приписва му се оригиналът на прочутата статуя на Аполон Белведерски в музея на Ватикана.
	__Лесхе__ — сграда, служеща за зала за събрания. Лесхата на книдосците в Делфи била украсена с живопис от Полигнот (вж. план 18 Светилището в Делфи).
	__Либия__ — така гърците наричали Африка, която за тях започвала на запад от Египет. В тесен смисъл това име се давало на Киренайка, единствената област на континента, която била заета от гръцки колонии. Либийските племена, описани, от Херодот в книга IV на „Историята“ му, били ту в мирни, ту във враждебни отношения с гърците.
	__Либон__ — архитект от Елида, който построил, храма на Зевс в Олимпия между 468 и 456 г. (ил. 100).
	__Лигдам__ 1) Тиран на Наксос (около 545–525 г.) приятел на самоския тиран Поликрат. Тиран на Халикарнас през втората четвъртина на V в.
	__Лигдам__ 2) Тиран на Халикарнас през втората четвъртина на V в.
	__Лидия__ — Царство (и област) в Мала Азия със столица Сарди, което процъфтявало при династията на Мермнадите до завладяването му от персите през 456 г. (карта 2).
	__Лизандър__ — спартански пълководец. Наварх (главнокомандуващ флотата) в Егейско море през 407 г., той засилил морските сили с помощта на Кир Млади. Заменен за известно време с Каликратид, който претърпял поражение при Аргинузите, поел отново командуването и победил атинската флота при Егоспотами (405 г.). Обсадил и превзел Атина през 404 г., но отказал да я разруши и се задоволил да срине Дългите стени (свързващи Атина с Пирея). Възгордял се с успехите си и настоявал за изключителни почести: имал статуя в Делфи, олтари, а в някои градове бил въведен истински култ. Отзован бил от ефорите и му била отнета всякаква власт. Загинал в битката при Халиартос в 395 г.
	__Лизий__ — роден в Атина към 404 г., син на богатия сиракузец Кефал, който се установил като метек в Пирея, където притежавал работилница за оръжия, Лизий прекарал няколко години в Турии, после се върнал в Атина през 412 г; там имал работилница за оръжие. Но богатството му било конфискувано от Тридесетте тирана, брат му Полемарх убит, а самият той трябвало да избяга в Мегара (404 г.). Завърнал се в Атина през 403 г. с демократите и за да отмъсти за брат си, завел процес срещу Ератостен, един от Тридесетте. Принуден поради загубата на богатството си да упражнява професията на логограф, той написал много защитни речи: „За инвалида“, „Срещу Диогейтон“, „За маслиновото дърво“.
	__Лизип__ — прочут скулптор от Сикион. Започнал дейността си преди 368 г. (статуята на Пелопид в Делфи) и продължил да работи поне до 318 г. Много плодовит, той бил майстор на бронза и на изобразяването на движението. От него са останали много статуи на богове, портрети, алегории (като статуята на Кайро`с, „Случаят“). Любим скулптор на Александър Македонски.
	__Ликург__ 1) Легендарен законодател на Спарта от царско потекло. Трябва да е живял към края на IX в. За своите закони бил взел за образец дорийските институции в Крит.
	__Ликург__ — атински оратор от IV в. Произхождал от древния род на Етеобутадите и бил жрец на Посейдон Ерехтей. Участвувал заедно с Демостен в борбата срещу Филип Македонски. След Херонея управлявал финансите на Атина и предприел много строежи: арсеналът на Пирея, театърът на Дионис, гимназионът в Ликейона и пр. Умрял в 324 г. От речите му е запазена произнесената срещу Леократ, атинянин, обвинен, че изменил на войнишкия си дълг, като избягал след битката при Херонея.
	__Линеар Б__ — сричково писмо, употребявано от микенците (ил. 13).
	__Литургия__ — парична повинност, която атинската държава налагала на един или повече богати граждани. Периодичните литургии били във връзка с религиозните празници. Хорегията се състояла в задължението да се екипира и издържа драматичен, комичен или дитирамбичен хор и включвала както финансова издръжка, така и намиране на актьори и хоревти и контрола на репетициите. Хоровете участвували в конкурс и хорегът победител обикновено правел дарения на божеството (хорегически паметници). Хестиазисът се свеждал до участие в разноските на общите трапези на филата по време на религиозни празници. Имало също и извънредни литургии като триерархията. Накрая започнали да разпределят това последно твърде тежко задължение между по-голям брой граждани, а към средата на IV в. дори между членовете на една симория. Всеки атинянин, чието състояние минавало за голямо, бил облаган с литургии, но ако той сметнел, че някой друг по-богат от него гражданин трябва да понесе тези разходи, и откажел, можел да предложи размяна на богатствата (антидосис) чрез процес, гледан пред хелиастите.
	__Логограф__ — ретор, който съставял речи за граждански дела. Логографът не пледирал лично, а давал текста, който тъжителят трябвало да прочете пред съда. Лизий, Хиперид били логографи. Да се прави разлика от Синегор.
	__Лъвска врата__  — вж. Микена и (ил.12).

#	М
	__Мавзол__ — син на Хекатомн, сатрап на Кария в средата на IV в. Деен и могъщ, той допринесъл за отцепването на островите Хиос, Родос и Кос от Атинския съюз (357–355 г.). Много възприемчив към гръцката култура модернизирал столицата си Халикарнас, направил я голямо пристанище, сякъл монети в стила на Родос. Умрял през 353 г.
	__Мавзолей__ — величествената гробница на Мавзол в Халикарнас, замислена вероятно още докато той бил жив и започната от вдовицата му Артемизия; изграждането, прекъснато при смъртта й в 351 г., било завършено от Александър Македонски (към 333 г.). Мавзолеят се състоял от висока четириъгълна основа, цела, заградена с 36 йонийски колони, и стъпаловидна пирамида, носеща квадрига. Архитекти били Сатир и Питей. Скулптурната украса, дело на Скопас, Тимотей, Бриаксис и Леохар, се състояла от два фриза (Кентавромахия — битка на кентаври, и Амазономахия — битка на амазонки), които стояли върху основата, и един фриз с надбягващи се колесници в целата. Квадригата, дело на Питей, носела статуите на Мавзол и Артемизия; други статуи и редица лъвове украсявали терасата и интерколумниите на целата.
	__Македония__ — царство, разположено на север от Гърция (карта 15).
	__Мантинея__ — град в източна Аркадия. Разрушен от Спарта през 385 г. и възстановен през 370 г. от Епаминонд, който го обградил с овална мощна крепостна стена от непечени тухли върху каменна основа, дълга към 4 км, със 126 кули и 10 врати.
	__Маратон__ — Дем в североизточната част на Атика. Битката при Маратон (план 8, карта 9).
	__Масалия (Марсилия)__ — търговска фактория на Фокея, основана към 600 г. на брега на Прованс (във Франция) (карта 6). Процъфтяващият град посветил една съкровищница в Делфи.
	__Мегалополис__ — федерална столица на Аркадския съюз, основана през 370 г. от Епаминонд на бреговете на река Хелисон; обединявала чрез Синойкизъм около 40 градчета. Обградена била със стена, дълга 9 км и разделена на две от реката. На север били разположени градският център — правоъгълна агора, светилища (на Зевс Сотер и на аркадски божества) и гимназионът. На юг били съюзните сгради: Терсилионът — голяма хипостилна зала с 5 концентрични правоъгълника, образувани от колоните, носещи покрив с 4 стрехи, която служела за постоянни събрания (централната трибуна била за оратора); дорийският портик на фасадата пък служел за театрална сцена (един от най-големите в Гърция) и е построен през втората половина на IV в.
	__Мегара__ — политически център на областта Мегарида, разположена между Коринтския провлак, Беотия и Атика. Процъфтяваща още от VIII в., Мегара била метрополия на много колонии (Мегара Хиблея и Селинунт в Сицилия; Халкедон, Византион и Хераклея в Пропонтида) (карта 6). През втората половина на VII в. била управлявана от тирана Теаген, известен с голямото си строителство; през VI в. имала олигархичен режим. Дълго време била съперница на Атина за владеенето на Саламин; около 460 до 446 г. се съюзила с нея; по-късно възобновената вражда между двата града станала повод за Пелопонеската война (с декрет от 432 г. Мегара била изключена от атическите пазари). Нападана и опустошавана всяка година от Атина, по-късно подчинена на хегемонията на Спарта, през IV в. Мегара отново преживяла известно благоденствие. Родина на елегическия поет Теогнис (570–483 г.) и на архитекта _Евпалин_, който работил в Самос по времето на Поликрат. От града, който бил разположен на два хълма, сега са останали развалините на акведукта и на чешмата, построени от Теаген.
	__Мегара Хаблея__ — гръцка колония на северния бряг на Сицилия, основана през 750 г. от дорийци, дошли от Мегара. Твърде ограничената й територия я принудила да основе на свой ред Селинунт (карта 6). През 483 г. била разрушена от Гелон и отново заселена към края на IV в. Наскоро там бяха направени големи разкопки.
	{img:234_megaron.png|#План 26. Мегаронът в Тиринт, Пилос и Микена. Личат входният портик с две колони, преддверието и голямата зала с четири колони, в чийто център има кръгло огнище. В Тиринт и в Пилос тронът на владетеля се намирал до стената вдясно.}
	__Мегарон__ — правоъгълна зала отпред с вестибюл, която била главното помещение на микенските дворци (план 26).
	__Мейдиас__ — атински керамик от последната третина на V в. Негов художник бил „Художникът на Мейдиас“, чието име не знаем, но на когото приписват украсата на много вази от „цветния (флоралния) стил“; на тях се виждат приятни сцени, групи от грациозни млади жени, чиито облекла са оживени от многобройни дипли, с ероси и пейзажни елементи.
	__Мелос (Мило)__ — вулканичен остров в Южните Циклади, обитаван още през III хилядолетие. В местността Филакопи са съществували последователно 3 града: последният (1500–1100 г., дворци, фрески), бил разрушен от дорийците. Град Мелос по` на север бил основан едва през 700 г. от Спарта. Член на Делоския морски съюз, от който се оттеглил по време на Пелопонеската война. Мелос бил обсаждан на два пъти от Атина, населението му поголовно избито (416 г.) и заменено от клерухи.
	__Мелос (Мило)__ — вулканичен остров в Южните Циклади, обитаван още през III хилядолетие. В местността Филакопи са съществували последователно 3 града: последният (1500–1100 г., дворци, фрески), бил разрушен от дорийците. Град Мелос по` на север бил основан едва през 700 г. от Спарта. Член на Делоския морски съюз, от който се оттеглил по време на Пелопонеската война. Мелос бил обсаждан на два пъти от Атина, населението му поголовно избито (416 г.) и заменено от клерухи.
	__Мермнади__ — династия, която управлявала Лидия през VII и първата половина на VI в.
	__Месена__ — град, основан от Епаминонд в полите на планината Итоме през 371 г., за да приюти прегрупиращите се месенци. Защитен бил с дълга деветкилометрова крепостна стена от правилно издялани и сглобени камъни и с четвъртити или полукръгли кули. Стената заграждала също ниви и пасища. Развалините са твърде внушителни.
	__Метеки__ — чужденци, заселили се в Атина. Нямали нито граждански, нито политически права, плащали специален данък и трябвало да имат за поръчител някой атински гражданин. Вземали обаче участие в обществените задължения, служели във войската, участвували в религиозните празници. Можели да получат граждански права за заслуги към града (метеки „изотели“). Занимавали се предимно със занаяти и търговия.
	__Метопа__ — плоча от камък или теракота, вместена между триглифите в йонийския фриз. Понякога метопите били скулптирани или само боядисани.
	__Метрономи__ — инспектори по мерките и теглилките в Атина.
	__Метрополия__ — град, който е основал колония.
	__Микале__ — нос на азиатския бряг срещу о. Самос. Битката при нос Микалс (карта 9).
	__Микена__ — град в северозападна Арголида, в планинска местност на една височина, от която се открива далечна гледка към равнината на Аргос и която позволявала да се контролира главния път за Коринт. Обитавана още през неолитната епоха, тя достигнала най-големия си разцвет през II хилядолетие, епоха, на която е дала името си. Разрушена от завоеватели към края на XII в. и по-късно отново заселена; фигурира сред градовете, които участвували в битката при Платея. Но малко по-късно, през 468 г. Аргос, подпомаган от Тегея и Клеоне, я разрушил отново напълно. Известно възраждане се забелязва едва към III в., през елинистическата епоха. Акрополът има форма на неправилен триъгълник и е почти недостъпен от югоизток, където урвата над потока Хаос е много стръмна. Крепостната стена с т.нар. „циклопски градеж“ (големи неправилни блокове) затваря ща площ (30 000 кв. м), в която се влиза през главния вход (Лъвската врата) от североизток и през една второстепенна врата от север. Лъвската врата, през която са минавали колесници, е защитена от бастион от огромни каменни блокове, наредени в правилни редове (ил. 12). Като се мине вратата, се стига до място, което е служело за хранилище на зърнени храни, и до царското гробище от XVI в.; гробовете са разположени от вътрешната страна на кръгла стена. Една рампа води до двореца, чиито сгради се издигали върху тераси на върха на акропола. Останките (основи на стените и облицовка на подовете) датират от XIV и XIII в. Могат да се разпознаят централният двор и мегаронът с преддверието и портика. В средата на голямата зала се вижда кръгло огнище между четири колони. Стените били покрити с фрески, подът — с щукатура или настлан с гипсови плочи (план 26). Жилищните квартали се намирали извън крепостната стена. Разкопани са много предградия, които разкриват умението на микенските архитекти да нагаждат плановете си към неравния терен. Къщите били строени върху тераси и често имали втори етаж и складови помещения в приземния етаж; осветлението идвало от вътрешните дворове, а покривите са били вероятно плоски. Известни са няколко типа погребения. Обикновените граждани били погребвани отначало „в ковчег“ (правоъгълен, от каменни плочи), а по-късно в подземна стая (семейни гробници). Първите царски гробници са гробове със стели (кръг от гробове при входа на Акропола и втори, по-късен кръг извън крепостната стена). По-късно се появяват толосите — островърхи куполни гробници с монументален вход, до който води коридор (дромос) между два насипа, понякога укрепени с каменея зид; всичко е вкопано в склона на някой хълм (гробниците на Егист, на Лъвовете, на Гениите), „Съкровищницата на Атрей“, гробницата на Клитемнестра (план 3, ил. 11).
	__Микон__ — атински художник, работил през втората четвъртина на V в. Съвременник и последовател на Полигнот, той участвувал заедно с него в украсата на Тезейона — храм на Тезей, издигнат на Агората в Атина след 475 г., и на Анакейона, светилище на Диоскурите близо до Тезейона, където изписал картина, изобразяваща Аргонавтите. Микон бил също и скулптор: от него са останали две бази на статуи на атлети, едната в Атина (на Акропола), а другата в Олимпия.
	__Милет__ — важен град в Йония, разположен на входа на Латмийския залив, на южния му бряг, където заемал полуостров, твърде удобен за отбрана. Още към средата на II хилядолетие там била основана критско-микенска фактория. Колонизирана от йонийците по време на йонийското преселение, тя станала търговски и културен център и голяма колонизаторска метрополия. Милет играл първостепенна роля в района на Черно море (карта 6) и имал твърде голямо значение за връзките с Египет. Той бил един от първите гръцки градове, които възприели монетата, изобретена от лидийците. Милет поддържал Еретрия в Лелантийската война. Суровото управление на тирана _Тразибул_ в края на VII и началото на VI в. довело до вътрешни борби. Милет бил и единственият гръцки град, който влязъл в съглашение с Кир. През VI в. се прочул със своите учени и философи _Талес_ _Анаксимандър_ и _Анаксимен_. Въвлечен от Аристагор в Йонийския бунт въпреки съветите на историка Хекатей, градът бил превзет и разрушен през 494 г. Възстановява вето му през V в. дало възможност на урбанисти като _Хиподам_ да приложат на дело теориите си (вж. план 19). Милет участвувал в първия Делоски съюз.
	__Милтиад__ — атински военачалник, произхождащ от аристократическа фамилия, която известно време била обект на завистта на Пизистратидите. Чичо му бил тиран в Тракийския Херсонес, където и Милтиад отишъл през 516 г. Подчинен на Дарий до избухването на Йонийския бунт, той се върнал през 493 г. в Атина, където бил обвиняван напразно от политическите си противници. През 490 г. бил избран за стратег и изиграл решителна роля за победата при Маратон. През 489 г. начело на атинската флота обсадил безуспешно о. Парос. Ранен случайно по време на обсадата, той се върнал в Атина, където бил обвинен пред народа и осъден на тежка глоба. Малко след това умрял от раните си. Портретният бюст, от който е останало едно копие (ил. 41), трябва да е издигнат след смъртта му от неговия син Кимон.
	__Мимнерм__ — елегически поет и флейтист, роден в Колофон (последната третина на VII в.).
	__Мина__ — вж. Монета, Тежести и мерки.
	__Мирон__ — скулптор от V в., родом от Елевтера на границата между Атика и Беотия. Бил ученик на Хагеладас от Аргос и, изглежда, е работил най-вече към средата на века. Едно сведение говори за съперничеството му с Питагор от Регион. Работил предимно в бронз и се стремял да изобразява движение във фигурите си. В текстовете се споменава за много негови статуи на атлети и божества. Две от творбите му познаваме от копия или от фигурални документи: групата „Атина и Марсий“ (на атинския Акропол) и прочутият „Дискобол“, представен в движение. Мирон бил известен също като скулптор на животни: изваял фигура на крава, чийто изключителен реализъм се възхвалява в много текстове (говорело се, че телета и бикове я смятали за жива).
	{img:47_monetosechene.png|#План 27. Гръцко монетосечене. 1) Чук. 2) Подвижен калъп с матрица за обратната страна на монетата. 3) Плочка от благороден метал. 4) Неподвижен калъп с матрица за лицевата страна на монетата.}
	__Мисто`с__ — дневно възнаграждение, плащано на всеки гражданин, натоварен с обществена дейност.
	__Мнезикъл__ — атински архитект, който построил Пропилеите на Акропола от 437 до 432 г. Приписват му понякога и строежа на Ерехтейона.
	__Монета__ — ако употребата на парче метал с определено тегло като средство за размяна е позната от най-дълбока древност, идеята да се удостовери металният слитък с белег, гарантиращ неговото качество и тежест, възниква доста късно. Това изобретение се приписва ту на лидийците, ту на Фейдон от Аргос; във всеки случай то датира от VII в. В гръцките градове за сечене на монети се употребявало повече сребро, отколкото лидийският електрон (сплав от сребро и злато). Злато се използувало по-рядко, освен в Персийската империя, и сеченето на златни монети обикновено е ставало при изключителни поводи („сечене на монети в бедствено положение“). През IV в. обаче няколко града (Кирена, Лампсак, Пантикапей), както и Филип Македонски са, секли редовно златни монети. Бронза използували само за дребни монети с малка стойност и главно за местна употреба. Среброто, напротив, използували за външни сделки и някои монети (на Егина през архаичната епоха, на Атина през класическата) наистина са служили като средство за международен обмен. Монетните системи били твърде различни и се отличавали по теглото на основните сребърни монети. Единица обикновено е драхмата, която се дели на 6 обола. Основната монета на системата, която служи като еталон за тежест, е била или монета от 4 драхми (тетрадрахма), или монета от 2 драхми (дидрахма): нарича се още статер. Сеченето на по-големи монети, като монетата от 10 драхми (декадрахма), било изключение. Гърците употребявали също и сметни единици по-високи от тези стойности, на които въобще не съответствували действително сечени монети. Такива сметни единици, заети от системите за тежина, са мината (със стойност 100 драхми) и талантът (със стойност 60 мини или 6 000 драхми). Монетите били сечени най-напред със знак от едната страна, а по-късно и от двете страни. Металната плочка с определена тежест, но не със съвсем правилна форма, била кована гореща, на ръка, между два печата, гравирани вдлъбнато. Единият печат бил прикрепен на наковалнята, другият представлявал долният край, държан от работника, който удрял с чук горния му край. Долният печат (матрица) отговарял на това, което се нарича лице (тура) на монетата, горният — на опаката страна (ези). На практика се разпознават по това, че краищата на монетата често са леко издигнати около мотива на опаката страна, понеже плочката е излязла малко около подвижния печат, което не е възможно около долния печат, прикрепен неподвижно за наковалнята. Калъпите с матриците се изхабявали много бързо — подвижната матрица два или три пъти по-скоро от матрицата на неподвижния печат. Това прогресивно изхабяване, което може да се проследи при някои благоприятни случаи, спомага за хронологичното класифициране на емисиите. Сеченето на монети било привилегия на автономните градове, с което се обясняват и големият брой на емисиите, и движението им в гръцкия свят, и необикновеното разнообразие на типовете, заети от местните религиозни традиции или от земеделието, или дори от етимологически каламбури (розата, на гръцки _родон_, на о. Родос; целината, на гръцки _селинон_, на Селинунт; ябълката, на гръцки _мелон_, на о. Мелос). Много от тези монети имат голяма художествена стойност (вж. ил. 33–35, 51, 77–79. 131, 132, 194, 202–209 и рисунка 27).
	__Мрамор__ — особено се ценял мраморът от Цикладските острови, най-вече от Парос — едрозърнест, много бял, прозрачен, устойчив, най-търсен от скулпторите. В Атика мраморът от Химет, дребнозърнест, сивкав или синкав на цвят, твърд, е отличен строителен материал; мраморът от Пентелик, твърд и сбит, бял при вадене, добива при допир с въздуха златист оттенък; употребявали го в архитектурата (Партенона, Пропилеите), но също и в скулптурата (украсата на Партенона).

#	Н
	__Наварх__ — Адмирал на лакедемонската флота.
	__Навкратис__ — гръцка търговска фактория на египетската Делта (карта 6).
	__Наксос__ 1) Най-големият и богат остров на Цикладите. Играел водеща роля в Егейско море през VII и VI в. В съюза на островите, чийто религиозен център бил Делос, Наксос заемал първо място, както показват даренията, посветени от острова: мраморният колос, висок над 5 м (към 600 г.; от него са останали значителни фрагменти), зала (ойкос) и Портикът на наксосците (началото и средата на VI в.). Освен това Наксос посветил към 575 г. „Сфинкса“ на наксосците в Делфи. На острова има големи мраморни кариери, където огромни, недовършени архаични статуи са били изоставени на самото място. Секли монети с изображение на кантарос, което загатвало за тамошните лозя. По времето на Поликрат от Саймос островът бил под властта на тирана Лигдам, когото аристократическата партия, подкрепяна от лакедемонците, прогонила към 525 г. През Гръко-персийските войни островът бил завзет и оплячкосан от персите. После взел участие с другите гърци в битката при Платея и влязъл в Делоския съюз. Приел атински заселници. През IV в., в 376 г., във водите на Наксос била унищожена от атиняните една Пелопонеска флота.
	__Наксос__ 2) Град в северна Сицилия, северно от Катаня, основан в средата на VIII в. от халкдци. Минавал за най-старата гръцка колония в Сицилия (карта 6). Към 460 г. сякъл много хубави монети с главата на Дионис и клекнал Силен (ил. 79, 207).
	__Немея__ — градче в Пелопонес на територията на гр. Клеоне. Според легендата Херакъл убил там един лъв, който всявал ужас наоколо (вж. ил. 209). Там било и светилището на Зевс Немейски, където от 573 г. насетне на всеки две години през юли се провеждали Немейските игри. Още се виждат развалините на храма на Зевс в дорийски стил, издигнат в средата на IV в. Вътрешната колонада имала коринтски капители.
	__Нестор__ — гръцки герой от Троянската война, най-възрастният и най-мъдрият от гръцките вождове. Предполага се, че микенският дворец, открит в Пилос, в областта Месения (план 4), е принадлежал на неговата династия.
	__Никий__ 1) Атински политик и военачалник по време на Пелопонеската война. Притежавал голямо богатство (над хиляда роби, които давал под наем за един обол на глава на ден), бил религиозен и умерен човек. Стратег в 425 г., възложил на Клеон да уреди случая със Сфактерия. През 424 г. завзел о. Китера, за да блокира бреговете на Лакония. Следващата година завзел Менде в Халкидика. Военните успехи не му попречили да действува за сключване на мир веднага след смъртта на Клеон в 422 г. Ето защо мирният договор от 421 г. се нарича Никиев мир. По-късно се противопоставил на авантюристичната политика, водена от Алкивиад, но народът въпреки желанието му го натоварил да ръководи експедицията в Сицилия, за която съветвал да не се предприема; там загинал при поражението в 413 г. Израз на набожността му е една прекрасна бронзова палма, която посветил на Аполоновото светилище в Делос през 418 г.
	__Никий__ 2) Атински художник от втората половина на IV в. Праксител го ценял толкова високо, че му възлагал да оцветява мраморните му статуи. Той нарисувал „Извикване на мъртвите от Одисей“, като използувал сюжет, който по-рано бил илюстриран от Полигнот. Някои от митологическите му картини — „Йо и Аргос“, „Персей и Андромеда“, „Одисей и Калипсо“, познаваме от фреските в Помпей, които вероятно са били инспирирани от негови табла. Те потвърждават мнението на древните, които ценели най-вече женските му фигури и изтънчената моделировка. Никий обичал непретоварени композиции, в които владее спокойна атмосфера. Избирал момента, който предхожда или следва действието, като споменът или предчувствието за това действие изпълват сцената с дълбочина или драматично напрежение. Тази особеност прави неговото изкуство сдържано и строго, наистина класическо.
	__Нумизматика__ — вж. Монета.

#	О
	__Облекло__ — характерно за гръцкото облекло е, че е свободно и не прилепва по тялото, от плат, изтъкан от вълна или лен. Мъжете обикновено носели къса туника (къс хитон), пристегната на кръста с колан (конник, ил. 54). Занаятчиите закопчавали туниката само на лявото рамо, за да оставят дясната си ръка напълно свободна (ил. 109), или дори се задоволявали с препаска около хълбоците (ил. 151). Срещу студ и дъжд носели голяма вълнена наметка — четвъртито парче плат, с което се загръщали по различни начини. Конниците и пътниците обикновено носели къса вълнена наметка, закопчана с фибула на едното рамо — хламида (ил. 108). Ходели боси или обути със сандали или с къси ботуши. Носели и високи обувки с връзки. На главата носели шапки с голяма периферия (петасос. ил. 109) или обикновена конична плъстена шапка (пилос); но обикновено ходели гологлави. Жените се обличали с къса или дълга ленена туника (хитон), чиито ръкави обикновено били зашити. Над туниката намятали голям шал или наметка, подобна на мъжката, но обикновено от по-тънък плат, често украсен с тъка`ни (но не бродирани) мотиви (ил. 92). Това бил традиционният йонийски костюм (ил. 156). Традиционното облекло на дорийците пък било вълнен пеплос, който обличали направо върху тялото. Пеплосът представлява голямо правоъгълно парче плат, подгънато навън от горния край и придържано на двете рамена с две закопчалки (фибули) (ил. 88 и 141). Един колан поддържал цялата дреха на височината на талията. Понякога подгъвът бил толкова дълъг, че трябвало да го придържат с втори колан, над който изтегляли плата, за да пада на гънка (ил. 82, 83, 85, 95). Скулпторите широко използували пластичните възможности, които им предлагали диплите на пеплоса. Жените обичали да носят шапки от плъст или слама или покривали главата си с шал. Сандалите и обувките им били от много фина кожа с различни цветове. Те не носели долни дрехи, освен един висок колан, който поддържал гърдите. Само акробатите обличали нещо като прилепнали панталони, когато правели своите упражнения.
	__Образование__ — (ил. 127–129).
	__Одеон__ — музикална зала. Най-известен е одеонът, построен от Перикъл през 433 г. близо до Дионисовия театър, югоизточно от Акропола, за дитирамбическите хорове и музикалните състезания. Отвътре имал квадратна форма с 9 реда по 9 колони; покривът бил във форма на пирамида и се приемало, че е подражание на бойната палатка на Ксеркс. Постройката била разрушена от Сула през 86 г. пр.н.е. и по-късно изградена отново по същия план.
	__Оксиринхос__ („Гръцка история“ от Оксиринхос) — анонимен исторически труд, от който са намерени значителни фрагменти на папируси в египетското градче Оксиринхос.
	__Олинт__ — град в Халкидика. Опустошен през 479 г. от персите, построен и заселен отново в средата на V в., през 392 г. градът станал център на съюза на гръцките градове в Халкидика. Нападан от македонския цар, обсаден и превзет от Спарта в 379 г., Олинт влязъл в атинския съюз в 375 г., но го напуснал в 371 г. Съюзил се с Филип II през 366 г., после, разтревожен от завоевателната му политика, сключил отбранителен съюз с Атина. Филип го превзел и изравнил със земята в 348 г. Американските разкопки дадоха възможност да се проучи планът на града и развалините на жилищните постройки от V и IV в.
	{img:93_svetiliste_zevs.png|#План 28 светилището на Зевс в Олимпия през класическата епоха. 1) Храм на Хера. 2) Храм на Зевс. 3) Нике от скулптора Пайоний. 4) Тераса на съкровищниците. 5) Портик на Ехо. 6) Булевтерион. 7) Свещено място на Пелопс. 8) Пританейон. 9) Филипейон. 10) Храм на Майката на боговете. 11) Стадион. 12) Зани (статуи на Зевс, издигнати със средства от глоби). 13) Съвременен път. 14) Планината Кронион.}
	__Олимпия__ — светилище на Зевс в Елида, разположено там, където се сливат реките Алфей и Кладей в подножието на планината Кронион, на място, обитавано още през II хилядолетие. През 776 г. с официалното учредяване на Олимпийските игри и прокламирането на свещен мир, който позволявал на поклонниците да отиват там безопасно всеки четири години, светилището станало панелинско (за всички гърци). От името на 16 града в Елида то било управлявано от гр. Пиза, а по-късно, след 576 г., от гр. Елида, който наложил своята власт въпреки чести вражди със съседите (ограбването на светилището от аркадците през 364 г.). Светилището започнало да се развива в архитектурно отношение през архаичната епоха; в свещената ограда или Алтис, която винаги била засадена с дървета, се издигал храмът на Хера, построен към 600 г. пр.н.е. на мястото на по-стар храм. Той се състоял от преддверие с две колони, цела и опистодом с външна колонада от 6×16 дорийски колони. Най-малко десет съкровищници се издигали върху северната тераса, подарени от градовете Сикион, Сиракуза, Епидавър, Византион, Сибарис, Кирена, Селинунт, Метапонт, Мегара Гела. На северозапад се намирал Пританеят, квадратна сграда, в която бил олтарът на Хестия и където посрещали победителите и знатните гости. На изток бил разположен стадионът, дълъг 600 олимпийски стъпки (191,27 м). На юг, извън това оградено място, се намирали Булевтерионът — две сгради с абсиди, ограждащи квадратна постройка. Храмът на Зевс, построен от Либон от Елида между 468 и 456 г., имал външна колонада от 6×13 дорийски колони. Фронтоните и метопите, скулптирани неизвестен ваятел (може би Пайоний от Менде), са шедьоври на строгия стил (източен фронтон: Зевс, Пелопс и Ойномаос преди състезанието с колесници; западен фронтон: Аполон, Кентаври и Лапити; дорийски фриз над вътрешното преддверие на входа и опистодома: подвизите на Херакъл). Колосалната култова статуя от злато и слонова кост била дело на Фидий (за него било построено специално ателие западно от светилището). През IV в. обликът на светилището бил напълно изменен от нови постройки: на север — храм на Великата Майка, а на изток и на юг изникнали няколко портика. След Херонея (338 г.) Филип издигнал кръгла постройка, Филипейон, с 18 външни йонийски колони и 9 вътрешни коринтски колони, за да нареди статуите на членовете на своя род, изработени в хризелефантиина техника от Леохар. Към даренията от геометричната и архаичната епоха (триножници, бронзови фигурки, вотивни доспехи и пр.) се прибавили през класическата епоха статуи на победители, творби на най-големите скулптори на времето, и дарения от всякакъв вид, като „Нике“ (Победата), изваяна от Пайоний за месенците, и „Хермес“ от Праксител, който се намирал в храма на Хера. Павзаний е посветил голяма част от V и VI книги на своята „Периегеза“ на описанието на светилището в Олимпия.
	__Онатас__ — скулптор от първата половина на V в., родом от Егина. От него познаваме няколко статуи на божества и вотивни дарения, споменати в текстовете, между които и една квадрига за Хиерон от Сиракуза след победата му в Олимпия в 468 г. Онатас работил предимно с бронз. Още не е идентифицирана нито една от неговите творби.
	__Орфизъм__ — малко познато есхатологично учение, намерило израз в поемите, приписвани на тракийския певец Орфей.

#	П
	__Павзаний__ 1) Спартанец, племенник на цар Леонид, който бил регент до пълнолетието на престолонаследника — сина на Леонид. Командувал гръцката съюзническа армия при Платея. По-късно спечелил много военни успехи в Кипър и Византион, които освободил от персите. Но когато му отнели командуването, поискал да стане тиран на Византион и влязъл в преговори с Великия цар. Повикан в Спарта от ефорите, той бил обвинен в предателство и оставен да умре от глад в храма на Атина Халкиойкос, където потърсил убежище (467 г.)​. Съществуват копия, за които се предполага, че са на неговия портрет (ил. 41).
	__Павзаний__ 2) Писател от II в. от н.е., автор на много ценния труд „Периегеза — Пътуване из Гърция“.
	__Павзий__ — художник от IV в., роден в Сикион. Прочут с виртуозната си техника. Възхвалявали ракурсите му (в „Жертвоприношение на бик“ животното е гледано от задната страна), ефектите на прозрачност (в „Пиянство“, което представя жена, пиеща от голяма чаша, през която се вижда лицето й) и неговото fa presto.​
	__Пайоний от Менде__ — скулптор от V в., родом от Менде, колония на Еретрия в Халкидика. Павзаний му приписва „Нике“ (Победата), издигната от месенците близо до храма на Зевс в Олимпия към 455 г., както и скулптурните работи върху северния фронтон на този храм. Освен мраморната „Нике“ (за съжаление повредена), (вж. ил. 81) е запазен и посветителният надпис на това дарение, в който се споменава името на Пайоний и се казва, че той е изработил акротерите на храма. Имаме сериозни основания да смятаме Пайоний за изпълнител на скулптурната украса (акротерм, фронтови и метели) на целия храм в Олимпия.
	__Палестра__ — Палестрата е постройка към Гимназиона. Имало също частни палестри, където децата под ръководството на педотриба се занимавали с физически упражнения. Палестрата се състои от двор, заграден с постройки, служещи за съблекални, гимнастически зали, места за почивка, понякога и бани.
	__Памфил__ — художник от IV в., роден в Амфиполис. Автор на прочутата батална картина „Битката при Флиунт“ (станала в 366 г.). Писал теоретически ръководства по живопис и рисуване и основал в Сикион към средата на IV в. истинска художествена академия, където преподавал не само изобразителни изкуства, но и аритметика и геометрия. Най-известни от неговите ученици са Павзий и Апелес.
	__Панайнос__ — атински художник от V в., брат или племенник на Фидий. Сътрудничил му при изпълнението на статуята на Зевс в Олимпия и при декорирането на „Шарената колонада“ (Стоа пойкиле).
	__Панатенеи__ са големият градски празник в чест на богиня Атина в гр. Атина. От 566–565 г. те се чествували тържествено всеки четири години, докато на ежегодния празник придавали по-малко значение. Били придружени с конни и атлетически състезания; победителите получавали като награда амфора, наречена „панатенейска“, пълна със зехтин, добит от свещените маслинови дървета. Панатенеите ставали през юли и траели четири дни. Имало едно нощно празненство, бягане с факли (лампадедромия) и прочутата процесия, която започвала при изгрев-слънце. Всички присъствуващи се нареждали зад жертвените животни, младите момичета (канефори), които носели свещените кошници, и магистратите. Конници и колесници участвували в шествието, което Фидий е изобразил върху йонийския фриз на Партенона (ил. 89, 90). Поднасяли на Атина Полиада един пеплос, който атински жени и девойки, наречени ергастини, тъкали в продължение на девет месеца; на тази свещена дреха били изобразени епизоди от Гигантомахията, в която богиня Атина изиграла решаващата роля.
	__Пандросейон__ — вж. Акрополът на Атина.
	__Пангей__ — планина в Западна Тракия между Стримон (Струма), морския бряг и равнината на Филипи. Прочута със златните и сребърните си мини. Тесалийците, историкът Тукидид и Филип Македонски са ги експлоатирали и получавали големи добиви.
	__Паниасис__ — епически поет от първата половина на V в., роден в Халикарнас. Чичо на Херодот, борил се срещу тирана Лигдам, който го погубил.
	__Панйонион__ — архаичен съюз на йонийските градове в Мала Азия.
	__Паразий__ — художник от края на V в., роден в Ефес. Сократ, както казва Ксенофонт, се възхищавал от психологическото богатство на неговите образи. Възхвалявали изтънчения му и изразителен рисунък. Неговият „Филоктет“ наистина страдал, а алегорията му за Народа (Демос) на Атина изразявала най-различни чувства.​
	__Парменид__ — пост и философ от първата половина на V в., роден в Елея, йонийска колония в Южна Италия. Написал поемата „За природата“.
	__Парос__ — град (на едноименен остров) в Цикладите, метрополия на Тасос, процъфтявал през архаичната епоха и съперник на Наксос през целия VI в. за морското надмощие в Егейско море. Отечество на поета Архилох, на когото след смъртта му учредили там култ. Голям културен център (керамика от VII в. и скулптура), Парос бил прочут с хубавия си мрамор, използуван от скулпторите още от началото на VI в.
	{img:131_partenonut.png|# План 33. Партенонът. 1) Входен портик, или пронаос. 2) Главна зала или цела. 3) База на статуята на Атина Портенос. 4) Зала с четири колони (или същинският Партенон). 5) Заден портик или опистодом.}.
	{img:132_hefestiona.png|#План 34. Вътрешен изглед на Хефестейона. (Рисунка по Дж. П. Стивънс, 1947 г.).}
	__Партенон__ — Вж. Акрополът на Атина и Фидий (план 34, (ил. 177 и 180). Скулптури (ил. 86, 89 и 90).
	__Пеан__ 1) Епитет на Аполон-изцелител.
	__Пеан__ 2) Название на бойна песен в чест на Аполон.
	__Педагог__ — роб, чието задължение било да придружава и надзирава момчета.
	__Педотриб__ — учител по гимнастика на деца и младежи. Упражнявал професията си в палестрата.
	__Пелопид__ — тивански политик и военачалник от IV в., приятел на Епаминонд. Изгонен от Тива след завземането на (крепостта й) Кадмея от лакедемонците, той участвувал в сраженията за прогонването им и освободил Тива (379 г.). Начело на „Свещения отряд“ спечелил първата си победа на открито поле над лакедемонците при Тегира, а след това се прославил в битката при Левктра (371 г.). По-късно предвождал няколко военни експедиции в Тесалия и паднал убит в 364 г. при Киноскефале. Лизип изваял портрета му в Делфи малко след 369 г. Плутарх му посветил един от своите „Успоредни животописи“.
	__Пелопс__ — легендарен герой, родом от Мала Азия, син на Тантал. Дошъл в Европа с фригийците, бил покровителствуван от Посейдон, който му дал чудесни коне. С тази квадрига той отишъл да поиска ръката на Хиподамия, дъщеря на цар Ойномаос от Пиза в Елида. Ойномаос изисквал от кандидатите на дъщеря си да се състезават с него с колесници, побеждавал ги с впряга си, подарен му от Арес, след което ги убивал. Пелопс обаче спечелил (с помощта на Хиподамия) състезанието, Ойномаос загинал и Пелопс се оженил за Хиподамия. Тази легенда е представена на източния фронтон на храма на Зевс в Олимпия и в „Първата олимпийска ода“ на Пиндар. Приемало се, че (в памет на победата си) Пелопс основал Олимпийските игри (които по-късно възобновил Херакъл). Пелопонес бил наречен на неговото име.
	__Пелтасти__ — от ред лека пехота (с леки щитове във форма на полумесец — пелта).
	__Пентатлон__ — атлетическо състезание за атлети от висша категория, което фигурирало в Големите игри. Състояло се от пет дисциплини („състезания“: това означавало и името му — „петобой“): скок, бързо бягане, хвърляне на диск, бокс (който по-късно заменили с хвърляне на късо копие), борба. Това състезание било въведено в Олимпия на 18. Олимпиада през 708 г.
	__Пентезилея__ 1) Амазонка, която дошла на помощ на обсадената от гърците Троя. Убивайки я, Ахил бил дълбоко развълнуван от нейната красота.
	__Пентезилея__ 2) Под името „Художник на Пентезилея“ с познат един живописец на атически вази във втората четвъртина на V в., съвременник на Полигнот. Неговият шедьовър показва смъртта на Пентезилея (купа в музея на Мюнхен).
	__Пентеконтаетия__ — периодът около 50 години между Гръко-персийските войни и Пелопонеската война.
	__Пентеконтора__ — кораб с петдесет гребци.
	__Пентелик__ — планина (наричана още Брилесон), която затваря равнината на Атина от североизток и я отделя от Маратонската равнина. Има характерна форма — на триъгълен фронтон. Там се експлоатирали кариери, които давали отличен мрамор за скулптура и строителство.
	__Пеплос__ — Вж. Облекло и Панатенеи.
	__Периандър__ — тиран на Коринт, син на Кипсел. Според традиционната хронология управлявал от 627 до 586 г. Едип го описвали като много суров владетел, а други го причислявали към Седемте мъдреци.
	__Периегеза__ — Това название, което означава „пътеводите, подробно обяснение“, е служило за заглавие на географски трудове, какъвто бил трудът на Хекатей от Милет. „Периегеза на Гърция“, написана от Павзаний през II в. от н.е., съдържа многобройни и извънредно ценни сведения.
	__Периеки__ — категория жители на спартанската държава и на други градове.
	__Перикъл__ — атински политик, син на стратега Ксантип. Майка му Агариста произхождала от рода на Алкмеонидите. Станал известен през 472 г., когато изпълнявал службата на хорег; по този случай поставил на сцената „Перси“ на Есхил. След това станал един от водачите на демократическата партия заедно с Ефиалт, когото подкрепял срещу Ареопага. След смъртта на Ефиалт, Перикъл се наложил като най-влиятелна политическа личност в Атина. Смъртта на Кимон, с когото впрочем се бил помирил, и изгонването чрез остракизъм на Тукидид, сина на Мелезий, водач на аристократическата фракция и зет на Кимон, през 443 г. (или 442 г.), му оставили свободно поле за действие. От 443 до 430 г. той бил всяка година преизбиран за стратег и тази власт, по принцип военна и споделяна с колеги, му била достатъчна, за да може да направлява цялата политика на града. Заобиколен с приятели, избирани измежду най-издигнатите умове на неговото време, като философа Анаксагор, поета Софокъл, историка Херодот, скулптора Фидий, архитекта Хиподам, предсказателя Лампон, включително и любимата му, блестящата милетчанка Аспазия, той издигнал мощта и престижа на Атина на най-голяма висота. Но той предвидил фаталния конфликт със Спарта и вярвал, че ще може да го започне в благоприятен момент с „мегарския“ декрет от 432 г. Сметнат за отговорен за първите изпитания, които войната, започната по негово желание, докарала на Атина, той бил съден и осъден на глоба. Наистина още следващата година народът отново го избрал за стратег, но, изтощен от работа и грижи, Перикъл умрял няколко месеца по-късно, в края на лятото на 429 г. Посмъртната статуя, от която са останали копия само на главата с шлем, напомнящ функциите му на стратег, е творба на Крезилас (ил. 50).
	__Перипли__ — име, давано на ръководствата по мореплаване, с които си служели гръцките моряци. Запазен е текстът на един перипъл (периплус) от IV в., погрешно приписан на географа от V в. Скилакс.
	__Периплус__ — маневра, правена от атинските ескадри.
	__Перистил__ — като прилагателно, перистилен: казва се за сграда, обиколена с колонада (казва се също периптер). Като съществително: перистилът е двор, заобиколен с колони.
	__Пестум__ — римското име на гръцката колония Посейдония, основана от Сибарис на италийското крайбрежие, в северна Лукания. Преселниците най-напред се настанили на брега на морето, а по-късно се преместили малко по` във вътрешността, на едно плато в южния край на равнината на крайбрежната река Силарис (днес Селей). Там все още се издигат три храма от местен варовик: „Базиликата“ (от първата половина на VI в.), така наречения Нептунов (Посейдонов) храм (от средата на V в.) и храмът, наречен Храм на Церера (Деметра) (от втората половина на VI в.). Северно от града при устието на р. Силарис се намирало едно светилище на Хера Аргейя; там са разкрити развалини на много сгради, храмове и съкровищници с хубави архаични монети. Посейдония била покорена от местните луканци към началото на IV в. (храмове: ил. 175, 176, 215; метопи: ил. 185–187).
	__Пиза__ — малък град в Елида близо до Олимпия. Митологичният Ойнокаос бил цар на Пиза. След 580 г. елидците отнели на Пиза ръководството на Олимпийските игри и оттогава го запазили с малки прекъсвалия.
	__Пизистрат__ — атински тиран през VI в. Произхождащ от голям род от Браурон, градче близо до източния бряг на Атика, той станал водач на народната партия. Ръководил успешно военни действия срещу Мегара и завзел отново Саламин. След като инсценирал покушение над собствената си особа, той убедил народа да му даде многобройна стража, въоръжена със сопи, с чиято помощ завзел Акропола и установил тирания (560 г.). Два пъти изгонван от аристократите, той завзел властта първия път с помощта на Алкмеонида Мегакъл, за чиято дъщеря се оженил, а втория път — със сила. Умрял през 527 г.
	__Пизистратиди__ — така наричали или династията на Пизистрат и синовете му, или само синовете му Хипий и Хипарх, които си поделили властта след смъртта му. Хипарх бил убит от Хармодий и Аристогейтон през 514 г. Хипий, изгонен в 510 г., избягал в Персия. Участвувал в похода на Дарий и в битката при Маратон (490 г.).
	__Пилос__ — древно име на областта, която се простирала по западния бряг на Месения, близо до залива Наварин. Напоследък при американски разкопки бе разкрит голям дворец от микенската епоха (план 4).
	__Пиндар__ — лирически поет от Беотия, роден в 518 г. близо до Тива. Той принадлежал към беотийската аристокрация и показвал винаги с гордостта, присъща на произхода му, явно предпочитание към аристократическите градове в режими. Дълбоко религиозен, той особено почитал Аполон в Делфи; по-късно показвали в храма на бога железния стол, на който сядал Пиндар. Дългото му поприще на поет започва за нас с „X Питийска ода“ (498 г.), която написал на 20 години, и свършва с „VIII Питийска ода“ (446 г.), когато бил на 72 години. Умрял в 438 г. Вдъхновен поет със съзнание за таланта си, той писал всякакъв вид лирически поеми, религиозни (химни, пеани, дитирамби и пр.) и светски (възхвали, погребални оплаквания, победни песни за игрите). Запазени са само няколко малки фрагмента от някои поеми и четири книги с триумфални оди (или епиникии): Олимпийски, Питийски, Истмийски, Немейски.
	— и чуството за божественото (с. 163).
	— и игрите, празнувани в Кирена (IX Питийска ода) (с. 196) и в Олимпия (с. 198).
	— и орфизмът (с. 204).
	__Пирея (Пирей)__ — първото пристанище на Атина било на залива Фалерон. Темистокъл започнал строежа на Пирея зад полуострова Акте. Там имало три пристанища, защищавани от една и съща степа: Мунихия, Зея и Кантарос. 11 трите могли да приемат бойни кораби, но главното военно пристанище било Зея, почти затворен залив със 196 кея за кораби, с арсенали, между които скевотеката, построена от Филон в 356 г. Кантарос бил най-големият залив и станал търговското пристанище (емпорион), заобиколено с портици: там се намирали житните складове, търговската борса, пазарът. Между двете пристанища била агората; недалеч оттам е бил театърът, а по` на изток имало светилища, между която светилището на Артемида Мунихия. Южно и северно от агората били разположени жилищните квартали. Каменни стълбове разделял и кварталите. Намерени са много от тях. Планът на града бил изработен от _Хиподам_ от Милет. Пирея била свързана с Атина с две дълги успоредни стени, наричани „краката“ (скеле); едната била построена от Кимон, другата — от Перикъл (план 17).
	__Питагор__ 1) Философ от VI в., роден в Самос. Напуснал родния си град, може би, за да избяга от тиранията на Поликрат, и се установил в Кротон, където основал философска школа, която имала характер на истинска секта е правила за строг живот: обща трапеза и въздържание от някои храни. Той учил, че безсмъртната душа се превъплъщава след смъртта в друго живо същество (метемпсихоза). Той тласнал напред развитието на математическата мисъл (Питагоровата теорема); учението му цялата вселена се управлява от числата. Играл голяма политическа роля в Кротон, където сектата ръководела дълго време управлението на града според олигархическите принципи. Но накрая Питагор бил изгонен от Кротон и избягал в Локри, после в Метапонт, където умрял. Неговото влияние, разпрострено по целия гръцки свят от учениците му, било дълбоко и трайно.
	__Питагор__ 2) Скулптор от V в., родом от Самос. По-късно станал гражданин на Регион. Той работил с бронз и през втората четвъртина на века създал много статуи на атлети. Ваял също статуи на богове и герои, между които един „Филоктет“, в който високо оценили израза на физическа болка. Изглежда, че той е търсил някои реалистични ефекти и прилагал, както други свои съвременници, математически метод за определяне пропорциите на човешката фигура. За произведението му обаче знаем твърде малко.
	__Питак__ — законодател в Митилена през VII в.
	__Питей__ — Архитект на Мавзолея в Халикарнас. Смята се, че е изваял и квадригата, поставена над паметника (вж. Мавзолей).
	__Питон__ — чудовищна змия, убита от стрелите на Аполон.
	__Платея__ — беотийски град на северните склонове на Китерон. Битката при Платея в 479 г. (карта 9). Платейците, останали верни на съюза си с Атина след Маратонската битка, били изложени на нападения от страна на Тива през Пелопонеската война.
	__Платон__ — философ от IV в. (истинското му име било Аристокъл). Роден е в Атина през 427 г. в благородна фамилия и получил блестящо литературно и научно образование (един от неговите учители бил Кратил, последовател на Хераклит). През 407 г. срещнал Сократ и се посветил изцяло на философията. След смъртта на Сократ, на която (поради болест) не бил свидетел, се оттеглил в Мегара, после пътувал в Кирена, Египет и Южна Италия, където посещавал питагорейските кръгове. Към 388 г. Дион го повикал в Сиракуза при Дионисий Стари; той се скарал с него и се върнал в Атина, след като едва не бил продаден като роб, и там основал Академията през 387 г. Новите му пътувания до Сицилия през 367 г. и 361 г. при Дионисий Млади били също така неблагополучни. Умрял в 347 г. Богатото му творчество включва: първите диалози, издаващи силното влияние на спомена за Сократ и за неговата мисъл („Апология на Сократ“, „Критон“, „Ион“, „Евтифрон“, „Протагор“, „Горгий“); диалози от зрялата му възраст, в които добиват окончателната си форма Платоновата метафизика и теорията му за идеите — истинска същност на нещата, на които нашия видим свят е само отражение („Държавата“, „Пирът“, „Федър“, „Федон“); най-после диалозите от старостта му („Парменид“, „Тимей“, „Критий“. „Законите“), където стилът му е не така гъвкав и в които разглежда било космогоничните занимания на предсократиците, било образа на идеалния град в най-малки подробности, като заимствува много от историята. Вижда се много ясно, че философското и литературното творчество са заместили политическата дейност, към която всеки атинянин като Платон можел да се стреми и от която той останал настрана поради стечението на обстоятелствата (ил. 165).
	__Пникс__ — хълм в Атина западно от Акропола и Ареопага, на чийто връх от около 500 г. пр.н.е. станало обичай да събират Еклезията (вместо на Агората). През V в. участниците се събирали на леката падина на хълма, обърната на север, докато трибуната на оратора се намирала на една изкуствена тераса с лице към юг, т.е. към морето. Според Плутарх („Животът на Темистокъл“, гл. 19) през 404–403 г. Тридесетте тирани променили напълно тази ориентация, като сложили трибуната на върха на хълма, обърната на север, т.е. към вътрешността на страната, защото смятали, че постоянната мисъл за морето твърде много спомагала за популяризиране на демокрацията. Така първоначалното разположение било променено към края на V в. с построяването на полукръгла укрепителна стена върху склона на хълма, която служела като подпора на големи тераси, предназначени за присъствуващите, които оттогава гледали на юг. При третото преустройство, извършено към средата на IV в., не променили ориентацията, а разширили местата за присъствуващите и изместили леко трибуната, което дало възможност да се построят два портика на върха на хълма. Развалините, които се виждат днес, са от този трети етап.
	__Полемарх__ — в точния смисъл на думата „военачалник“. Название, което се давало на един от архонтите в Атина. Той носел главната отговорност във военното командуване до Маратонската битка. После тази отговорност била прехвърлена върху стратезите, а полемархът запазил само някои религиозни функции и правосъдието върху чужденците, т.нар. метеки. Срв. Аристотел, „Атинската държавна уредба“, гл. 58.
	__Полиада__ (божество) — богиня, покровителка на някой град (полис).
	__Полигнот__ — художник от V в., роден на о. Тасос. Баща му също бил художник. Теофраст казва, че той „изобретил“ живописта и наистина със своето творчество той засенчил всичките си предшественици. Неговата дейност е засвидетелствувана в Атина, Теспия и Платея в Беотия, както и в Делфи. Отишъл в Атина и там свързал живота си със сестрата на Кимон, Елпиника, към 470–460 г. Направил декорацията на Стоа Пойкиле, на светилището на Тезей и на светилището на Диоскурите. В Пинакотеката на Пропилеите се намирали други негови картини, рисувани върху дървени плоскости, окачени на стените. В Делфи декорирал Лесхе (залата за събрания) на книдосците с двете големи композиции „Превземането на Троя“ и „Одисей, призоваващ мъртвите“, които Павзаний описва най-детайлно. Той измислил да разположи фигурите в групи на различни нива, което придало дълбочина на композицията. От друга страна, умеел да дава различни изражения на лицата и по този начин да изразява чувства. Неговият колорит не бил сложен, а рисунъкът му, макар и много изкусен, бил често линеарен, без стремеж към пластичност. В картините му личи архаичният обичай да се пишат имената на персонажите до всеки от тях. Неговото твърде голямо влияние се долавя в работата на някои художници на атически вази от средата на V в., като „Художника на Ниобидите“ или „Художника на Пентезилея“.
	__Поликлет__ 1) Скулптор от V в., родом от Аргос, според Платон и надписите. Плиний (според когото е роден в Сикион) отнася апогея на неговия творчески път към времето на 90 Олимпиада, т.е. през 420–417 г. Тази дата трябва да отговаря и на изработването на хризелефантинната статуя на Хера за нейния храм близо до Аргос, възстановен след пожара в 423 г. Споменават го като творец на много статуи на атлети: най-ранната победа, за спомен, на която той направил статуя, е още от 460 г., но възможно е да са минавали много години между победата и издигането на вотивна статуя. Съвременник на Фидий, наред, с когото древните го поставяли на първо място, той бил победител в конкурса в Ефес, където се състезавал с Фидий, с Крезилас и с друг един по-малко познат скулптор за изработването на статуята на „Ранена амазонка“. Не може да се определи със сигурност кое от запазените копия е статуята на Поликлет (Амазонката от Капитола? или Амазонката от Берлин и от Копенхаген?). Хера от Аргос е възпроизведена схематично върху монети от римската епоха. По-добре са познати два шедьовъра на големия скулптор: „Дорифор“, статуя на гола мъжка фигура, която държи копие (ил. 225), и „Диадуменос“, гола фигура на мъж, който се увенчава — и двете известни от хубави копия. Теоретик на изкуството, Поликлет, който възприел традицията на аргоските скулптори, работили с бронз, съставил ръководство за пропорциите на човешката фигура под надслов „Канон“. Там довел до краен предел тенденцията да се систематизират пропорциите на човешката фигура с помощта на математически формули, която вече се появява у непосредствените му предшественици. Въпреки че се възхищавали от съвършенството на формите на неговите статуи, упреквали го за недостатъчно изразения им вътрешен живот: „те не изразявали напълно величието на божеството“ (Квинтилиан).
	__Поликлет__ 2) Наречен Младия, архитект от IV в., създател на прочутия Толос в Епидавър (план 25) и вероятно на съседния театър (план 29). Напоследък обаче дори неговото съществуване е поставено под съмнение.
	__Поликрат__ — тиран на Самос през втората половина на VI в. Той наложил тиранията си към 535 г. с помощта на тирана на Наксос Лигдам в борба срещу богатата самоска аристокрация. Опрян на наемната си войска и на голяма флота, за известно време той бил господар на най-могъщата държава в Егейско море. Поддържал приятелски връзки с Кир, по-късно с Камбиз и фараона Амазис. Спарта и Коринт напразно се опитвали да го съборят. Но той бил подмамен в клопка, устроена му от един персийски сатрап, който го затворил и погубил към 522 г. По време на царуването си Поликрат поразявал гърците с богатството си и големите обществени строежи в Самос (подземният акведукт, построен от Евпалин, довършването или реконструкцията на големия храм на Хера, големият вълнолом пред пристанището), с произведения на изкуството (между които прочутия пръстен на Поликрат), с поощряваната от него литературна дейност, за която цел привлякъл в двора си писатели и хора на изкуството, като поетите Ибик и Анакреон, и скулптора Теодор.
	Портик — покрита галерия с колонада. Този тип постройка, известна от дълго време, претърпяла голямо развитие през V и IV в. Служила еднакво за утилитарни цели (за подслоняване на разхождащите се, търговците и съдилищата), за религиозни и граждански цели (като място, където като възпоминание за големи дела поставяли трофеи от оръжия, плячка или произведения на изкуството). Урбанистите използували успешно портика, за да очертават и организират градските площади. Царският портик в Атина (ил. 113). Портикът в Браурон (ил. 117).
	__Портрет__ — през цялата архаична епоха гръцкото изкуство не си е поставяло за цел да възпроизвежда характерните, индивидуалните черти. Образът, дори когато до него е написано името, е само символ, а не портрет. Същото се отнася и за стелите и надгробните статуи през класическата епоха. Едва през V в. се появили няколко образа с индивидуални черти. Хармодий и Аристогейтон от групата „Тираноктони“ на Критий (477 г.) са все още типизирани образи: човек без брада и човек на зряла възраст (следователно с брада). Малко по-късно портретът на Темистокъл (ил. 43), запазен върху копието от Остия, и този на Павзаний (ил. 41) са вече истински портрети (към 470–460 г.). Посмъртният портрет на Милтиад (ил. 42) и портретът на Перикъл от Крезилас (ил. 50) показват, че въпреки тенденциите на „партенонското“ изкуство към идеализация интересът към приликата с оригинала не е изчезнал по времето на Фидий. По-късно големият брои почетни статуи, които издигали на големи хора приживе, и еволюцията на мисълта допринесли за бързия развой на портрета.
	__Посейдон__ — Посейдон от Христиея (ил. 80).
	__Потидея__ — коринтска колония в Халкидика, основана към края на VIII в. на Паленския провлак (карта 6). Обсадата на Потидея от атиняните в началото на Пелопонеската война.
	__Праксител__ — атински скулптор от IV в., син на скулптора Кефизодот. Според Плиний върхът на неговата слава бил в годините на 104 Олимпиада (364–360 г.). Той живял предимно в Атина, където приятелка му била куртизанката Фрина. Текстовете говорят за много негови култови и оброчни статуи не само в Атина, но и в Беотия, Мантинея, Олимпия, а също и в Мала Азия (Книдос, Ефес, Парион). Той работел с бронз и мрамор, но имал особено предпочитание към мрамора. Използувал помощта на художника Никий, за да оцветява мраморните му статуи. От този много известен скулптор ни е останала може би само една автентична творба — „Хермес, носещ детето Дионис“, намерена в Херайона в Олимпия (но някои, позоваващи се на сериозни аргументи, смятат произведението за отлично римско копие) (ил. 226). Познаваме по-хубави копия — „Афродита от Книдос“ (ил. 169), „Аполон Савроктонос“ (убиващ гущер), „Сатир, наливащ вино“, може би „Атина Браурония“ (която ще стане „Диана от Габик“ в Лувър) и няколко други творби. Хармония, грация, царствено спокойствие с цената на известна мекота и религиозно вдъхновение, което дълго време не признавали на артиста — това са заедно с безупречната техническа виртуозност качествата на неговото изкуство, което по-дълбоко от всяко друго е въздействувало на древните чак до края на Античността.
	__Притан, Пританейон__ — вж. Буле.
	__Продик__ — Софист от V в., роден на о. Кеос. Съвременник на Протагор, той фигурира заедно с него в диалога „Протагор“ на Платон. Обръщал особено внимание на прецизността на езика, търсейки различията в стиловите отсенки при синонимите. Предполага се, че той е съчинил прочутата „Апология на Херакъл“, който трябвало да избере едни от двата пътя — пътя на порока или пътя на добродетелта.
	__Проксен__ — Гражданин на гръцки град, натоварен от друг гръцки град да застъпва интересите на гражданите му в града, в който живеел: да се грижи за настаняването им, да им оказва юридическа, политическа или финансова помощ. Званието на проксена, проксенията, се давало с декрет. То било едновременно почест, и задължение.
	__Пропилей__ — монументален вход, представляващ портик с колони пред врата (това означава и думата propylaion — „преддверие“). Когато вратата или вратите са на някоя крепостна степа, от вътрешната страна може да има още един портик, симетричен на външния. В такъв случай (както е на _Акропола в Атина_) думата се употребява в множествено число: Пропилеи (ил. 114, 115, 179).
	__Протагор__ — софист от V в., роден в Абдера. Фигурира в Платоновия диалог, който носи неговото име, като вече, възрастен човек (432 г.), прочут и със съзнание за славата си, красноречив, с изискана фраза и блестяща дикция, индиферентен, имащ доверие само в собствената си способност да обучава другите в изкуството на убеждението. Той е изказал мисълта, че „човекът е мярка за всички неща“. Неговият скептицизъм му е струвал съдебен процес — обвинили го в безбожие, което го принудило да напусне Атина, където пребивавал на няколко пъти. Поради голямата му популярност уроците му били заплащани твърде скъпо. Загинал в 411 г. при корабокрушение.

#	Р
	__Рамнунт__ — Дем в северна Атика на север от Маратон, на брега срещу Евбея. Силно укрепен пункт (крепостна стена от IV в.). Наблизо, но по` към вътрешността, се издигало светилище на Немезида с храм в дорийски стил, построен през втората половина на V в. Култовата мраморна статуя била творба на Агоракрит от Парос. Намерен е фрагмент от главата (в Британския музей) и няколко много повредени релефи, които украсявали базата.
	__Регион__ — колония на Халкида (на о. Евбея), основана към 730–720 г. на италийския бряг на Месинския проток (карта 6). Сред колонистите имало и месенци, които напуснали земята си след завладяването й от лакедемонците; те играли важна роля в аристократическите среди, които управлявали града през архаичната епоха. В началото на V в. Регион достигнал забележителен разцвет при управлението на тирана Анаксилас. През 387 г. градът бил превзет и разрушен от Дионисий Стари, а Дионисий Млади го възстановил. Родина на поста Ибик и второ отечество на самоския скулптор Питагор.
	__Ретра__ — основен закон на Спарта, създаден според преданието от Ликург.
	__Родос__ — след като играл важна роля през микенската епоха като връзка между Азия и Кипър, островът бил колонизиран от дорийци. Трите му града Камирос, Линдос, и Иалисос, членуващи в дорийския Хексаполис (съюз на 6 града), през архаичната епоха се радвали на голям разцвет (хубава родоска керамика от VII и VI в.). Родосци взели участие в основаването на колонията Гела (в Сицилия), други отишли в Навкратис, а трети се присъединили към колонистите на Тера и Кирена към 580–575 г. (карта 6). Един от гражданите на Линдос — Клеобул, съвременник на Солон и Периандър, бил причисляван към Седемте мъдреци; на него приписвали израза: „Няма нищо по-добро от умереността“. През V в. Родос участвувал в Атинския съюз до 412 г., когато влязъл в съюз със Спарта. През 408 г. трите родоски града се обединили чрез синойкизъм, за да основат новия град Родос. Той влязъл във втория Атински морски съюз, напуснал го през периода от 357 до 355 г. по време на междуособната война, но заплашен от Мавзол, после от (вдовицата му) Артемизия, поискал отново закрила от Атина през 350 г. Въпреки поддръжката на Демостен родосците не получили помощ и се подчинили на сатрапа на Халикарнас до идването на Александър.
	__Ройкос__ — самоски архитект от VI в., който бил и скулптор. Той построил с Теодор големия храм на Хера в Самос (малко преди средата на VI в.), който Поликрат възстановил и реставрирал след един пожар. Смята се, че Ройкос заедно с Теодор са открили техниката на отливане бронзови статуи с восъчен модел.

#	С
	__Саламин__ 1) Остров на Саронския залив, който затваря малкия залив на Елевзина. Атиняните се настанили там за пръв път към 600 г., като изгонили мегарските колонисти. След няколко последователни войни Пизистрат окончателно завзел острова. През VI в. там били настанявани клерухи. (Отн. битката в 480 г. вж. план 10, карта 9). След тиранията на Тридесетте Саламин, както и Елевзина, станали убежище на олигархите. На Саламин особено много тачели героя Аякс, син на Теламон, епоним на една от десетте атически фили.
	__Саламин__ 2) Град на о. Кипър.
	__Самос__ — голям остров в Егейско море близо до азиатския бряг, населен от пеласги, по-късно от карийци и колонизиран през XI в. от йониеца Прокъл, чиито потомци царували там до около 680 г. Най-голям разцвет достигнал при тирана Поликрат (535–522 г.). Завладян от персите, Самос участвувал в йонийския бунт, после влязъл в Делоския съюз. След бунта срещу Атина през 440–439 г. Самос трябвало да капитулира и да се подчини на Перикъл. През Пелопонеската война островът бил една от главните бази на атинската флота. Бил убежище на демократите през режима на Четиристотинте и останал верен на Атина до управлението на Тридесетте, поради което в 405 г. всички самосци добили правата на атински граждани. През 404 г., след победата на Спарта, Самос се откъснал от Атина и влязъл в Тиванския съюз (392 г.). Покорен бил отново от персите, но в 365 г. атиняните си го възвърнали и изпратили там клерухи. Според мира, който бил сключен след Херонея, Самос оставал подчинен на Атина. При разкопките на немски археолози са разкрити близо до античното селище (на запад от малкото пристанище Тигани) развалините на светилище на Хера с елементи от големия йонийски храм, построен от Ройкос и Теодор (и реставриран от Поликрат), както и много култови постройки. Този колосален храм с двойна външна колонада бил дълъг 102 м и широк 51 м. Декрет на Атина за самосците (ил. 29).
	__Самотраки__ — остров в Тракийско море между Тасос и Херсонес (карта 5), колонизиран през VIII и VII в. от еолийци, дошли от Лесбос или от Еолида (в Мала Азия). През V в. владеел обширна територия на тракийския бряг. Преди идването на гърците островът бил средище на древния култ на Великите богове, или Кабирите, които по-късно били смесвани с Диоскурите (синове на Зевс) Кастор и Полукс (или Полидевк). Те били свързвани с женско божество от азиатски тип. Великата майка, Херодот, Лизандър и македонските царе били посветени в този култ. Античният град се намирал в северозападната част на острова, а светилището, разположено малко по` на запад, неотдавна беше проучено от американска експедиция. Повечето от намерените паметници са от елинистическата епоха.
	__Сафо или Сапфо__ (обикновената гръцка форма). Поетеса от края на VII и началото на VI в., родена на о. Лесбос.
	__Сегесте__ — град в Западна Сицилия, населен с елими, едно от трите местни племена на Сицилия (другите племена са сикани и сикули). Поддържал постоянни връзки с гърците и картагенците. Съюзник на Атина срещу Сиракуза в 458, 426 и 415 г., заплашен от Селинунт след атинското поражение, Сегесте се обърнал за помощ към картагенците, което станало причина за разрушаването на Селинунт, Агригент, Гела и Химера през 409–405 г. Вероятно икономическите затруднения, настъпили вследствие на тези събития, са попречили на жителите на Сегесте да довършат дорийския храм, който започнали да строят в града си по гръцки план и от който била издигната само външната колонада (6×14 колони) (колоните не били канелирани и на блоковете на основите личат още клиновете за пренасяне) (ил. 178).
	__Селинунт__ — гръцки град в Западна Сицилия, основан от Мегара Хиблея към средата на VI в. (карта 6). Градът бил разположен върху хълм перпендикулярно на брега, между две стръмни урви. Радвал се на голям разцвет до 409 г., когато бил разрушен от картагенците. Имал много храмове, групирани върху главния хълм и върху другия хълм по` на изток. Между първите най-значителен е храмът C от третата четвъртина на VI в., където са намерени много архаични метопи. Другата група се състояла от храмовете: E (изглежда, посветен на Хера; метопи от „строгия стил“; към 470–450 г.) (ил. 220), F (от средата на VI в.) и G (от края на VI в., посветен на Аполон). Скулптурите сега се пазят в музея на Палермо. Селинунт сякъл много сребърни монети.
	__Сикион__ — град в Пелопонес близо до Коринт. Издигнал се над плодородна равнина на южния бряг на Коринтския залив. Обслужван от малко изкуствено пристанище, Сикион никога не е имал особен икономическо значение в сравнение с Коринт, но достигнал до известен разцвет от средата на VII до средата на VI в. при управлението на Ортагоридите и особено при най-забележителния от тези тирани, Клистен, който управлявал от около 600 до 570 г. и посветил в Делфи два много грижливо изработени паметника (ил. 38). Хората на изкуството в Сикион, художници и скулптори, се ползували с голямо уважение (скулпторите Канах, по-късно Лизип и живописецът Павзий).
	__Сикофанти__ — Лица, които под различни предлози давали под съд богатите граждани с надежда, че като ги осъдят, ще получат част от богатствата им. Произходът на думата не е ясен, но смисълът, който влагат в нея ораторите, показва какъв страх и презрение вдъхвали тези почти професионални доносници.
	__Силанион__ — Атински скулптор, който работил в средата и втората половина на IV в., автор на един прочут портрет на Платон (ил.165), както и на една идеализирана статуя на поетесата Сафо.
	__Симонид__ — лирически поет, роден на о. Кеос към 556 г. Твърде рано се прочул и спечелил приятелството на Пизистратида Хипарх (с. 76). По-късно посещавал двора на тесалийските владетели — Скопадите. Възпявал гръцките победи по време на Гръко-персийските войни, после отишъл при Хиерон в Сиракуза и умрял в Агригент в 468 г. Писал пеани, епиникии (победни песни), трени (оплаквателни песни) и епиграми. Много от неговите епиграми са запазени. Чичо на поета Бакхилид.
	__Синегор__ — приятел на някой тъжител, който безплатно му помага пред съда с красноречието си. Да се различава от Логограф.
	__Синойкизъм__ — обединяване на няколко села в един град държава. Този политически акт невинаги е водел до създаването на нов градски център. Според легендата Тезей е създал Атина чрез синойкизъм. През класическата епоха все още някои градове, като Мегалополис, били основавани чрез синойкизъм.
	__Синойкия__ — постройка с общи жилища.
	__Синопе__ — колония на Милет, основана към 630 г. на южния бряг на Черно море. Самата тя била метрополия на много колонии с по-малко значение в същата област (карта 6).
	__Сиракуза__ — гръцка колония в Източна Сицилия, основана от Коринт в 733 г. върху скалистото островче Ортигия (карта 6). Тя постепенно се разширявала върху сицилийска земя и укрепила към вътрешността цялото Епиполско плато. Станала най-могъщият от сицилийските градове и била украсена с разкошни паметници от своите тирани: най-напред Дейноменидите Гелон и Хиерон, после Дионисий Стари и Дионисий Млади. Атинска военна експедиция през 415 г. (план 12, ил. 120). Управление на тирана Дионисий Стари (карта 13).
	__Ситофилаки__ — чиновници, които надзиравали търговията със зърнени храни в Атина. Вж. Аристотел, „Атинската държавна уредба“, гл. 51.
	__Сифнос__ — остров и град в Цикладите. Поради откриването на златни и сребърни рудници на територията му, той изживял към 530 г. кратък период на разцвет (Херодот, III, 57–58), за което свидетелствува посветената в Делфи богато скулптирана мраморна съкровищница (ил. 58).
	__Сицилия__ — Колонизация (карта 6). Атинска експедиция през 415–413 г. (пл. 12). Пуническата заплаха и Дионисий Стари (карта 13). Скапте-Хюле — неидентифицирано място в планината Пангей, където имало големи мини за благородни метали.
	__Скевотека__ — Арсенал, вж Пирея.
	__Скилис__ — вж. Дипойнос.
	__Сколион__ — Така се наричат късите куплети, които се пеели на пиршества.
	__Скопас__ — скулптор от IV в., роден в Парос. Древните ценели много произведенията му и са ни оставили много сведения за тях. Участвувал в екипа, натоварен да декорира _Мавзолея_ в Халикарнас към 350 г. Изваял една от украсените колони на Артемизиона в Ефес (възстановен след пожара в 356 г.). Изготвил плановете за храма на Атина Алея в Тегея (Аркадия) (възстановен към средата на IV в. след пожара в 395–394 г.). Смята се, че в неговия стил са няколко изчупени глави, които са се намирали върху фронтоните. Изглежда, че Скопас, майстор във ваянето на мрамора, е умеел да изразява бурни чувства (както в екзалтираната „Менада“) и любовна мъка (както в „Потос“, алегория на любовното желание). Упражнил голямо влияние върху елинистическото изкуство.
	__Скулптура__ — микенските наченки на гръцката скулптура са добре познати (ил. 12, 17, 18, 19, 20). Няколко предмета от слонова кост, теракота и бронз от „тъмните векове“ са единствените свидетелства, че изобразителното изкуство е продължавало да съществува през този период в гръцкия свят. От VII в. нататък тези свидетелства стават по-многобройни: „дедалически“ статуи и релефи (ил. 36, 76), бронзови украшения на съдове и оръжия, големи съдове от теракота с релефи, теракотни статуетки (ил. 37, 130), като по същото време възниква и монументалната скулптура (храм А на Приниас в Крит). Първите исторически засвидетелствувани имена на скулптори се свързват с преданието за _Дедал_ (_Дипойнос и Скилис_). Към края на VII в. колосалните мраморни куроси (младежи) показват вече виртуозното майсторство на скулпторите от Цикладите и Атика. През VI в. продукцията на ателиетата от Йония, островите, Пелопонес и Атика е извънредно богата: монументалната украса на _Акропола в Атина_, на храма на Артемида в Корфу, „сикионските метопи“ (ил. 38), после съкровищницата на Сифнос (ил. 58) в Делфи, скулптираният архитрав в Асос в Троада, скулптираният корниз и колони в Ефес. На Запад следва да се отбележат архитектурните ансамбли в _Селинунт_ и Херайона на Силарис (близо до Пестум) (ил. 185–187). Като дарения издигали статуи на младежи (куроси) и девойки (кори) във всички светилища (Атина, Делос, Самос, Делфи, Птойон в Беотия) (ил. 181, 182). В огромни количества са изработвали малки вотивни бронзови предмети (ил. 52) и теракоти (ил. 136–140, 144–147). Текстове и най-вече надписи (подписи на художници) ни запознават с имената на много скулптори; за съжаление рядко може да се установи съответствие между някое име и запазено произведение. Най-известни скулптори от това време са Тектайос и Ангелион (Аполон от Делос), Батикъл от Магнезия („Тронът на Аполон“ в Амикле близо до Спарта), _Теодор_ от Самос, а в края на века Канах от Сикион, _Ендойос_ и _Антенор_ от Атина. Към 500 г. Съкровищницата на атиняните в Делфи и паметникът на Харпиите в Ксантос в Ликия, а по-късно фронтовите на храма на Афайя в Егина (ил. 224) представляват последните декоративни ансамбли от архаичната епоха. Със „строгия стил“, след Маратон, гръцката скулптура достига първия си период на зрелост преди Фидий, между: 490 и 450 г. _Хагеладас_ от Аргос, _Онатас_ от Егина, _Каламис_, _Критий_ от Агина, _Питагор_ от Регион, после _Мирон_ от Елевтера създават шедьоври, които в голямата си част са изчезнали. Прекрасни анонимни творби ни дават известна представа за тях: „Колесничарят“ в Делфи (ил. 191), „Посейдон“ от Хистиея (ил. 80), „Светлокосият ефеб“, или т.нар. „Критиев ефеб“. Един монументален ансамбъл — фронтоните (ил. 184) и метопите от храма на Зевс в Олимпия (вероятно творба на _Пайоний_ от Менде) — се е запазил с цялото си богатство. Оттогава историята на гръцката скулптура може да се проследи успоредно с историята на самите скулптори, въпреки че невинаги е лесно да се установи съвпадение. _Фидий_ и _Поликлет_ бележат върховете на ранния класицизъм заедно с _Алкамен_, _Агоракрит_, _Крезилас_, последователи или ученици на Фидий. Докато светилищата се пълнели с дарения (ил. 82) и некрополите с надгробни стели (ил. 88, 112), благородният и строг стил на Фидий и обмисленото съвършенство на Поликлет се наложили във всички ателиета. Но се появили и нови направления: маниеризмът на атинянина _Калимах_ и нежната мекота на сънародника му _Кефисодот_. През IV в. се появяват нови жанрове, какъвто е портретът, малко разработван преди това; тук се прославил Силанион, портретистът на Платон (ил. 165). Най-големите майстори налагат своето усещане и пластично виждане на цялата следваща епоха: _Скопас_, който умеел да предава тревогата и тъгата, _Праксител_, който изразявал безгрижието и спокойното наслаждение, и накрая _Лизип_, могъщият и многостранен майстор, който спада вече към елинистическата епоха. Други художници са ни оставили не по-малко славни имена: _Леохар_, _Бриаксис_ и _Тимотей_, сътрудници на Скопас в Мавзолея в Халикарнас. Не би трябвало да се забравят и майсторите на малки бронзови предмети и теракоти; с последните се прочул малкият беотийски град Танагра. Гръцките скулптори са работили в дърво (за хризелефантинната техника), теракота (намерени са големи теракотни статуи в Олимпия и Пестум), бронз, варовик и мрамор. Мраморът, който се среща в изобилие на гръцка земя, е дал възможност да се изработват големи скулптурни украси в архитектурата, вотивни и надгробни стели, а също и безброй статуи наред с бронзовите. Не бива да се забравя, че в гръцката скулптура полихромията била правило: всички мраморни статуи били оцветени. Такива, каквито ги виждаме днес, бели и голи, те биха изглеждали мрачни и безжизнени на големите художници от онова време.
	__Слонова кост__ (ил. 17 и 18).
	__Сократ__ — философ, роден в Атина към 470 г. Син на скулптора Софрониск и една акушерка, най-напред учил скулптура и посветил на Акропола един релеф, изобразяващ Харитите; после, минавайки през „физиката“ и астрономията, се посветил на философията. Той прилагал един оригинален метод на преподаване — майевтика или изкуството да се накара умът да „роди“ (майево — „акуширам“) чрез задаване на последователни въпроси. Участвувал като хоплит в експедицията срещу Потидея в 431 г. и се сражавал при Делион през 424 г. Бил притан по време на Аргинузкия процес и напразно се опитал да попречи на незаконното осъждане на стратезите. Компрометиран от деянията на учениците си Критий и Алкивиад, смущаващ атинската демокрация със собственото си философско поведение, в 399 г. той бил обвинен в покваряване на младежта и в незачитане боговете на града; осъден на смърт, отказал да избяга от уважение към законите на отечеството си и изпил в затвора поднесената му отрова. Портрет на Сократ (ил. 164).
	__Солон__ — поет и законодател, роден в Атина към 640 г. в знатно, но бедно семейство, той забогатял от търговия. В своите поеми препоръчвал анексирането на Саламин. Като архонт в 594–593 г. реформирал атинската държавна уредба и икономика, обявил своите закони за неприкосновени за десет години, предприел дълги пътешествия, после се върнал в Атина, където умрял към 550 г., след като напразно се борил срещу Пизистрат. Неговите нравствени и политически елегии са първите литературни творби от Атина, които са запазени. Един от Седемте мъдреци.
	__Софокъл__ — трагически поет, роден през 496 г. в Колон близо до Атина. Син на богат оръжейник. Свирейки на лира, той водил хора на ефебите, който пял химни за победата след Саламинската битка. Победил Есхил още при първото си явяване на драматично състезание (468 г.). Бил стратег в 441 г. и придружавал Перикъл в експедицията срещу Самос. Умрял в Атина в 406 г. Бил победител 20 пъти. От неговите 130 драми до нас са достигнали само седем: „Аякс“, „Антигона“ (442 г.), „Електра“, „Едип цар“, „Трахинянки“, „Филоктет“ (409 г.), „Едип в Колон“ (играна след смъртта му в 401 г.), както и фрагменти от сатиричната драма „Копоите“. Портрет на Софокъл (ил. 158).
	__Спарта__ — лаконски град, основан през IX в. чрез синойкизъм от четири села и организиран от полулегандарния законодател _Ликург_ като олигархическа и военна държава, която запазила това си устройство в продължение на векове без видими промени. Станала най-силния: град в Пелопонес, през V в Спарта влязла в продължително съперничество с Атина, в което излязла победителка. Но след кратък период на безспорна хегемония нейната мощ била сломена от _Епаминонд_. Градът се състоял от много села, доста отдалечени едно от друго, от Питане на север — до Амикле на юг, по долината на р. Еврота. Уверена в доблестта на своите войници, тя нямала крепостни стени чак до края на класическата епоха. Спарта била бедна откъм паметници, но все пак имала тачени светилища като светилището на Атина Халкиойкос („която живее в бронзова къща“), чийто храм бил украсен с бронзови плочи, светилището на Артемида Ортия (богиня на земеделието) и на Аполон от Амикле със статуя на бога и „трона му“, изваяни от Батикъл от Магнезия.
	__Спондофори__ — пратеници, които известявали в гръцките градове свещения мир по случай Олимпийските игри.
	__Стафилодромия__ — състезание по бягане с чепка грозде по време на Карнейските празници в Спарта.
	__Стезихор__ — лирически поет, роден в гр. Химера (Сицилия) към средата на VII в.
	__Стептерион__ — свещена драма, която се играела на всеки осем години в Делфи.
	__Стил или ордер__ (в архитектурата). Гръцките архитекти обикновено спазвали известни правила, отнасящи се до подреждането на основните елементи в грижливо строените сгради особено когато трябвало да се прибави колонада. Съвкупността от тези правила определя основната разлика между двата стила или ордери: дорийския и йонийския. Йонийският е по-богат и има няколко разновидности: еолийски от старата епоха, коринтски от класическата епоха и по-късно. Дорийският ордер се характеризира преди всичко със своята колона. Тя лежи непосредствено върху най-горния ред на зида на основата (наречен стилобат) и няма база. Колоната е канелирана (20 канелюри с остри ръбове, понякога 16, рядко 24). Капителът е съставен от кръгъл ехинос (като кръгла възглавница или пресечен конус) и абак — четвъртита плоча (това е значението на думата), която носи архитрава. Архитравът (или епистил — „надколоние“) (стилос — „колона“), който е носещият елемент, минава от една колона на друга. Той е украсен с тясна изпъкнала ивица по горния ръб, наречена тения („лента“). Освен това вертикално под всеки триглиф („с три релефни ръба“) тенията има отдолу ивица от капковиден орнамент. Частта над архитрава се нарича фриз. Той се състои от редуващи се последователно триглифи, украсени от три отвесни ивици, разделени от косо отрязани канелюри, и метопи, гладки или скулптирани. По правило се поставя по един триглиф по оста на всяка колона и друг по средата между всеки две колони. Над фриза идва корнизът, който се издава напред и се нарича лармие (larmier от larme — „сълза“), понеже на долното си лице има плочи (широки колкото триглифите), мутули (ед.ч. мутул), украсени с капковиден орнамент. Горната част на корниза може да бъде снабдена (по цялото си протежение) с улей (с отвори за изтичане на дъждовната вода, често декорирана с лъвска муцуна). Ако няма улей, краищата на заоблените керемиди (имбрици, поставени там, където се съединяват долните плоски керемиди или тегули на покрива, за да предпазват да не влиза през луфта дъжд) са украсени с издигащ се нагоре орнамент, който се нарича антефихс. Откъм фасадата двускатният покрив образува триъгълен фронтон („челник“) или тимпан („тъпан“). Двата полегати корниза, които покриват отгоре фронтона, се наричат (ляв и десен) скатове. Хоризонталният корниз на фронтона може да служи понякога като цокъл за статуи, но това не е правило. Над ъглите на постройката и над билото на фронтона обикновено се поставят декоративни мотиви, наречени акротери („върхове“) (ил. 99–103, 117, 172–180, 215). При йонийския ордер колоната, която е с по-издължени пропорции, е поставена върху профилирана база (ил. 218). Самата колона обикновено има 24 канелюри с плоски ръбове. Капителът е образуван от ехинос, обикновено украсен с яйцевиден орнамент; върху ехимоса лежи елемент с двойна волута, образувана от краищата на два хоризонтални цилиндъра; над този мотив капителът завършва с четириъгълен абак, не много дебел и обикновено профилиран (ил. 217). Архитравът има два последователни издатъка, които образуват три фасци (лат. „снопове“) едно над друго. Отгоре следва непрекъснат фриз, обикновено гладък, понякога скулптиран. Той може да бъде заменен с редица малки конзолки или дентикули (лат. „зъбчета“), които поддържат корниза. Корнизът няма мутули. Той обикновено е прорязан с непрекъснат улей. При йонийския ордер фронтоните обикновено са лишени от всякаква скулптурна украса (ил. 217, 218). За Коринтския капител (вж. ил. 216). Т.нар. еолийски капител с две волути, които излизат от тялото на колоната и са разделени с палмета, и капителите с палмови клонки или с висящи листа са стари, но малко разпространени разновидности на йонийския капител.
	__Стоа Пойкиле__ — Портик (колонада) на Агората в Атина, който дължи името си (Стоа Пойкиле буквално означава „шареният портик“) на живописната си украса. Построен през третата четвъртина на V в. от Пейсианакс, зет на Кимон, този портик се издигал в северната част на Агората (понастоящем не е още разкопан). Живописната украса била от Полигнот, Микон и Панайнос.
	__Стратези__ — военачалници в Атина, избирани за една година, десет на брой. Вж. Аристотел, „Атинската държавна уредба“, гл. 61. Ролята им в армията.
	__Сфактерия__ — островче, затварящо залива на Пилос, където през 424 г. станала голяма битка.
	__Съкровищница__ — малка постройка в панелинските (общогръцките) светилища, в която градовете полагали даренията си. „Съкровищница на Атрей“ (план 3). Съкровищница на атиняните в Делфи (ил. 103).

#	Т
	__Талес__ — философ от първата половина на VI в., роден в Милет. Бил едновременно математик, астроном и натурфилософ. Смятал водата за първичен елемент. Причисляван към Седемте мъдреца.
	__Тамбос__ — чувство на уважение и религиозна боязън.
	__Танагра__ — град в Беотия близо до границата с Атика, известен с многобройните фигурки от теракота, предимно от IV в., открити в близкия некропол. Битката при Танагра в 457 г.
	__Тарент__ — колония на Спарта в Южна Италия, основана в края на VIII в. (карта 6).
	__Тасос__ — остров в Тракийско море. Колонизиран в началото на VIII в. от паросци, водени от Телезикъл, бащата на поета Архилох (карта 5). В края на архаичната епоха той бил най-благоденствуващият северен град благодарение на експлоатацията на златните и сребърни рудници в планината Пангей на континента. Тасос бил покорен от Дарий в 491 г., след поражението на персите освободен и влязъл в Делоския съюз, но го напуснал през 466–465 г. През 463 г. бил обсаден и покорен от Кимон, но си останал много богат до края на Античността (мрамор, зехтин, вино, пазар на тракийски роби). Родина на художника Полигнот и на атлета Теоген. Античният град се намирал в северната част на острова, имал двоен акропол (със светилища на Аполон и Атина), бил обграден с мощна крепостна стена от мраморни и гнайсови блокове (от началото на V в.). Открити са пристанището, агората и много светилища, по-специално светилището на Херакъл, чийто култ бил особено тачен в този град.
	__Теаген__ — тиран на Мегара през втората половина на VII в.
	{img:137_teatur_epidavur.png|#План 29. Театърът в Епидавър. (План по Дьорпфелд). Около кръглата орхестра, е средата на която се намира олтарът на Дионис, амфитеатрално разположените стъпала образуват малко повече от полукръг. Те са разделени на два хоризонтални пояса (долен и горен) от пътека (диазома), над която стълбите се удвояват. Пред постройката на сцената (скене) има портик (проскенион), отворен към орхестрата. От двете страни между сцената и стъпалата по една пътека (пародос) води до орхестрата.}
	__Театър__ — ако широките стълбища на критските дворци, които започвали от един площад, могат да бъдат смятани за далечни предни на гръцкия театър, то театърът в същинския смисъл на думата се е появил в Атина към края на V в. Състоял се от площадка от отъпкана земя (орхестра) където танцувал хорът около олтара на Дионис, от пространство за зрителите с издигнати трибуни или пейки върху наклонен терен и от помещение за актьорите, покрито с платно или построено от дърво. Твърде бързото им развитие станало причина да започнат да строят театрите от траен материал; първите развалини от такъв строеж са разкрити в театъра на Дионис Елевтеревс на южните склонове на Акропола, датиращ от последната четвъртина на V в. През втората половина на IV в. вече напълно се утвърждава типът на гръцкия театър, изграден от камък (театърът на Дионис в гр. Атина, план 30, театърът в Епидавър, план 29, и ил. 116). Каменните пейки за зрителите били разположени стъпаловидно в полукръг на склона на някой хълм и били разделени на сектори от стълбища и понякога на зони от една или две хоризонтални пътеки. В центъра се намирала кръглата орхестра, зад която се издигали постройките на сцената (скене), служещи за фон на декора и за кулиси. На ниска дървена естрада, свързана с орхестрата чрез няколко стъпала, стояли актьорите, когато не участвували в изпълнението на хора и не били на орхестрата. В стената на скенето били отворени врати, за да може да се излезе на тази естрада. Пред стената на скенето понякога издигали плитък портик (проскенион), който давал повече широта на кадъра. Подвижни елементи (от дърво или платно) допълвали декора. За особени ефекти били използувани различни сценични машини. Актьорите, само мъже, носели маски, които определяли персонажа и служели да усилват гласа.
	{img:8_teatur_svetiliste_dionis.png|#План 30. Театър и светилището на Дионис Елевтеревс в Атина. 1) Старият храм. 2) Новият храм (IV в). 3) Олтар 4) Портик. 5) Орхестра на театъра. 6) Постройка на сцената. 7. 8) Странична пътека (пародос), водеща до орхестрата. 9) Хорегически паметник на Тразил (IV в.), издълбан в скалата над стъпалата.}
	__Тегея__ — град в Аркадия, известен с храма на Атина Алея, чиито планове били изработени от Скопас в средата на IV в. Намерени са фрагменти от статуите, които украсявали фронтоните.
	__Тежести и мерки__ — поради разнообразието на метричните системи, използувани в гръцкия свят, и поради непълната ни осведоменост за някои от тях, тук е достатъчно да дадем главните елементи на атическата система, като припомним все пак, че посочените съответствия с нашата метрична система са повече теоретични, отколкото реални, тъй като античните мерки никога не са имали строгата прецизност на нашите. 1. __Мерки за дължина__: 1 стадий (177,6 м) = 6 плетра (29,6 м) =100 оргюи (разтега) (1,776 м) = 400 лакти (0,440 м) = 600 стъпки (0,296 м). Стъпката се разделя на 16 пръста по 0,0185 м. 2. __Мерки за вместимост__: а) за сухи неща: 1 медимн (крина) (52,50 л) = 6 хектеи (8,75 л) = 48 хойникса (1,09 л). Хойниксът се дели на 4 котили по 0,273 л. б) за течности: 1 метрет (мяра) (26,20 л) = 8 хуса (3,27 л). Хусът се дели на 12 котили по 0,273 л. 3. __Мерки за тежест__: 1 талант (26,196 кг) = 60 мини (436,6 г) = 600 драхми (4,366 г). Драхмата се дели на 6 обола по 0,728 г. За да контролира всички тези мерки, градът имал специални чиновници, каквито били _метрономите_, които проверявали мерките за тежест и дължина в Атина. Това е само един от аспектите на намесата на държавата в икономическия живот; от някои текстове, в които се споменава за _агораноми_, надзиратели на пазара, за _ситофилаки_, комисари за житните храни, или за _епимелети_, инспектори на търговското пристанище, става ясно какво голямо значение е имала тази намеса в рамките на атинската държава. От отделни или фрагментарни документи може да се заключи за съществуването на цяла система от такси и защитни мерки, например в Тасос за търговията с вината.
	__Темистокъл__ — атински държавник, роден към 525 г. Архонт през 493 г., влиятелен политически водач между 490 и 480 г., той създал атинската морска мощ, като съоръжил пристанищата на Пирея и построил триери от приходите на среброносните мини в Лаврион. През 482 г. отстранил с остракизъм съперника си Аристид. При второто персийско нашествие убедил атиняните да напуснат града и заставил гръцката флота да даде сражение при Саламин (480 г.). Започнал строежа на Дългите стени между Пирея и Атина. Сам осъден на остракизъм в 471 г. след конфликт с Кимон, той влязъл в заговор с Павзаний. Замесен в съдебното преследване срещу Павзаний, избягал при Великия цар, който великодушно го приел. Умрял в Магнезия при планината Сипилос през 459 г. Познаваме образа му от един бюст от Остия (ил. 43).
	__Теогнис__ — поет от VI в., роден в Мегара.
	__Теогония__ — генеалогия на боговете; поема на Хезиод на тази тема.
	__Теодор__ 1) Скулптор, архитект и златар от VI в., роден на о. Самос. Той изнамерил техниката за отливане на големи бронзови статуи — кухо отливане с пясък и восъчни модели (вж. Бронз) построил заедно с Ройкос храма на Хера в Самос и гравирал (според някои този е друг Теодор) прочутия пръстен на Поликрат и голям сребърен кратер, който Поликрат подарил на Делфи.
	__Теодор__ 2) Фокидски архитект, автор на Толоса в Делфи (ил. 102) и на едно съчинение, посветено на тази постройка (първата половина на IV в.).
	__Тера (Санторин)__ — вулканичен остров от южните Циклади, колонизиран от Спарта през IX в. и метрополия на Кирена. Градът бил разположен по дължината на тясно скалисто плато, което се издава над морето на северния склон на Меса Вуно`. Светилището на Аполон Карнейски се намирало в северния край на платото. (През последните години са направени важни разкопки на град от микенската епоха — двуетажни сгради с фрески, улици, — затрупани от вулканичното изригване, придружено от страшен земетръс, при който част от острова била погълната от морето. Във връзка с тази катастрофа е изказана хипотезата, че тя е станала причина да загине и цивилизацията на Крит през XV в.).
	__Терамен__ — атински политик, ученик на Продик и Сократ, с умерени възгледи. Играл голяма роля в революцията от 411 г. Като триерарх при Аргинузките острови фигурирал между обвинителите на стратезите. Бил натоварен да преговаря със Спарта за капитулацията на Атина в 404 г. Член на правителството на Тридесетте, той осъждал техните насилия. Критий наредил да го затворят и убият.
	__Термопили__ — тесен проход между морето и планината Калидрон, който свързва Северна Централна Гърция.
	__Терон__ — тиран на Агригент около 488 г. Съюзил се с Гелон и му дал за жена дъщеря си Демарета, а сам се оженил за племенницата му. Когато бил нападнат от картагенците в Химера през 480 г., той ги победил с помощта на Гелон. След смъртта на Гелон, Терон имал затруднения с наследника му Хиерон, но поетът Симонид ги помирил. Умрял през 472 г. Във „II и III Олимпийска ода“ Пиндар е възпял победата на Терон в състезанията с квадриги в Олимпия през 476 г.
	__Терпандър__ — музикант и поет от Лесбос (началото на VII в.), прочут китарист. Спечелил наградата на едно музикално състезание в Спарта по празниците на Аполон Карнейос към 675 г.
	__Тесмофории__ — един от празниците на Деметра в Атина и в редица други гръцки градове.
	__Теспис__ — най-старият трагически атински поет, полулегендарна личност. Към средата на VI в. той прибавил към песните на дитирамбическия хор пролог и реплики, изричани от актьор, чиято роля изпълнявал самият той. Ходел да играе пиесите си из различните деми на Атика и возел реквизита и трупата си на кола: оттук и изразът „Колата на Теспис“.
	__Тиас__ — дионисово шествие (и култова група).
	__Тива__ — според легендата този град в Беотия бил основан от финикиеца Кадъм, после управляван от династията на Лабдакидите (между тях Лай и Едип), обсаден от Седемте аргоски вождове и разрушен от техните синове (епигоните). В края на микенската епоха Тива станала най-големият град в Беотия, по дълго трябвало да се бори срещу съперника си Орхомен. По време на Гръко-перснйските войни се съюзила с персите, после воювала срещу Атина (битката при Танагра в 457 г. и при Коронея в 447 г.). Окупирана през 382 г. от лакедемонски гарнизон и освободена от Пелопид през 379 г., Тива станала голяма военна сила благодарение на Епаминонд. Но със смъртта му при Мантинея (362 г.) дошъл и краят на хегемонията на Тива. През 336 г. градът се разбунтувал срещу Александър и бил превзет, обезлюден и разрушен. Върху тиванския акропол Кадмея, чиято крепостна стена имала седем врати, са открити развалините на микенски дворец от XIV в., опожарен към XIII в.
	__Тимант__ — художник от края на V в., родом от Китнос в Цикладите. Съвременник на Паразий, той бил прочут като него с психологическото богатство на картините си. Изписал „Жертвоприношението на Ифигения“, споменът, за което е запазен в помпейските.
	__Тимолеон__ — политик от IV в., роден в Коринт. Там към 365 г. той накарал да убият брат му Тимофан, който се стремял към тирания. Изпратен в Сиракуза да разреши политическата криза (344 г.), той прогонил Дионисий Млади, върнал изгнаниците и установил умерен режим. Победил картагенците на брега на Кримисос (341 г.), възвърнал си и реорганизирал гръцките градове в Сицилия. По-късно се отказал от властта (337 г.) и умрял в Сиракуза през 336 г.
	__Тимотей__ 1) Лирически поет от края на V и първата половина на IV в., роден в Милет. Прочут със своите химни, оди, дитирамби и поми.
	__Тимотей__ 2) Атински военачалник от първата половина на IV в., син на Конон. Играл голяма роля в създаването на втория Атински морски съюз през 377 г. Отнел отново Самос от персите в 365 г., после командувал блестящи военни операции в Македония и Халкидика, но претърпял поражение пред Амфиполис в 361 г. През време на междусъюзническата война не успял да превземе о. Хиос в 365 г. При завръщането си бил обвинен и осъден да плати тежка глоба от 100 таланта; оттеглил се в гр. Халкидика (в Евбея), където умрял през 354 г.
	__Тираноктони__ — (тираноубийци). Прозвище на Хармодий и Аристогейтон, които в 514 г. убили тирана Хипарх, един от синовете и наследниците на Пизистрат в Атина. Бронзовите им статуи, творби на Антенор (след 510 г.), стояли на Агората; те били взети като плячка от Ксеркс в 480 г. и заменени в 477 г. от друга скулптурна група, изваяна от Критий и Незиотес.
	__Тиринт__ — план 26, (ил. 9 и 10).
	__Тиртей__ — лирически поет, живял в Спарта през втората половина на VII в. и известен с бойните си песни.
	__Тразибул__ 1) Тиран на Милет (краят на VII и началото на VI в.).
	__Тразибул__ 2) Атински военачалник и политик, който играл голяма роля във втората част на Пелопонеската война. По време на революцията на Четиристотинте командувал атинската флота в Самос и допринесъл за възстановяването на демокрацията. Бил триерарх при Аргинузките острови и участвувал в обвинението срещу стратезите. Изгонен от Тридесетте, отишъл в Тива, но се върнал отново в 403 г. с неколцина привърженици, превзел крепостта Филе, после Пирея и бил главният виновник за свалянето на Тридесетте. По-късно, през 398 г., командувал военни операции в северните води на Егейско море и умрял в 388 г.
	__Трибут__ (принос) — парична помощ, която една държава плаща на друга или на някой съюзен орган. Такъв трибут плащали членовете на първия Делоски съюз съобразно с богатството си; сумите били събирани всяка година от специални чиновници — хеленотамии. До 454 г. те били внасяни в храма на Аполон в Делос; после съкровището било пренесено в Атина и пазено на Акропола. Оттогава трибутът се превърнал в твърде важен доход на Атинската държава, която определяла размера му на всеки четири години и го събирала от градовете на съюза, групирани в пет окръга. Епиграфските списъци, на които са били записани дължимите суми, са извънредно важни документи за политическата и икономическата история на това време; на гръцки форос.
	{img:90_grebzi_trierata.png|#План 31. Разположение на гребците в триерата.}
	__Триера__ — военен кораб с три реда гребци; смята се, че е създаден от коринтяните (рис. 31, ил. 75).
	__Триерарх__ — командир на триера.
	__Тукидид__ 1) Атински политик, син на Мелезий. Противник на Перикъл, изгонен от Атина чрез остракизъм в 444 г. (по-точно в 443 или 442 г.).
	__Тукидид__ 2) Атински историк, син на Олорос, роден около 460 г. в богата фамилия, свързана с тракийските царе (откъдето и името на баща му). Притежавал златни мини в района на планината Пангей. Като стратег през 424 г. не успял да попречи на Бразидас да превземе Амфиполис и трябвало да отиде изгнаник в Тракия. Тогава започнал да пише историята на Пелопонеската война. Съобщава се, че когато се връщал в Атина след 404–403 г., бил убит. Портрет на Тукидид (ил. 162).
	__Турии__ — гръцка колония в Южна Италия, основана на мястото на стария Сибарис през 433 г. по инициатива на Перикъл от колонисти на различни гръцки градове (карта 13). Те били разпределени на десет фили според градовете, от които произхождали. Към тях се присъединили останалите живи сибарити, чийто град бил разрушен от Кротон през 510 г. Градът бил разпределен на дванадесет квартала от четири надлъжни и три напречни улици съгласно с принципите на милетския урбанизъм. Турии бързо се развил и скоро се откъснал от Атина.

#	Ф
	__Фарнабаз__ — персийски сатрап в Мала Азия от края на V и началото на IV в.
	__Фарсала__ — град в Тесалия, близо, до който е намерена златната „орфическа“ плочка.
	__Фейдон (Фидон)__ — цар (или тиран) на Аргос във VII в., на когото едно предание приписва изнамирането на монетата.
	__Фидий__ — атински скулптор от V в., син на Хармидас. Плиний Стари определя като връхна точка на творческия му живот годините на 83. Олимпиада (448–445 г.), което съвпада вероятно със завършването на неговия шедьовър — статуята на Зевс в Олимпия. Бил ученик на агеладас и трябва да е започнал да работи след Гръко-персийските войни. Атинският оброчен дар в Делфи (Милтиад с Атина и Аполон, придружени от херосите-епоними на атическите фили), издигнат в памет на битката при Маратон, е посветен вероятно преди 461 г., времето, когато Кимон, синът на Милтиад, ръководил атинската политика. Голямата бронзова статуя на богиня Атина, висока 8 м, издигната на Акропола и наречена по-късно Атина Про`маос, е може би същата, която е засвидетелствувана в един епиграфски документ от 453–452 г. Между тази дата и началото на строежа на Партенона в 447 г. Фидий ще да е отишъл в Олимпия да направи хризелефантинната статуя на Зевс, предназначена за току-що завършения храм, построен от Либон. Неотдавна там бе намерена скромна атическа купа, принадлежала на великия скулптор, който със собствената си ръка е написал с острие върху поставката: „На Фидий съм“ (ил. 228). По-късно Фидий бил натоварен от Перикъл да ръководи цялото строителство на Акропола в Атина и се заел специално със скулптурната декорация на Партенона, на което се дължи забележителното единство както в концепцията, така и в изпълнението. По същото време той работил над колосалната Атина Партенос (12 м висока), завършена през 438 г. Между тази дата и началото на Пелопонеската война (432 г.) Фидий бил обвинен в злоупотреба със средствата, които му били поверени за статуята; осъден, той според Плутар умрял в затвора. Една атическа традиция, която без съмнение иска да измие Атина от тази жестока неблагодарност към великия художник, твърди, че той сам отишъл в изгнание в Елида и едва тогава изваял статуята на Зевс в Олимпия. С изключение на двете големи хризелефантинни статуи, познати ни от подробните описания на Павзаний, от повече или по-малко верни и малки по размери репродукции (само на Атина Партенос) и от монетите, които са недостатъчно точни, ние твърде малко познаваме другите произведения на скулптора, споменати в текстовете. Приписват му се с голяма вероятност един „Аполон“ (копието от Касел), една „Амазонка“ (от типа наречен „Матеи“ във Ватикана, който е потвърден от една неотдавнашна находка в Тиволи) и също една Атина (от типа „Медичи“ в Лувъра, за което говорят редица други документи). Древните са се възхищавали от Фидий не само заради безупречната му техника, проявила се както в бронзовите му статуи, така и в сложното изкуство на хризелефантинните му творби, в ювелирното изкуство, в живописта (вътрешната страна на щита на Атина Партенонска била украсена с една „Гигантомаия“), но също и най-вече заради благородния порив на неговото вдъхновение: висшата представа, която той имал за божественото, му помогнала, според думите на Квинтилиан, „да обогати посвоему традиционната религия“. Огромното влияние, което упражнил върху съвременниците си и върху цялото по-сетнешно изкуство, се обяснява до голяма степен с това му качество.
	__Фила__ — главно подразделение на гръцкия град.
	__Филарх__ — кавалерийски офицер в Атина.
	__Филип II (Македонски)__ — Македонска експанзия при Фили II, вж. карта 15.
	__Филократ__ — атински политик от средата на IV в., главният пълномощник при сключването на мира, носещ неговото име.
	__Филоксен__ — поет от о. Китера, автор на дитирамби (краят на V и началото на IV в.).
	__Филон__ — архитект от IV в., родом от Елевзина в Атика. Построил от 347 г. насетне арсенала или скевотеката на Пирея.
	__Флейта__ — по традиция с това име се нарича доста неточно авло`сът. Това е в същност инструмент с мундщук подобен на кларинета. Състоял се обикновено от две цилиндрични цеви, свързани с подбрадник, който поддържал двете устия о устните на музиканта. Редица отвори позволявали да се получават различни тонове. Познат от предгръцките времена (изобразен е още върху критски паметници), авло`сът бил използуван за ритмуване движението на група хора (войска, работници, гребци), но също и заради акустичните му качества, да съпровожда хорове, по-специално в театъра, където неговата изразителност е имала голямо въздействие. Виртуозите на флейта (авлети) били високо ценени от публиката: за тях били организирани конкурси (по-специално на Питийските състезания). „XII Питийска ода“ на Пиндар е написана за прослава на победител-авлет (ил. 127, 129, 155).
	__Фокея__ — гръцки град в Йония, на малоазийския бряг северно от устието на р. Хермос (карта 6). Радвал се дълго време на благоденствие и търгувал от Черно море до Египет (където участвувал в колонизирането на Навкратис) и в Западното Средиземноморие, където играл важна роля по бреговете на Испания, Галия и Корсика. Обсаден от персите, градът бил напуснат от жителите си в 545 г. Една част от тях отишли в Масалия (Марсилия), други се върнали и се подчинили на Кир.
	__Фокион__ — атински стратег от IV в. От 351 г. нататък командувал много военни операции и най-вече принудил Филип да вдигне обсадата на Византион през 340 г. След поражението на гърците при Херонея станал привърженик на идеята за съглашение с Македония, преценявайки, че Атина не е в състояние да даде отпор. Ползувал се с името на извънредно почтен човек, което Плутарх оценил, посвещавайки му един от своите „Успоредни животописи“.
	__Формион__ — атински стратег от втората половина на V в. прочут с морските си победя пред Патрас и Навпакт в 429 г.
	__Фратрия__ — едно от подразделенията на гръцкото общество в града държава.
	__Фрина__ — прочута куртизанка от IV в., любима на Праксител, посветила в Делфи собствената си позлатена статуя, творба на същия скулптор. Обвинена в неблагочестие от атинския съд, тя била защищавана от Хиперид, който използувал един патетичен ефект, като разкрил внезапно цялата и красота.
	__Фриних__ 1) Атински трагически поет от началото на V в. Смята се, че той пръв въвел в театъра женските роли (играни впрочем от мъже с маски). Той почерпил сюжета си от съвременни събития, когато написал „Превземането на Милет“ (494 г.) и бил наказан с глоба, защото напомнил за неотдавнашни нещастия, както и „Финикийки“ (476 г.), които дали на Есхил идеята за „Перси“. Водач на екстремистка олигархическа фракция в Атина по времето на Четиристотинте. Бил убит през 411 г. и неговият убиец получил за това правото да стане атински гражданин.
	__Фриних__ 2) Водач на екстремистка олигархическа фракция в Атина по времето на Четиристотинте. Бил убит през 411 г. и неговият убиец получил за това правото да стане атински гражданин.

#	Х
	__Хабрий__ — атински военачалник от първата половина на IV в. Спечелил победи по море в Цикладите и по тракийския бряг през 376–375 г. Умрял на о. Хиос през т.нар. Съюзническа война в 357 г. Приятел на Платон.
	__Хагеладас__ — аргоски скулптор от края на VI и началото на V в. Създал множество бронзови статуи на атлети победители и един оброчен дар с много фигури (коне и пленени жени) в Делфи за тарентците (базата е частично запазена). От него има и статуи на богове. Минавал за учител на Мирон, Поликлет и Фидий.
	__Халикарнас__ — гръцка колония в Кария, където се преплитали дорийската традиция и йонийското влияние, родина на _Паниасис_ и на _Херодот_. Покорен от Персия, Халикарнас дълго бил управляван от тирани, понякога и жени като Артемизия, дъщеря на тирана Лигдам, която участвувала с персийската флота в битката при Саламин. През IV в. градът бил столица на сатрапите на Кария. Гробница на сатрапа Мавзол бил прочутият _Мавзолей_.
	__Халкидика__ — полуостров в Северна Гърция с три клона: Палене, Ситония и Акте. Колонизиран през VIII в. от евбейците (карта 6).
	__Халкотека__ — склад за бронзови предмети (специално за оръжия), собственост на държавата, който се помещавал в специална сграда на Атинския акропол между светилището на Артемида Браурония и Партенона (вж. план 21).
	__Хармодий__ — Един от тираноктоните (тираноубийците). По думите на Тукидид, Хипарх, отблъснат от Хармодий (последният проявявал благоволение към Аристогейтон), си отмъстил, като накарал да отстранят сестрата на Хармодий като канефора, каквато трябвало да бъде в един религиозен празник. За да отмъсти за това оскърбление, Хармодий, подпомогнат от Аристогейтон, решил да убие _Пизистратидите_ и така се стигнало до убийството на Хипарх и до засилване на тиранията на Хипий. Още _Херодот_ се борил срещу тази широко разпространена историческа грешка, която превърнала тираноктоните в борци за свобода, ръководещи се от политически идеали. Тази преднамерена интерпретация била използувана още в началото от Клистен и Алкмеонидите, когато с помощта на Спарта те прогонили Хипий през 510 г. и веднага поставили на Агората статуите на Хармодий (без брада) и на Аристогейтон (с брада), изработени от скулптора Антенор.
	__Хармости__ — управители, поставени от Спарта в гръцките градове след 404 г.
	__Хезиод__ — поет от края на VII в., произхождащ от Аскра в Беотия, където баща му се преселил от Куме в Еолида (Мала Азия) след злополучни опити да се занимава с морска търговия. В своето село той живял като дребен земевладелец и същевременно пишел твърде самобитна поезия. Най-дългото му пътуване било до гр. Халкида в Евбея, за да участвува в един поетически конкурс, в който победил. Освен „Теогония“ и „Дела и дни“ му се приписват много поеми, които александрийската критика, следвана от съвременната смята, вече за апокрифни.
	__Хекатей__ — писател и политик от Милет, който по време на йонийското въстание в началото на V в. напразно съветвал съотечествениците си да проявят благоразумие. Той бил първият историк и географ, писал в проза. Съставил „Генеалогии“ в четири книги и една „Периегеза“ в две книги, едната за Европа, другата за Азия. Той бил много четен през елинистическата епоха.
	__Хекатомба__ — жертвоприношение с много жертвани животни.
	__Хеланодиките__ — буквално „съдии на гърците“. Съдии при някои състезания.
	__Хелиея__ — народен съд в Атина, учреден от Солон. Той се съставя от 6000-те съдебни заседатели (хелиасти), които били избирани от архонтите по жребий всяка година измежду атинските граждани, навършили 30 години. Те били разделени на десет секции от по 500 членове и 1000 заместници. Хелиастите полагали клетва и получавали всеки ден възнаграждение от три обола (два по Периклово време). По време на процеса съдиите, които трябвало да заседават, се избирали по жребий, като броя им бил различен в зависимост от важността на делото; председател на съда бил съдията-следовател. Най-напред чрез гласуване те установявали вината на обвиняемия. Всеки съдебен заседател разполагал с два жетона за гласуване: оправдателният бил промушен с плътна дръжка, а осъждащият — с куха. Имало две урни, едната за действителните гласове, а в другата пускали ненужните жетони. После съдиите определяли наказанието; ако законът не предвиждал наказуемост за даденото престъпление, обвинението и защитата предлагали поотделно наказание и съдът се произнасял за едното от тях. Решението на хелиастите било безапелационно. Срв. Аристотел, „Атинската държавна уредба“, гл. 63.
	__Хераклит__ — философ от края на VI и началото на V в., роден в Ефес. Философията му, която той изложил в трудове, написани в проза, му е внушила някои прочути изрази като: „Човек не се къпе два пъти в едни и същи води на реката“, „Войната е майка на всички неща“.
	{img:54_herma.png|#План 32. Херма. Копие от римската епоха (музеят в Кирена) по образец на прочутата статуя на Хермес от Алкамен.}
	__Херма__ — традиционно изображение на бог Хермес във формата на четириъгълен стълб с главата на бога, обикновено с брада. На височината на раменете от двете страни имало две издатини, на които могли да се окачват венци. Членът бил скулптиран на лицевата страна на стълба (рис. 32). Смята се, че хермите били измислени от атиняните, и ги приписвали на Хипарх, сина на Пизистрат. В Атина те били твърде многобройни. Една от тях била скулптирана от Алкамен за Пропилеите на Акропола. Изпочупването на хермите през 415 г. предизвикало голям скандал. По-късно върху стълбове започнали да поставят не само глави на бога Хермес, но и лица на всякакви божества, копия от прочути творби (вж. ил. 225) или портрети, на които запазвали само главата: този обичай бил много разпространен през римската епоха (вж. ил. 41, 43, 49, 163), когато скулптирали и двойни херми.
	__Херодот__ — роден в Халикарнас към 490–480 г., бъдещият историк произхождал от известно семейство, което се борило срещу тирана Лигдам, баща на Артемизия (в оригинала погрешно „син“, вж. Херодот. VII, 99). Чичото на Херодот, поетът Паниасис, бил убит от тирана. Херодот емигрирал вероятно в Самос, после пътувал много, посетил Гърция, Персийската империя (Сирия, Месопотамия, Египет, Йония), Евксинския Понт (Черно море), Тракия, Македония и Кирена. Хронологията на тези пътешествия е спорна. Той живял дълго в Атина, където се опознал с Перикъл и Софокъл, който му посветил една поема. Атинският народ му присъдил почести заради публичните му четения. По-късно Херодот отишъл в Турии, основан през 443 г. в Южна Италия по почин на Перикъл, и станал гражданин на този град; оттам пътувал из гръцките колонии на Запада. Умрял след началото на Пелопонеската война, но точната дата на смъртта му не се знае. Бюстът му се появява в римски копия, свързан с портрета на Тукидид (ил. 161).
	__Херонея__ — битката при Херонея (ил. 16).
	__Хетерии__ 1) От хетайрос — „другар“. Религиозни и граждански групировки в някои дорийски градове.
	__Хетерии__ 2) Тайни аристократически общества в Атина (с. 245). Политическата им роля в революцията през 411 г.
	__Хефестейона__ — Тезейон — храм на Хефест, за който Павзаний (I, 14, 6) отбелязва, че се издигал над Агората и Царския портик (т.е. портика на Зевс). По всяка вероятност става дума за храма, сега наричан обикновено Тезейон, който още се издига на хълма Колонос Агорайос (погрешното идентифициране идва от това, че някои от скулптираните метопи представят подвизите на Тезей), (ил. 113). Обкръжен с дорийска колонада (6×13 колони), храмът се състои от цела с вътрешна колонада на два етажа, пред която се намират преддверие и опистодом. Строежът, изглежда, е започнал през 449 г., непосредствено преди строежа на Партенона. Във вътрешността до култовата статуя на Хефест върху същата база е стояла и статуя на богиня Атина. И двете са вероятно творби на Алкамен и изглежда, са работени към 421–415 г. Външният дорийски фриз бил украсен със скулптури (метопи на източната фасада и по четири метопи върху всяка от дългите страни); непрекъснат фриз от йонийски тип минавал зад колонадата, над портика на входа (сражение в присъствието на боговете) и над входа на опистодома (Кентавромахия). Превърнат по-късно в църква, храмът е най-добре запазеният до наши дни в Гърция (рис. 35).
	__Хиерогамия__ — религиозен обред, чието наименование означава „свещен брак“.
	__Хиероне`мони__ — представители на племената в Съвета на делфийската Амфиктионня.
	__Хиерон__ 1) Вторият син на Дейномен. Наследил брат си Гелон най-напред като тиран на Гела, после като тиран на Сиракуза през 478 г. Победил етруските по море пред Куме в 474 г. След смъртта на Терон, тирана на Агригент, през 472 г. той станал владетел почти на цяла Сицилия. Основал град Етна, спечелил многобройни победи в конните състезания в общогръцките игри, победи, възпети от Симонид, Бакхилид и Пиндар. Поканил Есхил в двора си. Умрял през 466 г.
	__Хиерон__ 2) Атически керамик, чийто подпис стои върху голям брой червенофигурни вази от първата четвъртина на V в. Художникът Макрон украсявал вазите му с битови или дионисови сцени, изпълнени с лекота и изящество.
	__Хиерофант__ — жрец в Елевзина, избиран от рода на Евмолпидите. Името му означава „онзи, който разкрива свещените неща“.
	__Химера__ — град, основан в средата на VII в. в Западна Сицилия (карта 6) от жители на гр. Занкле в Халкидика и изгнаници от Сиракуза. Градът повикал на помощ Терон от Агригент и Гелон от Сиракуза срещу картагенците, които били разбити пред стените му в 480 г. През 408 г. обаче бил разрушен от Картаген.
	__Хипарх__ — началник на кавалерията в Атина.
	__Хипербол__ — атински политик, изгонен чрез остракизъм в 417 г.
	__Хиперид__ — атински оратор от IV в., ученик на Изократ и вероятно на Платон. Встъпил в политическия живот през 360 г. като защитник в един процес за противозаконност. Бил човек с много строги нрави и е известно, че е защищавал пред Ареопага куртизанката Фрина, обвинена в неблагочестие. В политиката участвувал дейно в борбата срещу Филип. По-късно обвинил Демостен по време на аферата с Харпал (324 г.). След неуспеха на бунта срещу македонците, избухнал след смъртта на Александър, бил заловен и убит (322 г.).
	__Хиподам__ — Милетски урбанист и архитект от V в. Взел участие във възстановяването на Милет след 470 г. (вж. план 19), после отишъл в Атина, където към 475 г. изработил плана на Пирея. Вероятно участвувал в основаването на гр. Турии в 443 г. Написал едно ръководство за идеалното изграждане на градовете. Името му е свързано с правоъгълните и функционални планове на градовете, чието разпространение в Гърция било негова заслуга.
	__Хипократ__ — лекар, роден на о. Кос в лекарско семейство, което твърдяло, че води потеклото си от Асклепий. Дейността му се отнася най-вече към последната третина на V в. Пътувал много и умрял в Тесалия. Събраните Хипократови съчинения съдържат в действителност малко трудове, които могат със сигурност да му се припишат.
	__Хипонакс__ — поет от Ефес, автор на сатирични поеми, живял в средата на VI в.
	__Холокауст__ — жертвоприношение, при което жертвата се изгаря изцяло.
	__Хоплит__ — тежковъоръжен пехотинец.
	__Хор__ — група от певци и танцьори (хоревти), в която при нужда се включвали и актьори.
	__Хорегия__ — едно от най-важните почетни задължения („литургия“) в Атика. Тя се състояла в издръжката на хор, който се представял пред публиката по случай някоя церемония. Хорегът трябвало да плаща на хоревтите, на техния ръководител (който често бил автор на текста — поема, трагедия или комедия — и на музиката), на музиканта или музикантите, а евентуално заплащал и костюмите и декорите. Понеже обикновено имало състезания между много хореги, всеки представляващ филата си, честолюбието на гражданина, удостоен с тази скъпо струваща чест, било живо заангажирано в съревнованието. При успех хорегът получавал награда (често пъти триножник) и различни почести. Той охотно празнувал успеха си, посвещавайки жертвен дар (хорегически паметник). Улицата на Триножниците в Атина е получила името си от оброчните триножници, наредени по нея и поставени върху издигнати от хореги възпоменателни паметници, какъвто е паметникът на Лизикрат (датиращ от 244 г. пр.н.е.); той все още е запазен, въпреки че триножникът, който е стоял отгоре, сега е изчезнал.
	__Храм__ — той е жилище на бога. Произлиза от мегарона: най-важната му част е голямата зала, пред която има портик, поддържан от две колони между продълженията на страничните стени (наречени анти). През класическата епоха обичайният план включвал преддверие (пронаос), обикновено отворено на изток, стая или цела, в която се намирала статуята на бога, и накрая задно преддверие (опистодом), където се пазели съкровището и даренията. От външната страна храмът понякога бил обкръжен с непрекъсната колонада; тогава се наричал периптер. Но фасадата може да има само две колони между антите или един преден портик (простил), или по един портик на двете фасади (амфипростил). Цялата сграда лежи върху основи, над които има един ред камъни за нивелация, а върху тях се издига цокълът, обикновено образуван от три стъпала; последното стъпало, наречено стилобат, носи колонадата. Понякога достъпът до колонадата е улеснен от рампа. Колоните поддържат корниза, върху който лежат краищата на покривната конструкция; ако е необходимо, тя се поддържа и от вътрешна колонада в целата, обикновено на два етажа; добър образец за такъв храм е вътрешността на Хефестейона (Псевдо-Тезейон), (план 35). Делфи (ил. 101). Олимпия (ил. 99 и 100). Басе (ил. 172). Пестум (ил. 175, 176, 215). Сегесте (ил. 178).

#	Ч
	__Чешми__ — обществените чешми били съществен елемент в живота на града, понеже частните сгради не били водоснабдени (с изключение на цистерните и кладенците). Наливали вода било от чучури, поставени на някаква естествена или изкуствена стена, било от басейн, до който се е слизало по стъпала или заграден с перила на равнището на земята, като пред него често имало някакъв коридор с плочи. Някои чешми имали по-сложно устройство, снабдени били с резервоари, които служели и за избистряне на водата (чешмите „Главке“ и „Пирене“ в Коринт), поставяли ги в архитектурен ансамбъл (зали, фасади с колони, най-често в йонийски стил или с обикновена врата), украсявали ги със скулптури (чучури, понякога статуи на нимфи или на музи). Но през класическата епоха тези съоръжения са прости и леки. „Сцени на извора“ се срещат често върху рисуваните вази. Имало е служба за водите, обикновено поверена на „надзорник на чешмите“, който се грижел за тяхното поддържане и наказвал всяка повреда или замърсяване.

#	Ш
	__Шарената колонада__ — вж. Стоа Пойкиле.

#	Я
	__Язон__ — тиран на Фере в Тесалия. Убит в 370 г., след като в продължение на няколко години играл голяма политическа роля в Северна Гърция.


>	Библиография

	Посочените по-долу заглавия представляват само ограничен подбор от обширната литература. Това са или основни трудове, или съчинения, отразяващи сегашното състояние на нашите знания и на проблемите. За удобство на читателя те са указани по реда на главите в книгата.


#	I. Микенската цивилизация

	Дешифрирането на писмеността линеар Б е повратен момент в изследването на тази цивилизация. То бе направено достояние на учените със статията на M. Ventris and J. Chadwick, _Evidence for Greek Dialect in the Mycenaean Archives_, Journal of Hellenic Studies, 75, 1953, pp. 84–105. Вж. също J. Chadwick, _The Decipherment of Linear B_, New York, 1958. Основният сборник от текстове е: М. Ventris, J. Chadwick, _Documents in Mycenaean Greek_, Cambridge, 1956. Последваха и други трудове, а проучванията продължават. Като пример за изследване на езика може да се посочи: M. Lejeune, _Mémoires de philologie mycénienne_, Paris, 1958.
	За табличките от Кносос, които се датират обикновено през XV в. пр.н.ера, различно мнение изказа L. R. Palmer в _Mycenaeans and Minoans, London_, 1961; той ги датира едва през XII в.
	Относно главните центрове на минойската цивилизация може да се види в:
	1) общо: F. Matz, _Kreta, Mykene, Troja_, Stuttgart, 1956; S. Marinatos, M. Hirmer, Crete and Mycenae, 1960. (T. В. Блаватская, Ахейская Греция, M., 1966.
	2) Микена: A. J. B. Wace, _Mycenae_, Princeton, 1949; G. E. Mylonas, _Mycenae and the Mycenaean Age_, 1966.
	3) Тиринт: G. Karo, _Führer durch Tiryns_, Athen, 1934, и публикацията на разкопките: _Tiryns_, 4 тома, 1912 и сл.
	4) Пилос: отчети на G. Blegen, _American Journal of Archaeology_, 43, 1939, pp. 557 и сл и от 1953 г. ежегодно в същото списание.
	5) Троя: C. Blegen и сътрудниците му, _Troy_, 4 тома, Princeton, 1950–1958.
	Отн. микенската керамика вж. главно A. Furumark, _The Chronology of Mycenae_, Stockholm, 1941; _The Mycenaean Pottery: Analysis and Classification_. Атическата керамика е предмет на специално изследване във F. J. Stubbings, _Mycenaean Pottery of Attica_, Annual of the British School of Athens, 42, 1947, pp. 1 и сл.


#	II. Геометричната цивилизация

	Новата литература върху Омировия проблем, разгледан във връзка със съвременната на поета геометрична цивилизация, както и с микенската цивилизация (към която той се обръща ретроспективно), е много богата. Читателят може да използува:
	1) на френски: A. Severyns, _Homere, I, Le cadre humain, II, Le poeie et son oeuvre, III, L’artiste_, Bruxelles, 1943-1948; F. Robert, _Homere_, Paris, 1950.
	2) на немски: W. Schadewaldt, _Von Homers Welt und Werk_, 3. Auf)., Stuttgart, 1959; R. Hampe, _Die Gleichnisse Homers und die Bildniskunst seiner Zeit_, Tübingen, 1952.
	3) на английски: H. L. Lorimer, _Homer and the Monuments_, London, 1950; M. I. Finley, _The World of Odysseus_, London, 1956; T.B.L. Webster, _From Homer to Mycenae_, London, 1958; D. Page, _History and the Homeric Iliad_, Berkeley (California), 1960; G. S. Kirk, _The Songs of Homer_, Cambridge, 1962. Ще отбележим и колективния труд под редакцията на A. J. В. Wace и F. J. Stubbings, _A Companion to Homer_, London, 1963 (общ поглед, полезен, но на места спорен, върху различни аспекти на проблема).
	Отн. геометричната керамика препращаме читателя към общите съчинения за керамиката, посочени в IX глава, като добавяме V. R. d’A. Desborough, _Protogcometric Pottery_, Oxford, 1952.


#	III и IV. Архаичната и класическата епоха

	За историята на този период добре е читателят най-напред да се отнесе към текстовете на големите гръцки историци Херодот, Тукидид и Ксенофонт, както и към „по-малките“ историци (за тях вж. старото, но все още удобно издание на C. Müller, _Fragmenta Historicorum Graecorum_, Paris, 1841–1870, с превод на латински, и новата публикация на F. Jacoby, Die _Fragmente der griechischen Historiker_, Berlin, по-късно Leyden, чието издаване започна през 1923 г., с коментари на немски).
	Общи съчинения по история: 1) на френски: F. Chapouthier et A. Aymard в P. Jouguet и колектив, _Les premières civilisations_, Paris, 1950 (главите за Гърция); P. Roussel et P. Cloché, _La Grèce et L’Orient, des guerres médiqucs à lu conquête romaine_, Paris, 1938; G. Glolz et R. Cohen, _Histoire grecque_, I, _Des origines aux guerres médiqucs_. II, _La Grèce au Ve siècle._ III, _La Grèce au IV e siècle: la lutte pour hégémonie_, Paris, 1925–1936 (подробно, по остаряло съчинение); P. Lévêgue, _L’aventure grecque_, Paris, 1964.
	2) на немски: H. Bengtson, _Griechische Geschichte_, 3. Aufl., München, 1965 (отличен наръчник, критичен и забележително добре информиран).
	3) на английски: в _Cambridge Ancient History_, предимно IV, V и VI глава, IV издание, 1953. Ново и синтетично изложение: N. G. L. Hammond, _A History of Greece to 322 B.C._, Oxford, 1959.
	3) на български: В. Д. Блаватский и колектив, _История на древна Гърция_, 2 изд., С., 1976 — превод от руски.
	Полезна библиография у H. Bengtson, _Einführung in die alte Geschichte_, 3. Aufl., München, 1965, и E. Manni, _Introduzione allo studio della storia grcca e romana_, 2 ed., Palermo, 1952; прегледни карти у H. Bengtson и V. Milojcic, _Großer historischer Weltatlas, I, Vorgeschichte und Altertum_, München, 1953.
	Отн. колонизацията общо изложение у J. Bérard, _L’expansion et la colonisation grecques jusqu’aux guerres médiqucs_, Paris. 1960; вж. също C. Roebuck, _Ionian Trade and Colonization_, New York, 1960. За архаичната епоха: A. R. Burn, _The Lyric Age of Greece_, London, 1960; Th. J. Dunbabin, _The Greeks and their Eastern Neighbours_, London, 1957, и _The Western Greeks_, Oxford, 1948.


#	V. Военно дело

	Най-ново общо съчинение с библиография е Yvon Garlan, _La guerre dans Antiquité_, Paris, 1972.
	Проблемите на тактиката и въоръжението не са разглеждани цялостно след J. Kromayer und G. Veith, _Heerwesen und Kriegführung der Griechen und Römer_, München, 1928; P. Coussin, _Les institutions militaires et navales de la Grèce_, Paris, 1932. За наемниците: H. W. Parke, _Greek Mercenary Soldiers from’the Earliest Times to the Battle of Ipsos_, Oxford. 1933. За конницата вж. J. K. Anderson, _Ancient Greek Horsemanship_, Berkeley-Los Angeles, 1961. За укрепителните съоръжения вж. библиографските посочвания у R. Martin, _Urbanisme_, pp. 190–203, R. Wycherley, _How the Greeks…_, pp. 46–49 (съчинения, цитирани във VII глава), както и бележките на A. Aymard, _Remarques sur la poliorcétique grecque в: Etudes d’archéologie classique II, Annales de l’Est, mémoire No 22, Paris_, 1959, pp. 1–15. В същия сборник, pp. 16–27, същият автор е публикувал изследването _Mercenariat et histoire grecque_, от което съм се ползувал в настоящата книга.
	За флотата вж. A. Koster, _Das antike Seewesen_, Berlin, 1923, и L. Casson, _The Ancient Mariners_ (_Les marins de l’antiquité_, Paris, 1961).
	За Скевотеката на Филон в Пирея вж. W. B. Dinsmoor, _Architecture_ (цитирано в IX глава), pp. 241 и сл.
	За военното право вж. F. Kiechle, _Zur Humanität in der Kriegführung der griechischen Staaten_, в: _Historia_, 7, 1958, pp. 129–156.


#	VI. Религия

	C „Периегеза“ на Павзаний може да се работи удобно в два английски превода: J. G. Frazer, London, 1897 и сл., 6 тома с богат коментар; W. H. S. Jones, London, 1918–1935, 5 тома (в поредицата Loeb), текст и превод (V том под редакцията на R. E. Wycherley е преиздаден през 1955 г. с допълнения и съдържа изключително археологически коментари с илюстрации). Съществува и немски превод: E. Meyer, _Pausanias, Beschreibung Griechenlands_, Zürich, 1955 (без исторически отклонения).
	Общи трудове за гръцката религия:
	1) на френски: E. des Places в: Al Brillant et R. Aigrain, _Histoire des religions_, III, Paris, 1955, pp. 159–291 (изложение въз основа предимно на литературните извори, разглеждащо почти изключително религиозната мисъл на писателите и философите); A. F. Festugière в: Gorce et Mortier, _Histoire générale des religions, Grèce-Rome_, Paris, 1944 (тънък, задълбочен и навеждащ на мисли анализ, използуващ нашироко сведения от Павзаний, надписите и археологическите паметници); L. Gernet et A. Boulanger, _Le génie grec dans la religion_, Paris, 1932 (предимно от социологична гледна точка).
	2) на немски: М. Р. Nilsson, _Geschichte der griechischen Religion_, I, 1941 (II допълнено издание 1955); II, 1950, München. Това е основен наръчник за всяко изследване върху гръцката религия. II том разглежда религията през елинистическата и римската епоха, но съдържа и ценни сведения за предходния период.
	3) на английски: J. Harrison, _Prolegomena io the Study of Greek Religion_, London, 1903 (от етиологична гледна точка); L. R. Farnell, _Cuits of the Greek States_, 5 тома, London, 1896–1909.
	По митология справки могат да се правят в малкия _Dictionnaire de la mythologie grecque et romaine_ на P. Grimai, Paris, 1951 (твърде удобен, съдържа главните посочвания в старите текстове), в огромния _Ausführliches Lexikon der griechischen und römischen Mythologie_ на W. H. Roscher, Leipzig, 1884–1937, или в наръчника на H. J. Rose, _Handbook of Greek Mythology_, London, 1928 (преиздаван многократно, последното издание от 1958 г.). Много статии по митология в _Real-Encyclopädie_ (вж. в края на X глава).
	За култовете: P. Stengel, _Die griechischen Kultusaltertümer_, 3. Anfl., München, 1920, и _Opferbräuche der Griechen_, 1910; L.R. Farnell, _Greek Hero Cults_, London, 1920. Сборници със свещени закони: 1. von Prott und L. Ziehen, _Leges sacrae_, 1896-1906; F. Sokolowski, _Lois sacrées de l’Asie Mineure_, Paris, 1955, и _Lois sacrées des cités grecques_ (supplément), Paris. 1962.
	За култа на мъртвите: K. Friis Johansen, _The Attic Grave Reliefs of the Classical Period, an Essay in Interpretation_, Copenhagen, 1951. За Елевзинските мистерии: G. E. Mylonas, _Eleusis and the Eleusinian Mysteries_, Princeton. 1961. За Теоген от Тасос: J. Pouiiloux, _Recherches sur l’histoire et les cultes de Thasos_, I. Paris, 1954, pp. 62 и сл. (заедно с уговорките, направени в _Revue des études grecques_, 72, 1959, pp. 359–361). Плочката от Фарсала с орфически текст е публикувана от N. M. Verdelis, _Archaiologike Ephemeris_, 1950–1951, p. 99.
	За оракулите: малкият том на R. Flacelière, _Devins et oracles grecs_, Paris, 1961, е прекрасен увод в материята. Вж. също M. Delcourt, _L’oracle de Delphes_, Paris, 1955; H. W. Parke and D. E.Wormell, _The Delphic Oracle_, 2 тома, Oxford, 1956; P. Amandry, _La mantique apollinienne à Delphes_, Paris, 1950. Цялостно представяне на Делфийското светилище с много хубави снимки: P. de la Coste-Messelière et G. de Miré, _Delphes_, 2e éd., Paris, 1957.


#	VII. Градът държава

	Прекрасно въведение у V. Ehrenberg, _Der Staat der Griechen_, I, Der hellenische Staat, Leipzig, 1958, преведено на английски: _The Greek State_, Oxford, I960. Съчинението на G. Glotz, _La Cité grecque_, преиздадено от P. Cloché, Paris, 1953, е едновременно систематично и неясно. Много богата документация върху гръцките институции у G. Busolt und Н. Swoboda, _Griechische Staatskunde_, 3. Auflage, 2 тома, München, 1920–1926. Въведение в епиграфските извори у G. Klaffenbach, _Griechische Epigraphik_, 2. Aufl., Göttingen, 1966; A. G. Woodhead, _The Study of Greek Inscriptions_, Cambridge, 1959; J. Pouiiloux, _Choix inscriptions grecques_, Paris, 1960. L. Robert, _L’épigraphie, в: Encyclopédie de la Pléiade, L’histoire et ses méthodes_, pp. 453–497, Paris, 1961.
	Характер на гръцкия град държава: E. Kirsten, _Die griechische Polis als historisch-geographisches Problem des Mittelmeerraums_, Bonn, 1956; C. B. Welles, _The Greek City, в: Studi in onore di A. Calderini e R. Paribeni_, I, 1956, pp. 81–99. (Т. В. Блаватский и колектив, _История на древна Гърция_, 2 изд., С., 1976, сс. 107–112.)
	Отн. икономиката на гръцкия свят: F. H. Heichelheim, _Wirtschaftsgeschichte des Altertums_, 2 тома, Leyden, 1938. Първият том (до средата на VI в.) е издаден и в английски превод: An Ancient Economic History, I, Leyden, 1958, с библиографски допълнения. За робството: W. L. Westermann, _The Slave Systems of Greek and Roman Antiquity_, Philadelphia, 1955. (Вж. библиографските допълнения към тази книга, както и посочванията по общи и специални въпроси във връзка с робството у: В. Велков, _Робството в Тракия и Мизия през Античността_, С., 1967, сс. 131–133.)
	За урбанизма: R. Martin, _L’urbanisme dans la Grèce antique_, Paris, 1956; R. E. Wycherley, _How the Greeks built the Cities_, London, 1949, преиздадено 1962. За възпитанието и образованието: H. I. Marrou, _Histoire de léducation dans l’Antiquité_, 6e éd., Paris, 1965; M. Jaeger, _Paideia, The Ideals of Greek Culture_, Oxford, I, 1936; II, 1944; III, 1945. За всекидневния живот: R. Flacelière, _La vie quotidienne en Grèce au siècle de Pcriclès_, Paris, 1959; Ch. Picard, _La vie privée dans la Grèce classique_, Paris, 1930. За гръцките монети: Ch. Seltman, _Greek Coins_, 2nd edition, London, 5 955; B. V. Head, _Historia Numorum_, 2nd edition, Oxford, 1911. За размерите на търговските кораби: L. Casson, в: _Study… A. Calderini e R. Paribeni_, I, Milano, 1956, pp. 231–238.
	За отношенията между държавите: V. Martin, _La vie internationale dans la Grèce des cités (VIe — IVe siècle)_, Genève, 1940.


#	VIII. Философия и литература

	Въведение в гръцката литература: R. Flaceliére, _Histoire littéraire de la Grèce_, Paris, 1962 (старателно и живо изложение). Най-новият и най-широко осведомен наръчник е А. Lesky, _Geschichte der griechischen Literatur_, 2. Aufl., Bern, 1963. (И. М. Гронски, _История на античната литература_, С., 1965, дяла за гръцката литература.) За библиографски допълнения у M. Platnauer (и колектив), _Fifty Years of Classical Workship_, Oxford, 1954. За портретите на гръцки писатели и философи: K. Schefold, _Die Bildnisse der antiken Dichter_, Redner und Denker, Basel, 1943.
	За философската мисъл, освен съчинението на Jaeger, посочено във VII глава, вж. A. Rivaud, _Histoire de la philosophie_, I, _Des origines à la scholastique_, Paris, 1948; P. M. Schuhl, _Essai sur la formation de la pensée grecque, 2e éd._, Paris, 1949; C. J. de Vogel, _Greek Philosophy, a Collection of Texts Selected and Supplied with Some Notes and Explanations_, I, _Thales to Plato_, 1963; W. K. C. Guthrie, _A History of Greek Philosophy_, I, _The Earlier Presocratics and the Pythagoreans_, 1962. За положителните науки: P. H. Michel et J. Beaujeu в: R. Tatou, _Histoire générale des sciences_, I, _La science antique et médiévale_, Paris, 1957.


#	IX. Изобразително изкуство

	Кратко синтетично изложение върху гръцкото изкуство от VI до IV в. от мен в: R. Huyghe, _L’art et l’homme_, I, Paris, 1957, pp. 251–298. За „Меланхоличната Атина“ вж. _Bulletin de correspondance hellénique_, 81, 1957, pp. 141–159. За „Хермес от Маратон“ вж. _Etudes d’archéologie classique_, II, _Annales de l’Est, mémoire No 22_, Paris, 1959, pp. 38 и сл. Отн. техниката на атическата керамика вж. C. P. T. Naudé, _Acta Clossica_, II, Le Cap, 1959, pp. 106–116, и J. V. Noble, _American Journal of Archaeology_, 64, 1960, pp. 307–318.
	Общите съчинения за гръцкото изкуство са извънредно много на брой. Удобно въведение читателят ще намери у R. Ginouvés, _L’art grec_, Paris, 1964, и G. M. A. Richter, _A Handbook of Greek Art_, London, 1959. Нова и блестяща синтеза: G. Hafner, _Geschichte der griechischen Kunst_, Zurich, 1961. За архаичното изкуство: G. M. A. Richter, _Archaic Greek Art_, New York, 1949. За разцвета на класическото изкуство: P. Devambez, _L’art au siècle de Pericles_, Lausanne, 1955. Албум: J. Boardman, J. Dörig, W. Fuchs, _L’art grec_, Paris, 1966.
	За архитектурата основни наръчници са: D. S. Robertson, _A Handbook of Greek and Roman Architecture_, 2nd edition, Cambridge, 1945; W. B. Dinsmoor, _The Architecture of Ancient Greece_, London, 1950; A. W. Lawrence, _Greek Architecture_, London, 1957; R. Martin, _Manuel d’architecture grecque_, I, _Matériaux et techniques_, Paris, 1965.
	За скулптурата: Ch. Picard, _Manuel d’archéologie grecque: lasculpture_, 4 тома в 7 части, Paris, 1935–1963 (много подробно изследване от наченките до IV в.); G. Lippold, _Die griechische Plastik_ (в: _Handbuch der Archäologie_), München, 1950 (богат наръчник с обективно и фактологично изложение); G. M. A. Richter, _The Sculpture and Sculptors of the Greeks_, 3rd ed., Yale, 1950. Книгите на J. Charbonneaux, _La sculpture grecque archaïque и La sculpture grecque classique_, 3 тома, Paris, 1945–1946, навеждат на интересни идеи.
	За живописта и керамиката: M. Robertson, _La peinture grecque_, Genève, 1959. Прекрасно въведение в керамиката у F. Villard, _Les vases grecs_, Paris, 1956. Основното съчинение е A. Rumpf, _Malerei und Zeichnung_ (в: _Handbuch der Archäologie_), München, 1953. Вж. също R. M. Cook, _Greek Painted Pottery_, London, 1960. За нумизматиката може да се види книгата на Ch. Seltman, посочена към VII глава. За глиптиката вж. увода на G. M. A. Richter, _Metropolitan Museum of Art, New York, Catalogue of Engraved Gems Greek, Etruscan and Roman_, Rome, 1956, pp. XV и сл.


#	X. Общи сведения

	Читателят, който би искал да получи по-пълни сведения за главните археологически обекти в Гърция, може да потърси някои основни насоки в: J. et G. Roux, _La Grèce, Coll. Les Beaux Pays_, Paris et Grenoble, 1964; P. Lévêque, _Nous partons pour la Grèce_, Paris, 1961; Fougères, Béquignon etc., _La Grèce, Coll. Les Guides bleus_ (многократно преиздавана); E. Kirsten, W. Kraiker, _Griechenlandkunde_, 4. Aufl., Heidelberg, 1962; M. Cary, _The Géographie Background of Greek and Roman History_, Oxford, 1949.
	Заслужава да се споменат специално два нови обобщаващи труда върху гръцката цивилизация: A. Aymard в: _Histoire générale des civilisations_, I. _L’Orient et la Grèce antique_, Paris, 1953, pp. 256–383 (главите за архаична и класическа Гърция); A. J. Toynbee, _Hellenism, the History of a Civilization_, London, 1959.
	Най-после не бива да се отминават три големи енциклопедии, които са неизчерпаем източник на сведения за класическата Античност: C. Daremberg, E. Saglio, E. Pottier, _Dictionnaire des antiquités grecques et romaines_, 5 части в 9 тома, Paris, 1877–1919 (обилна документация за институциите и термините, отнасящи се до частния и обществения живот, която се основава на много подробно проучване на литературните текстове); заглавните на статиите са на латински, текстът е на френски; _Real-Encyclopädie der klassischen Altertumswissenschaft от Pauly_, Wissowa, Kroll и сътрудници, Stuttgart, започната през 1893 г. и вече към края си (около 70 тома с много богата информация; някои от статиите представляват обширни студии; дава сведения както за лицата през Античността, така и за нещата и паметниците, „реални“); _Enciclopedia dell’Arte Classica_ под редакцията на R. Bianchi-Bandinelli, Roma, под печат (нови уточнени данни и богата илюстрация).
