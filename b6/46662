P>
	Навред мъгла и ситен дъжд,
	плюс рядка кал и сажди.
	Въобще такъв противен ден,
	противно настроение.

	Не щеш ли, право срещу мене,
	от мене по-навъсен,
	задава се съседа ми
	с един дебел човек.
	Какъв ли е сега пък тоя?
	Навярно се познаваме?
	Не, всъщност само съм го виждал,
	бърборко недодялан.
	Противно ми е да го гледам.
	Доколкото съм схванал,
	и аз съм му противен.

	Не щеш ли, право срещу мене
	съседа се усмихва,
	подава ми ръка сърдечно
	и казва: „Добър ден!“
	Не щеш ли, право срещу него
	и аз се поусмихвам,
	подавам му ръка сърдечно
	и казвам: „Добър ден!“

	Съседа шумно ме представя
	на тлъстия си спътник.
	Не щеш ли, той ми се покланя:
	„Приятно ми е много!“
	Не щеш ли, аз му се покланям,
	протягам си ръката
	и казвам с глас почти щастлив:
	„Приятно ми е много!“

	Но впрочем тъй като ми става
	до лудост неприятно,
	потупвам весело съседа:
	„Е, как си, драги, как си?“
	Не щеш ли, но и той ме тупва,
	Разсмива се доволно
	и казва много поласкан:
	„Мерси, добре, а ти?“

	Не знам какво със мене става,
	но ето за почуда
	на тримата ни отговарям:
	„И аз не съм добре!“
P$
