P>
	След полунощ в града
	случайно срещнах Злото.

	Веднъж ли бях го срещал?
	Но тоя път то беше
	във своя типизиран
	материален вид.
	Щом го познах, веднага
	извадих пистолета
	и се прицелих точно.
	(Кварталният ни може
	да е съвсем спокоен —
	за своя пистолет
	аз нямам разрешително!)

	Пред моето оръжие
	потръпна гузно Злото
	и рече примирено:
	„Но, помисли… куршума,
	след като ме прониже,
	ще потроши стъклата,
	които са зад мен.
	Защо да разрушаваме
	обществените сгради?
	Махни, махни куршума.
	Нали е пълна гилзата
	догоре със барут!
	А аз, ако не знаеш,
	ще трябва да узнаеш,
	и от барут умирам!“

	Помислих си: „Така е!“
	А Злото услужливо
	ми връчи малки клещи.
	Измъкнах с тях набързо
	железния куршум
	и се прицелих пак.

	Тогава Злото каза:
	„Забравих, че барута
	ще гръмне доста силно
	и ще изплаши спящите.
	И даже някой може
	от страх да се спомине.
	Не е ли по-разумно
	да го изсипем, а?
	Ще ти остане капсула.
	А аз, ако не знаеш,
	ще трябва да узнаеш,
	от капсул най-умирам!“

	Изсипах на земята
	въпросния барут
	и без да се мотая,
	отново се прицелих.
	И смело се прицелих.
	И точно се прицелих.
	И плякнах. (Без засечка!)

	А Злото се изви
	и със последни сили
	последни думи каза:
	„Какъв прекрасен изстрел!
	Какъв добър стрелец!
	Ох, ето ме — умирам!“
	И тежко се стовари
	на плочите пред мен.

	Поех към къщи бавно,
	доволен, че ще мога
	спокойно да заспя.
P$
