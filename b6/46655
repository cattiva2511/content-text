P>
	Изправи се срещу ми Кибернета
	и най-безстрастно поздрави:
	„Салуте, аз съм твойто бъдеще!“

	Ръкувахме се — бъдеще и минало —
	и бъдещето разговор подхвана:
	„Известно ми е, че си ме направил
	с човешкия си ум.
	Нали и ти си като мене —
	една прекрасна мислеща машина?“

	Реших да съм възпитан и отвърнах:
	„Естествено, любезни, само че
	не само мислеща машина,
	и чувстваща съм аз,
	защото имам чувство!“

	Безкрайно се учуди Кибернета.
	Изправиха се трите му антени
	и станаха на чуденки:
	„Какво е чувство?!“
	„Какво е чувство?!! Боже мой,
	но то е чувство, просто чувство!
	Разбираш ли ме, Бъдеще?“

	В железните гърди на Кибернета
	засвяткаха студени лампички.
	Химически реакции и плаки
	подхванаха изречената дума:
	„Чувство!
	Но що е то? — Не го улавям!
	Чув-ство! Чув-ство!
	Такова нещо няма!
	Остава в сферата на нищото!“

	Ядосах се и викнах възмутен:
	„Но как да няма?
	Във мен е то, в сърцето, ето тук,
	допри дланта си и ще сетиш!
	И аз не съм машина, а човек,
	разбираш ли, машино?“

	Ръката си протегна мойто бъдеще
	и тъй притисна с тежка длан гърдите ми,
	че аз от болка и обида
	не сетих как се просълзих:
	„Ами това какво е?“
	„Сълзи, какво — отвърнах троснато,
	една от видимостите на чувството!“

	Засвяткаха отново лампички:
	„Съл-зи!
	Но що е то? — А, да, улавям!
	Да! Ясно! Ясно — H{sub}2{/sub}O.“
P$
