P>
	Престъплението се състоя
	на самия вход на университета —
	най-нахално връхлетя редовната ми разходка
	в мързеливото утро по булевард „Монтевидео“.
	Там някъде,
	между напращелите млади тела,
	насочили се вън от нощта, към своите лекции,
	вонящи на алкохол и на секс,
	момичето със скъсани дънки ме спря,
	премятайки тънка цигара из влажните си устни,
	с агресивно надничаща татуировка от дясното бедро,
	поиска огънче;
	поиска го с черните си очи,
	с полудяващите пожари, изригващи от дълбините им,
	в които ме потопи безмилостно.

	Сега съм наполовина поет, наполовина съм пепел.
	Хубаво ми е!
	Съучастник съм!
P$
