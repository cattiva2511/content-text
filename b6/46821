P>
	Заради кой си струва да живеем?
	Децата са стремеж към вечността;
	единствен път по който ще успеем
	да не угаснем тихо, без следа.

	Родителите, братята, сестрите,
	с които свързани сме цял живот,
	със обща кръв от спомени пропита,
	крепяща ни в падение и възход.

	Съпругите с които сме се клели
	да бъдем заедно и след смъртта,
	товара на семейството поели,
	усърден страж: на общата мечта.

	Приятелите, заради които
	понякога и упреци търпим,
	но в трудни дни един на друг разчитаме
	и пазим се във зло да устоим.

	Заради тях си струва да живеем!
	Доброто в нас на тях да посветим!
	Да страдаме, да търсим, да милеем
	и ако паднем пак да продължим!

	А за какво си струва да живеем?
	На спомена за топлия уют;
	да пазим миналото ни да не изтлее,
	обгърнато в забрава, мрак и студ?
	За бъдещето — ярко очертано
	във планове, насоки и мечти,
	което в миг без смисъл ще остане
	ако изгубим и една мечта дори?

	Или за трезвото ни настояще —
	реално, без излишни цветове,
	завихрено, забързано, незрящо,
	препускащо към края без да спре?

	За кой и за какво да се живее —
	въпроси, чийто отговор е там,
	където всеки дръзва да посмее
	свой собствен смисъл да потърси сам.
P$
