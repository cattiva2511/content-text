P>
	Намерих го в парка — заспал на тревата.
	С тържествена почит подръпнах ръката му:
	„Стани, Диоген!
	земята е влажна,
	стани, ще настинеш!“

	Мъдреца се вдигна така енергично,
	че аз не повярвах.
	И как да повярваш?
	Така ли, за бога, се вдига старик,
	на възраст четирдесет века?
	(Или приблизително.)

	Объркан, не знаех какво да приказвам:
	„Мъдрецо, намери ли вече човек?
	От толкова време го търсиш?
	Намери ли, а?“
	„Намерил съм — вятър — отсече мъдреца, —
	така се намира!“
	Наведе се, взе от земята фенера
	и тръгна по белия свят.

	Затичах след него и хванах ръката му:
	„Постой, Диоген!
	Прощавай, но с тая мъглива светулка
	не само човек,
	човечище няма да видиш.
	Послушай, света разполага сега
	с безчет осветителни уреди.
	И само какви!
	Защо да приказвам, почакай ме малко!“

	Наех таксиметър и както е редно,
	при тоз за бележка, при оня за подпис —
	сдобих се със ръчен прожектор.
	(Такива прожектори може да няма,
	но нищо — това да е болката.
	Нали за поета, детето и лудия
	възможно е всичко!)

	Когато мъдреца съгледа прожектора,
	за миг изумя от почуда,
	а после възбуден пое от ръката ми
	прекрасния наш осветителен уред
	и тръгна по белия свят.

	Аз дълго стоях посред парка зарадван:
	„Добрият старик! —
	Най-после ще може човек да намери!“
P$
