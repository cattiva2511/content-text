P>
	Днес случайно се зачетох в синята тетрадка,
	там, където своите мисли в стихове редувах
	и младежките копнежи в думи запечатвах,
	изповядвах, заклеймявах, честно — без преструвки.

	Стори ми се неуместно пак да се завръщам
	в спомените черно-бели, вплетени в листата,
	да ги пак съпреживявам, кротко — без прегръдка,
	вместо нови да потърся, давайки нататък.

	Уж случайно, а сърцето миг след миг се трогва
	от това, че е открило себе си отново,
	сгушено безброй години в кратичките строфи,
	като камък във земята някога заровен.

	И когато пак затворя синята тетрадка,
	стиховете си наивни дълго ще повтарям,
	мъчейки се да разкрия скритата загадка,
	на отминалото време смисъла забравен.
P$
