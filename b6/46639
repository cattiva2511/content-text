P>
	Последното стихотворение което написах
	не ми позволи да си тръгна от него.

	Колко ли стихотворения
	съм опитвал да редактирам след време
	но бях ги напуснал и връщане обратно нямаше
	а ето че това ме задържа във себе си

	Преглеждам бавно всяка нишка от която изтъкано е —
	да няма скъсано влакно случайно
	или несходство в цветове и аромати
	ала е всичко както подобава
	на най-красивото измежду всичките
	които съм изплитал.

	Нима безсмислено е вече да излизам
	Нима поезията с мене се сбогува?
P$
