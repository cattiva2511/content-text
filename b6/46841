	В гората имаше един дъб. Дебел-предебел, стар-престарял.
	Долетя един кълвач пъстър, шапката му червена, носът остър. По дънера скок-подскок с носа си чук-почук — потрака, поослуша се и започна да дълбае дупка. Поживя си в нея през лятото, отвъди си деца и отлетя.
	Мина зимата, пак настана лятото.
	Узна за тая дупка скорецът. Долетя. Гледа — дъб, на дъба — дупка. Ето за скореца къщурка. Попита:
	— Къщурке-мъщурке, кой живее в къщурката?
	От къщурката никой не отговори.
	Къщурката беше празна.
	Домъкна скорецът в дупката сено и слама, остана да си живее в дупката и да си отглежда децата.
	Една година живя, втора година живя — взе да съхне старият дъб, залющи се: уголеми се дупката, по-широка стана.
	На третата година за тая дупка узна жълтооката кукумявка.
	Долетя. Гледа — дъб, на дъба — дупка колкото котешка глава.
	Попита:
	— Къщурке-мъщурке, кой живее в къщурката?
	— Живя един кълвач пъстър с нос остър, сега живея аз — скорец, първи в гората певец. А ти що си?
	— Аз съм кукумявка — паднеш ли ми в ноктите, не ахкай. Нощем долитам — цоп! — и те поглъщам. Махай се вън от къщи, докато си цял!
	Уплаши се скорецът от кукумявката и отлетя.
	Кукумявката нищо не домъкна, така започна да си живее в дупката — върху своите перца.
	Една година живя, втора живя — залющи се старият дъб, разшири се дупката.
	На третата година за дупката узна катеричката. Пристигна. Гледа — дъб, на дъба — дупка колкото кучешка глава. Попита:
	— Къщурке-мъщурке, кой живее в къщурката?
	— Живя един кълвач пъстър с нос остър, живя скорец — първи в горицата певец, сега живея аз — кукумявката, паднеш ли ми в ноктите, не ахкай. А ти що си?
	— Аз съм катеричка, по клонките скачам, в дупките кротувам. Имам дълги зъбчета, остри като иглици. Излизай вън от къщурката, докато си цяла!
	Изплаши се кукумявката от катеричката, отлетя.
	Домъкна катеричката мъх и заживя в дупката.
	Една година живя, втора живя, а старият дъб се лющи, дупката става по-широка.
	На третата година за дупката узна една белка.
	Дотърча, гледа — дъб, до дъба — дупка колкото човешка глава. Попита:
	— Къщурке-мъщурке, кой живее в къщурката?
	— Живя един кълвач пъстър с нос остър, живя един скорец — първи в горицата певец, живя кукумявка — паднеш ли й в ноктите, не ахкай, сега живея аз, катеричката, по клонките дето скачам, в дупките кротувам. А ти що си?
	— Аз съм белката — злата горска хищница. Аз съм по-голямата сестра на пора, с мен не се закачай. Излизай от къщурката, докато си цяла!
	Изплаши се катеричката от белката и побягна.
	Нищо не домъкна белката, така започна да си живее в дупката — върху своята вълница.
	Една година живя, втора живя, лющи се старият дъб, разшири се дупката.
	На третата година узнаха за дупката пчелите. Гледат — дъб, а на дъба — дупка колкото конска глава. Въртят се, жужат и питат:
	— Къщурке-мъщурке, кой живее в къщурката?
	— Живя един кълвач пъстър с нос остър, живя един скорец — първи в горицата певец, живя кукумявка — паднеш ли й в ноктите, не ахкай, живя катеричка, по клонките дето скача и в дупките кротува, сега живея аз, белката — злата горска хищница. А вие кои сте?
	— Ние сме пчелен рой — заедно сме порой. Въртим се, жужим, жилим, плашим малки и големи. Махай се от къщурката, докато си цяла!
	Изплаши се белката от пчелите и побягна.
	Домъкнаха пчелите восък и заживяха в дупката. Една година живяха, втора живяха — лющи се старият дъб, разшири се дупката.
	На третата година узна за тая дупка мечката. Пристигна. Гледа — дъб, на дъба — голяма дупка като голям прозорец. Попита:
	— Къщурке-мъщурке, кой живее в къщурката?
	— Живя един кълвач пъстър с нос остър, живя един скорец — първи в горицата певец, живя кукумявка — паднеш ли й в ноктите, не ахкай, живя катеричка, по клонките дето скача и в дупките кротува, живя белката — злата горска хищница, а сега живеем ние — пчелен рой, заедно сме порой. А ти що си?
	— Аз съм Меца-мецана, при вас искам да остана!
	Покачи се на дъба, навря си главата в дупката, че като напъна! Разцепи дъба на две половини, а в него смятай колко години се беше събрало вълна
	и сено,
	и восък,
	и мъх,
	и пух,
	и перушинки,
	и прашинки, и пих-х-х!…
	От къщурката нищо не остана.
