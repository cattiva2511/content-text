P>
	През пролетна нощ под звезди затрептяли,
	под лунния сребърен сърп,
	аз спрях пред вратите на стария Дявол
	и чукнах, приведен от скръб.

	Посрещна ме тих и замислен, Мефисто
	и още от къщния праг
	с очи като никога пролетно чисти,
	погледна в сърцето ми чак:
	„Приятелю, мъка натегнала носиш!
	Да, мъка, която аз сам,
	носачът на тежката земна неволя,
	навярно бих носил едвам“…
	И Дяволът мълком диванът посочи.
	Опря върху стола си гръб.
	И почнах печалния разказ за мойта
	до днес несподеляна скръб:

	Аз имах приятел от детски години,
	по-близък от брат и баща.
	Пасяхме стадата със него двамина,
	с богатство едно — бедността.
	Пасяхме стадата и нейде, в душите,
	дълбоко, в най-чистия кът,
	зачена омраза към тия, които
	живееха с нашата смърт.
	Зачена омраза и буйни, и млади
	повика ни страшния бой!
	А в боя голям за човешката радост,
	как силен, как смел беше той!

	Аз имах приятел, с когото преминах
	със пушки и блян през смъртта.
	Но всичко предишно у него изстина
	на сетния бой в пепелта.
	Как стана така и защо, аз не зная!
	Да, мъката само тежи!
	Мефисто, ти мрака човешки дълбаеш,
	Мефисто, прозри и кажи!

	Безмълвният месец проблесна в стъклата
	със синкаво-мъртви лъчи,
	а вгледан през мен, Сатаната
	присви разгневени очи.
	Мефисто с гледци страховити прониза
	душевната бездна и аз
	усетих как той в глъбините й слиза,
	обжарван от огън и мраз.
	Бе някакъв миг и след миг, смъртно бледен,
	той стана и рече със страх:
	„Поете, отровната истина гледай,
	сам гледай това, що видях!“
	И Демона вдигна ръка. Пламна пламък,
	засъска, изви в колело
	и зърнах в богата с отблясъци гама
	събитие, вече било.

	Над село на хълма скалист и намръщен
	със моя приятел седим
	и гледаме как в богаташката къща
	сватбува хаджи Никодим.
	Разлива се вино, пияни сватбари
	с поклон благославят поред:
	„Честито, Хаджийо, снахица и дари,
	до друга година пък зет!“
	Но както съм вгледан, усещам, че кротко
	по рамото бутва ме той:
	„Нощес на хаджи Никодима имота
	сънувах, че станал е мой!“
	А после настръхва: „Хаджийска антико,
	все ти ли пари ще броиш?“
	… „Очите му виж — Сатаната извика —
	очите, очите му виж!“

	Погледнах и бризна ме зима,
	и близна ме нейният мраз:
	„Виж, той в нищетата поиска да има
	и злато, и сила, и власт.
	Към тия, които в богатство родени,
	крадяха от вас радостта,
	духът му роди не омраза свещена,
	духът му роди завистта…“

	И Дяволът спусна десница, пропъди
	видяното в пустия мрак.
	И без да ме гледа, закрачи прегърбен,
	обгърнат от сребърен зрак.
	Подухна ветрец, залюля отривисто
	заспалите стари стъкла
	и черният плащ на гърба на Мефисто
	разпери две черни крила!

	Прости, Сатана, но все пак не разбирам!
	Та в него живя храбростта!
	Нима завистта му е давала сила?
	Кажи ми, нима завистта?
	Мефисто пак вдигна ръка. Пламна пламък,
	засъска, изви в колело
	и пак във богата с отблясъци гама —
	събитие, вече било.

	По улици тесни вървят демонстранти
	с изпъкнали скули от глад.
	И вдигат се гневно червени плакати
	и тътне тревожният град.
	Над задух и пари тежат небосклони,
	млад стачник на стачка зове,
	в площади кръжат полицейски кордони
	и бич по лицата снове.
	В настръхнала битка сред група другари
	пак моят приятел и аз.
	Най-храбрите в бой с побеснели стражари
	отварят пътечка пред нас.
	Тай тръсва коса и след тях към площада
	се втурва разгърден и блед.
	Но конник го удря отзад из засада —
	залита и вика: „Напред!“

	Да стане помагам му. Той ме поглежда:
	„Удари ме лошо, боли! —
	И бързо додава: — Веднъж да спечелим,
	веднъж да спечелим, нали?“
	А смелост, а сила от погледа блика.
	„Да тръгваме, брат, що стоиш?“
	„Очите му виж! — Сатаната извика. —
	Очите, очите му виж!“
	Погледнах и в същия миг се наведох
	над плъзнала в мрак стръмнина.
	По нея Мефисто без път ме поведе,
	през мрак, към бездънни дъна:

	„И тъй, завистта, най-отровна отрова,
	обхвана го в своята власт.
	И по` мисли смътни набъбнаха в порив,
	зъл порив — хазартната страст.
	Бездънната, сляпата страст, що не знае
	ни мярка, ни страх, ни покой.
	Помами го тя срещу тях да играе
	и лудо увлече се той.
	И сетил очаквана лъвска печалба,
	в ръцете му партия — коз.
	А дълга и кървава беше играта,
	играчът, цял воля и мощ,
	че маса хазартна му стана борбата
	за утро след дългата нощ.

	Погледай, на алчните зеници в здрача
	не ври храбростта на герой,
	а рискът, безумният риск на играча,
	че всичко заложил е той.
	Заложил е той на безправните правото,
	на честните — честния път,
	заложил е той на безхлебните хляба,
	на храбрите — храбрата смърт.
	Заложил е щедро мечтите неясни
	за хубав човешки живот,
	заложил е той на хазартната маса
	със жест капиталът-народ!“

	Замая ме шемет: „Но аз чак от детство
	навсякъде с него вървях!
	Очите му гледах, делата, лицето!
	Как нищо до днес не разбрах!“
	„Единствен ли ти не разбрал си, поете?
	Огрян от голяма зора,
	той сам си повярва, че с истинност свети,
	той себе си сам не разбра…“

	Най-страшната мисъл във мен се промъкна
	и аз като луд изкрещях:
	„Мечтата, с която вървяхме през кърви,
	лъжа ли, лъжа ли е тя?!“
	„Постой! Овладей се!“ — отвърна Мефисто,
	прегърна ме топло и пак,
	с очи като никога пролетно чисти,
	погледна в сърцето ми чак:
	Не вдигай ръка срещу слънцето ярко,
	което в небето блести,
	че има на пътя ти легнала сянка.
	Не то е виновно, а ти!…

	Погледнах смутен под очи Сатаната.
	Той беше застанал до мен
	и рееше поглед навън в тъмнината,
	така изведнъж вдъхновен.
	Да, само в едничка секунда прераснал
	от Демон в едно тържество,
	той даваше образ на всичко прекрасно
	и грееше цял в зарево.
	Обвея ме радост и без да пошавна,
	аз поглед в лицето му впих,
	и вникнах в душата на стария Дявол
	до край, до светая светих…
	И мигом почувствал как расне в душата
	на вярата живия кълн,
	пристъпих на пръсти, открехнах вратата
	и тихо излязох навън.
P$
