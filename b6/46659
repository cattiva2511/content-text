P>
	С езиците, защо да крия,
	съвсем съм зле.

	Наистина добре владея
	и трънския, и шопския,
	но с два езика закъде съм,
	макар и да са западни.

	От яд, че съм такъв невежа,
	заех се и изучих
	езика на воловете.
	Един език е то, но нищо —
	надникнах все пак сред света
	на тия двукопитни.

	Та думата ми всъщност беше
	за оптимиста вол.
	Намерих го покрай реката
	и се разбъбрахме.
	Нали съм си един такъв,
	издрънках между другото,
	че днес животът на воловете
	не е съвсем добър!

	„Не, нямаш право — рече вола. —
	Живота на воловете
	сега е по-добър
	от всеки други път!
	Ти знаеш, някога човека
	ни впрягаше в ярем.
	Но някой изнамери трактор
	и повече не впрягат вола.
	Ти знаеш, храним се със слама.
	А сламата преди
	бе дълга две-три педи.
	Такава слама, братко мой,
	иди, че я дъвчи.
	Но техниката, слава богу,
	изобрети сламорезачки.
	А рязаната ситно слама
	е нещо друго.

	Щом стана дума за храната,
	ще кажа и това —
	ярмата ни преди години
	бе пълна с разни песъчинки.
	Защото, ако си припомняш,
	на всички водни воденици
	се ронеше самият камък.
	Но вече мелят с електричество.
	И стана друго.
	Изобщо сме добре!
	Да, много сме добре!

	Е, днеска повечко ни колят,
	така де — за месо…
	Но — и това ще се оправи!“
P$
