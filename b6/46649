P>
	По улицата вчера
	видях чудат човек.

	Пред тоз, пред оня спре,
	с ръце-крила изплеска,
	опъне тънка шия
	и викне — кукуригу.

	Ама че смехория.
	Навярно си е сръбнал.
	Огледах го внимателно.
	Не мяза на пиян.
	Тогава го попитах!
	„Какво е туй от тебе?“
	А той ми отговори:
	„Какво — не се е съмнало!“

	Усмихнах се насила:
	„Но как не се е съмнало?
	Я виж, доброто слънце
	е вече на зенита!
	Отивай да обядваш!“

	Не ме изслуша даже.
	Изтича, спря пред друг,
	с ръце-крила изплеска,
	опъна смешно шия
	и както вече знаете,
	проточи — кукуригу.

	Попитах минувачи:
	„Какъв е оня там?“
	Един от тях прокашля
	и ми отвърна пътем:
	„Какъв — изкукуригал!“
P$
