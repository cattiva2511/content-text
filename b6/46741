	В клуба на оптимистите цареше весела възбуда. Човек с гипсирана ръка разказваше с усмивка, как предния ден някакъв автобус превърнал колата му в купчина отпадъци.
	— Ха-ха! — засмя се той. — Отидоха всичките ми спестявания…
	Другите радостно се спогледаха. Отишли са не само спестяванията му, но и парите, които бе взел на заем от тях.
	Ето че вратата се отвори и влязоха двама души с ведри лица.
	— Вчера се ожених — рече единият и поръча на всички по чашка. — Ще живеем на тавана, докато спестим пари за жилище…
	— Бракът е най-хубавото нещо — викна му компанията.
	— Аз пък се разведох — съобщи другият и също поръча по едно пиене.
	Рекоха му, че свободата е най-голямото достойнство на човека.
	Отсреща, в клуба на песимистите седяха няколко угрижени хора.
	Един от тях се оплака, че е спечелил от лотарията, а другите кимнаха със съчувствие. Така де, ще си купи още една кола, още една вила и парите ще хвръкнат…
	— Роди ми се син — отбеляза дребничък мъж.
	Ядове значи, призна компанията и го почерпи за утеха. Отвориха бутилка „Розе“ с мисълта, че на този свят дори и във виното няма радост.
	Внезапно всички погледи се отправиха към отсрещния тротоар, където гореше клубът на оптимистите.
	— Няма страшно! Аз вярвам в прераждането — викна един от онези, миг преди да се срути покривът.
	„Лесно им е на оптимистите“, с досада си помислиха песимистите и си поръчаха още една бутилка.
