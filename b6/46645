P>
	Над парка пуст листа несметни
	роеше есенният ден.
	Погълнат в себе си, усетих,
	че крачи Дяволът до мен.

	Поспрях, намръщих се, а той
	ръце разтвори в тишината:
	— Не се гневи, поете мой,
	Привет на теб и красотата!
	Я виж каква стоцветна гама
	край нас раздипля есента.
	Ела да тръгнем тихо двама,
	където кажеш, по света!
	Я виж — над пъстрите била
	разгаря заник, рее ято,
	трептят мушици със крила,
	извезани от чисто злато.
	Я виж — в спокойната безбрежност,
	додето поглед стига чак,
	сребреят паяжинки нежни,
	събрали слънчевия зрак.
	Ела, вълнува есента
	във тоя миг тъй нежно бледа.
	Да, аз — връстник на вечността,
	на мигове не се нагледах.
	Ела, че всичко по земята,
	веднъж родено — мре без знак
	и само миг от красотата
	подминеш ли, не идва пак!

	Обгледах есенния ден,
	неизбродимите простори
	и безпричинно отегчен,
	с най-кухи фрази отговорих:
	— Е, да, Мефисто, тая есен,
	е есен само за поет
	и знам, ще бъде тъй чудесно
	да дойда с теб… но съм зает!
	Изобщо сложничко е, брат.
	(Часовника погледнах скрито.)
	Прости, отивам на доклад:
	„Каква да бъде критиката!“

	А той ме приближи с омраза.
	Извих глава и секнах дъх.
	Но пак познатият сарказъм
	ме бодна с острия си връх:
	— Чуй, няма нищо на света
	да дава толкоз безпогрешно
	представа за безкрайността,
	тъй както глупостта човешка!
	Каква да бъде критиката?!
	Да бе помислил миг поне! —
	И както ястреб нокти впива,
	впи пръсти в мойте рамене:
	— Иди, аз сила ще ти дам!
	Иди! — раздвижих се чевръсто,
	че Дявола от своя плам
	ми вля през дългите си пръсти.

	И облада ме страст безумна,
	престанах аз да бъда аз,
	И жест, и мимика, и дума
	бе в плен на демонската власт.
	Почувствах се като крилат,
	преминах гърбавото мостче
	и под разнежен листопад
	към клуба бързо се насочих.

	В салона къс, набит докладчик
	жестикулираше с ръка
	и сред покоя сънно-здрачен
	се лееха слова-река:
	— Под родния ни небосклон
	да критикува всеки може,
	но затова е нужен тон
	такъв, какъвто най подхожда.
	След туй, добре е да се пита,
	преди да пускаме стрели —
	в порядък е на критиката
	да бъде съгласувана, нали?
	И трето — без излишна страст,
	със мярка, с такт, навреме —
	такава критика и аз,
	и той, и всеки ще приеме!

	Неволно скочих зъл, задъхан,
	от демонския дух обзет.
	До мене някой ме настъпи,
	салона зашумя отвред.
	При все това надигнах глас:
	— Простете, че неканен ставам,
	но смятам, вече схванах аз
	най-ценното от мисълта ви.

	Най-първо, щом открия злото,
	да критикувам, но с финес,
	с безпримерен финес, защото
	и злото има своя чест.
	След туй — вежливости, цветя
	и съгласуване, додето
	приятничка не стане тя
	и за слуха и за сърцето.
	Накрая — щом я понакичим
	с изисканост, с финес, със тон,
	и злото ще я заобича
	и ще й стори чак поклон!

	Докладчикът смени лице.
	Измънка: — Дявол да го вземе! —
	И с разперени ръце
	избърса мокрото си теме.
	Но овладял се, замъдрува
	като професор със глупак:
	— Ти твърде смело критикуваш!
	Прекрасно!… Но не знаеш как! —
	Към сбраните възви глава
	и поучително отсъди:
	— На`, вижте пример за това
	каква не трябва тя да бъде! —
	Извърна се към мен отново
	и се изпъчи, смешно горд:
	— Не пролича от вашто слово,
	че критиката е подход. —
	Наля си мъничко вода.
	Отпи. По масата почука:
	— Даа, критиката… всъщност тя
	е някак си… талант… наука!

	Пресякох го със вик: — Чудесно!
	Наука казахте!… Тогаз
	предлагам нещо интересно
	и тъй примамливо за вас.
	О, напишете тежък труд
	на тема „Как се критикува“.
	Така ще станете прочут
	и няма много да ви струва.
	А после, както често става,
	един съвет, прецизно строг,
	ще ви присъди титла славна —
	академик критиколог.
	Да, да, представям си ви аз,
	в критиколожка дълга роба,
	четете лекции със глас
	ту смел, ту тайнствено задгробен.
	Студентите критиколози
	мълчат с благоговеен смут,
	сред светлия и грандиозен
	критиколожки институт!

	Огледах тихия салон,
	насядалите свити хора,
	и без да диря стил и тон,
	като магьосан заговорих:
	— Каква да бъде критиката?
	Да бе помислил миг поне,
	ти би усетил без да питаш,
	че тя е туй, което е.
	Пророчица на мъдростта,
	зачената сред глупостта ни.
	Правдив войник на съвестта,
	на пост в калта на пошлостта ни.
	Безсмъртна викаща надежда,
	родена в безнадежността.
	Победна радост, заплодена
	в страданието на света.
	Любов, която ни гори
	със въглена на свойта ярост.
	Пламтящ сарказъм, озарил
	най-чистата човешка вяра.
	Оръжие на времената,
	което те от страх трошат
	и без оръжие в борбата
	сами намират свойта смърт.

	О, гибелен човешки страх
	от истините й горчиви.
	Душиш я ти, но диша тя
	зад устните ни мълчаливи.
	Громиш я ти, но тя въстава
	в ръка с камшика на честта
	и разгромена, засиява
	в победната си правота.
	Каква да бъде?… Няма власт,
	ни смисъл нашата повеля.
	не ние нея, а тя нас
	какви да бъдем определя.

	Но в миг от мене Сатаната
	изтръгна демонския плам.
	Опомнен, секнах по средата:
	— Така е, да, но… де да знам! —
	Мълчаха хората край мен.
	Мълчеше бледият докладчик.
	Напуснах залата смутен
	и през града без път закрачих.

	Над парка пуст листа несметни
	роеше есенният ден.
	Погълнат в себе си, усетих,
	пак крачи Дявола до мен.
	Поспрях, погледнах го, а той
	ръце разтвори в тишината:
	— Добре дошъл, поете мой,
	привет, привет от Сатаната!
	Я виж каква стоцветна гама
	край нас раздипля есента —
	ела, да тръгнем тихо двама,
	че вече пада вечерта.
	А вечерта във твойта гръд
	ще влее сила непозната,
	че има още много път,
	да, много път до красотата!

	И Дяволът очи притвори.
	Огледа тихата земя.
	Понечи още на говори,
	но сви уста и онемя.
	Зави се в плаща си и пак
	до мен замислено закрачи.
	А над ромонещия парк,
	като по знак сгъсти се здрача.
	Звезда, политнала в простора,
	умря сред звезден океан.
	Потърсил в Демона опора,
	опрях на рамото му длан.

	А той, безмълвен, сгънал гръб,
	бе скрит от мрака и не виждах
	дали го мъчи адска скръб
	или пък промисли и грижи.
	Дали душата му се гърчи,
	отровена от пошлостта.
	Не виждах нищо — само бръчки,
	вдълбани бръчки от нощта…
P$
