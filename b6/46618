>	Действащи лица

	1. Панталей Писанджиев (писател, безработен)
	2. Нора Писанджиева (съпруга на Панталей, фризьор)
	3. Майстор (с бормашина)
	4. Антиквар
	5. Бизнесмен 1 (от горния етаж)
	6. Бизнесмен 2 (от горния етаж)
	7. Г-жа Дочева (медиатор, посредник на влияние)
	8. Началник на охраната (в бизнес клуб на горния етаж)
	9. Доктор (главен лекар в психиатрична клиника)
	10. Бандит 1 (член на Синдикат на градските бандити)
	11. Бандит 2 (член на Синдикат на градските бандити)
	12. Кандидат-цар (на лечение в психиатричната болница)
	13. Голям Началник


>
N	Действието се развива в град София — столица на България, някъде в началните десетилетия на двайсет и първи век. У гражданите се е изпарил оптимизмът, така характерен за началото на деветдесетте години на миналия век, и сега цари повсеместна унилост и неверие в бъдещето.


P>
	На живота сцената пред теб е
	в една история с кутия празна
	движена от чувства най-човешки
	алчност
	его
	суета
	и макар
	необикновена
	смешна
	и трагична
	тя съвсем не е епична

	Но когато

	гмурнал се дълбоко в своята душа
	незнаещ страх
	презиращ болка
	защото с болка всеки е заченат
	и види там
	лице на звяра
	не ще пропусне таз поквара
	скършил нея на мига
	превърнал делото си в своя вяра

	тогава

	знайно е от памтивека
	с искра не се гори човека
	но
	с искрица честност породена от сърцето
	от злото ражда се доброто.

	Човек!
P$


>	Действие първо

>>
N	Действието се развива в двустайния панелен апартамент на семейство Нора и Панталей Писанджиеви в софийския квартал Надежда.


>>	Сцена 1
#	Панталей Писанджиев, Нора Писанджиева

N	Спалнята в апартамента на семейство Писанджиеви.
N	Хладна неделна сутрин. Нора и Панталей се борят за завивката в леглото.


	__Нора__ _(сърдито)_ Мътните те взели, Панта! Пусни завивката!
	__Панталей__ _(стреснато пуска завивката)_ Извинявай, Норче.
	__Нора__ Не ти искам извиненията! Една неделя има в седмицата за наспиване, ама как да знаеш, като през останалите дни безделничиш и ти е все едно.
	__Панталей__ Ето завивката, на ти и възглавницата ми _(бута ги към нея)_
	__Нора__ Слушай, Панта! _(отхвърля завивката и сяда в леглото)_ Реших! Ако и тази седмица не си намериш работа — другата неделя си заминавам.
	__Панталей__ Къде?
	__Нора__ В Лом, къде? Вече предупредих мама.
	__Панталей__ _(също сяда в леглото)_ Недей! _(опитва се да я погали по главата, но тя избутва ръката му)_
	__Нора__ Седем години с теб! _(хваща се за главата)_ Боже мой! В квартал Надежда!
	__Панталей__ Ами гледай с надежда, Норче.
	__Нора__ И бръчки вече имам.
	__Панталей__ Не ги виждам.
	__Нора__ На`, тук на челото _(прокарва показалец хоризонтално през челото си)_ и тези в двата края на устните. Животът ми мина.
	__Панталей__ Превърнала си се в истинска жена.
	__Нора__ Не искам да съм жена. Искам да съм момиче.
	__Панталей__ Е, добре. Голямо момиче.
	__Нора__ Оф, не ми дрънкай врели-некипели. Знаеш ли какви момичета идват във фризьорския, а? Знаеш ли?
	__Панталей__ Това им е работата на момичетата.
	__Нора__ И какви разкрасяващи процедури правят, не само да замазват положението с едната му там прическа. Ама мъжете им пари изкарват, не са лентяи като теб.
	__Панталей__ Не съм такъв.
	__Нора__ Като не си такъв — намери си работа!
	__Панталей__ Та аз работя, само че ти не виждаш.
	__Нора__ На твоите драсканици ли се надяваш?
	__Панталей__ Не си ги чела.
	__Нора__ Че имам ли време? И какъв писател си, като никой не те издава? Защо никой не е чувал за писателя Панталей Писанджиев, а?
	__Панталей__ Ще чуят.
	__Нора__ Ще чуят друг път! Кой ще иска да посегне към писател с такова име? Я сложи там нещо по` така.
	__Панталей__ Че аз точно зад името си заставам.
	__Нора__ Трябва да звучи бестселърско. Пък твоето — хм, Панта, някой си. Сложи примерно Спидуотър, или нещо от сорта, ама да хваща окото.
	__Панталей__ И като хване окото, нали после ще трябва да се чете.
	__Нора__ Важното е човек дори в супера да е отишъл за сирене, да се спре пред книга с такова име, да се зачуди, да посегне.
	__Панталей__ Това не е литература, а стока. Тя затова е сложена при тоалетната хартия. Да вървят комплект.
	__Нора__ То пък в книжарницата кой ще посегне на Панта някой си.
	__Панталей__ Името, та името. Това не означава, че не съм автор. Пиша, а това ме изтощава.
	__Нора__ На мен във фризьорския салон да не ми е по-леко?
	__Панталей__ Нощем не спя, разигравам наум сюжети.
	__Нора__ Така ти се пада.
	__Панталей__ Строя сцени. Провеждам диалози. Страдам.
	__Нора__ Страдай! Ама като отворя хладилника, твоето страдание не го е напълнило. Празен. Ако не съм аз…
	__Панталей__ Знаеш, че е временно.
	__Нора__ Безотговорен си и това е! Уредих те контрольор в Градския транспорт, а ти избяга.
	__Панталей__ Че там нали ме пребиха? Не е за мен.
	__Нора__ Не било за него. Че какво толкова? Няколко шамара.
	__Панталей__ И юмруци, ритници.
	__Нора__ Е, добре.
	__Панталей__ И бастун с извита дръжка.
	__Нора__ Извита, права, все тая.
	__Панталей__ Да, ама на моя гръб.
	__Нора__ И какво толкова стана?
	__Панталей__ Лека телесна повреда, ето какво стана.
	__Нора__ Ами лека е, нали това казвам.
	__Панталей__ И седмица в болницата.
	__Нора__ Оф, не ми припомняй, че що пари заминаха там…
	Можеше да излезеш от болницата още на втория ден, а не да се излежаваш като фараон в саркофаг цяла седмица.
	__Панталей__ Щом бях в състояние да ходя.
	__Нора__ Започни да плащаш сметките и друга песен ще запееш. Утре си подаваш молбата и се връщаш в градския!
	__Панталей__ И пак да ме пребият!
	__Нора__ Ами да те пребият, като не си затваряш очите, когато трябва.
	__Панталей__ Че нали точно за това ми плащат. Да не си затварям очите.
	__Нора__ Че ти и мен ще ме глобиш така! Обаче отказвам да те издържам повече. Отивам при мама и само революция може да ме спре.
	__Панталей__ Ще стане, ако трябва!
	__Нора__ Какъв си шут, Панта.
	__Панталей__ Шут?
	__Нора__ Да — шут.
	__Панталей__ Ами като се замисля… _(почесва се по главата)_ Шут може да не е лоша роля. Че и добре платена.
	__Нора__ Ще те търпя без работа още само седмица. После заминавам при мама в Лом. Дай завивката! _(дърпа завивката и се завива през глава)_
N	Панталей, облечен в пижама, става, обува чехли и с тихи стъпки излиза от спалнята.


>>	Сцена 2
#	Нора Писанджиева, Майстор (зад стената)

N	Спалнята в апартамента на Нора и Панталей Писанджиеви.
N	Нора Писанджиева е в леглото, върти се и се опитва да заспи. От съседния апартамент се чува силен звук от бормашина.


	__Нора__ _(отхвърля завивката от главата си и вика)_ Простациии! Кой ви докара в София бе? Тук да не ви е промишлена зона? _(мята завивката обратно върху главата си)_
N	Бормашината спира за малко, но само след миг отново се включва. Към нея се присъединява и втори инструмент — чук. След кратка пауза Нора отново показва лицето си.
	__Нора__ Алооо, майсторе! Днес е неделя. Ходи пий едно кафе. Ама дъълго.
N	Бормашината спира, но чукът продължава да блъска.
	__Нора__ Хайде бе, и другарчето да спира! Двете кафета са от мен. Обадете се после за парите_(снижава глас)_ Пък може и вкъщи да свършите нещо полезно, че този моя… Пък да го вземете на работа с вас, а? Стига се е лиготил с това писане. Занаят му трябва, занаяят. _(Провиква се силно)_ Алооо, майсторе, имате ли нужда от чирак?
N	Чукът спира да блъска.
	__Майстор__ _(вика през стената)_ Какво може?
	__Нора__ _(силно)_ Ами… Не знам.
	__Майстор__ Да бърка цимент може ли?
	__Нора__ Ако не може — ще погледне в интернет. Някое клипче там… Как се бърка цимент — като за профани.
	__Майстор__ Профан ли е?
	__Нора__ А, не е. Интелектуалец е.
	__Майстор__ Значи безполезен.
	__Нора__ _(снижава глас)_ Е, чак пък.
	__Майстор__ Здрав ли е?
	__Нора__ Подсмърчаше миналата седмица и кашляше, ама сега си е на крака.
	__Майстор__ Мускули има ли, питам.
	__Нора__ _(след кратко мълчание)_ Не бих казала.
	__Майстор__ Нищо не разбрах.
	__Нора__ Какво не разбра?
	__Майстор__ Мускули, бре! Има или няма?
	__Нора__ Няма.
	__Майстор__ Е, за к’во става тогава?
	__Нора__ _(на себе си)_ То и аз се чудя_ (провиква се)_ Ама може да ви оправя сметките, или нещо такова.
	__Майстор__ Наш’те сметки са прости. Дръж си го там!
N	Бормашината се включва, чукът започва да удря.
	__Нора__ Простаци!


>>	Сцена 3
#	Нора Писанджиева, Панталей Писанджиев

N	Спалнята в апартамента на Нора и Панталей Писанджиеви.
N	Влиза Панталей, облечен в анцуг. Бормашината и чукът са спрели.


	__Панталей__ Чу ли чука, Норче?
	__Нора__ Подиграваш ли ми се, а? Подиграваш.
	__Панталей__ Чула си го.
	__Нора__ Та ние сме в Надежда!
	__Панталей__ Ами смени го с всяко друго място, щом искаш. Това е! Чукът си е чук.
	__Нора__ _(хваща се за главата)_ Какво израстване пропуснах! Каква кариера! Ама не — с теб ще живея. Тук!
	__Панталей__ Нищо не си пропуснала, Норче. Освен Коледното тържество на колежките миналата година.
	__Нора__ Пак заради теб.
	__Панталей__ Но пратиха парче от печената пуйка на следващия ден.
	__Нора__ Беше жилава вече. Яж ти вчерашна пуйка.
	__Панталей__ Ял съм.
	__Нора__ Не се заяждай, Панта!
N	Нора покрива главата си със завивката, но само след миг отново се показва.
	__Нора__ Какво ли разбираш ти от професионално израстване. Та, кажи сега за чука.
	__Панталей__ _(ентусиазирано)_ Чукът блъска, нали? И както блъска, така намества мислите в главата ми.
	__Нора__ _(иронично)_ Сериозно!
	__Панталей__ Като модулите в играта Тетрис. Всяка мисъл има собствена форма и съответства на точно определено място в целия пъзел. Когато го наредиш в хоризонтала, преминаваш на следващо ниво.
	__Нора__ Това ли дойде да ми кажеш в неделя сутрин?
	__Панталей__ Същото като в сюжетите. Всичко трябва да се подреди в определен ред, в определено време и с определени герои.
	__Нора__ _(маха с ръка подигравателно)_ Е, ти си силен в сюжетите.
	__Панталей__ Между другото, къде са двете златни пари, които ни подариха на сватбата?
	__Нора__ Не смей да ги пипаш, злодей!
	__Панталей__ И празна кутия ми трябва.
	__Нора__ Не ме занимавай повече! Изпразни си сам някоя, щом искаш.
	__Панталей__ Сюжет, Норче! Мисъл.
	__Нора__ Оф, Панта. Другата седмица заминавам за Лом.
N	Нора, облечена в пижама, става и замята покривката върху леглото. Двамата с Панталей излизат от спалнята. Бормашината и чукът отново се включват на работа.


>>	Сцена 4
#	Нора Писанджиева

N	Спалнята в апартамента на Нора и Панталей Писанджиеви.
N	Нора Писанджиева, облечена в домашен халат, влиза в спалнята и слага ухо на вратата.


	__Нора__ Излезе ли тоя човек? Хм, шматка такава. Още е тук. _(изправя се)_ Пък аз ще се правя на сърдита и няма да излизам. Стига е вирил краци на дивана по цял ден. Ама и аз добре го наредих. Ей, мама му стара, това са мъжете! Само ултиматум ги оправя. Женският ултиматум е като оръдеен залп право в корпуса на дървен кораб. Разбива го на трески и го потопява за секунди. И ако не му подадеш ръка, то тогава… Е, аз ще му я дам. Къде ще търся друг? Че какво му е на Пантата? Да не е по-лош от другите? Пък и мама едва ли има нещо против да й погостувам малко. (провиква се) Панта! Пантааа!


>>	Сцена 5
#	Нора Писанджиева, Панталей Писанджиев

N	Спалнята в апартамента на Нора и Панталей Писанджиеви.
N	Влиза Панталей, който още е по анцуг.


	__Панталей__ Тук съм, Норче, стига си викала. Все пак е неделя.
	__Нора__ Кажи го на онези с бормашината и чука. _(обръща се към стената)_ Алооо, майсторите! Тука ли сте, бре?
N	Оттатък стената никой не се обажда. Бормашината и чукът също не се чуват.
	__Нора__ Значи, уредила съм те с работа. Отиваш да бъркаш цимент и точка!
	__Панталей__ Не ми отива.
	__Нора__ А да вириш краци на дивана по цял ден ти отива!
	__Панталей__ Е, нали имам цяла седмица да си намеря работа?
	__Нора__ И нито ден повече!
	__Панталей__ _(вдига тържествено длан)_ Дадено.
	__Нора__ Тия ни разбиха съня (сочи към стената), пък сега сигурно си пият кафето.
	__Панталей__ Пуснах кафеварката.
	__Нора__ Поне нещо си свършил.
	__Панталей__ Ти отивай, а аз идвам след минутка.
	__Нора__ И да не те чакам!
	__Панталей__ Сегичка.
N	Нора излиза от стаята и Панталей остава сам.


>>	Сцена 6
#	Панталей Писанджиев, Майстор (зад стената)

N	Спалнята в апартамента на Нора и Панталей Писанджиеви.
N	Панталей обикаля напред-назад.


	__Панталей__ Хм, къде ли е скрила златните парички?
N	Кляка и започва да шари с ръка под леглото.
	__Панталей__ Притрябвали са й на Норчето паричките. Хич не й трябват, ама на — пази ги. Взимам ги за седмица-две, пък после… Ще види тя кой е Панталей Писанджиев и какво може! Аа-ма-ха! Ама тя да ми намира всякаква си там работа… Няма да стане! _(изправя се на крака и сочи вратата)_ Ей, ама и тя е дявол, значи. Ултиматум, братче. Женският ултиматум е като удар на шпага право в сърцето на мъжа и броня за него няма. Виж, да бяха сълзи, с целувки да ги попия, а то… _(навежда се и бърка под матрака)_ Ооо, къде били! _(изважда малка кутийка за бижута и я отваря)_ И двечките! _(изважда парите и ги прибира в джоба на анцуга си, а кутийката връща обратно под матрака. Изправя се)_
	__Майстор__ _(провиква се зад стената)_ Алооо, интелигенцията. Ще бъркаш ли цимент, бре?
	__Панталей__ _(върти глава и се ослушва)_ Някой викна ли?
	__Майстор__ Викна, викна, ами. Ще бъркаш ли цимент, питам?
	__Панталей__ Ще бъркам, ама друг път! _(завърта пръст на слепоочието си)_ И тоя луд някакъв. _(провиква се към стената)_ Това с цимента го нямам в сценария.
	__Майстор__ Гледай да не объркаш сценария, братче, че втора покана нема да има.
	__Панталей__ Ти не бери грижа за него. Гледай си там дупките_(обръща се в посока вратата)_ Идвам, Норче! _(излиза от спалнята)_
N	Бормашината от другата страна на стената се включва отново.


>	Действие второ

>>
N	Действието се развива на няколко места в София, както и в една психиатрична клиника в околностите на града.


>>	Сцена 1
#	Антиквар, Панталей

N	Малък антикварен магазин в сутерена на стара кооперация в центъра на града.
N	В средата на помещението е разположено бюро с настолна месингова лампа. На бюрото е закачена голяма табела „Антиквар“. Зад бюрото седи продавачът и търка с парцал малка ониксова пирамида.


	__Антиквар__ Машина на времето, а? Как ли пък не. На краставичар — краставици ще продават.
N	Върти пирамидата от всички страни. Включва лампата, вади от бюрото огромна лупа и започва да се взира в нея.
	__Антиквар__ Че и знаци липсват. _(вдига глава и се ослушва)_ Какво беше това?
N	Антикварят завива с парцала пирамидата и я оставя на бюрото. Става, отива до вратата и я отваря, но там няма никой. Затваря вратата, връща се и сяда на бюрото. Отвива пирамидата и я взима в ръце. Започва да я разглежда и леко да я почуква с показалец.
	__Антиквар__ Ей, ама и аз съм един… Никой няма! Ни бандит, ни дявол. Ама и клиент не е. Като че свършиха малоумниците с пари.
N	Оставя пирамидата и отваря едно по едно чекмеджетата. Пъшка, рови в тях, но не намира това, което търси. Връща вниманието си върху пирамидата.
	__Антиквар__ Само да втрия пясък в основата и готово. Стара си е, без съмнение. Ще я пробутам някому, как не! Ама чак машина на времето…
N	На вратата се почуква.
	__Антиквар__ _(стреснато)_ Кой е там?
N	Почукването се повтаря. Антикварят оставя пирамидата на бюрото, става и отваря вратата. На прага стои Панталей и държи в ръце картонена кутия. Той е по анцуг, а на главата му стои тривърха цветна шапка със звънчета.


>>	Сцена 2
#	Антиквар, Панталей

N	Антикварен магазин.
N	Антикварят държи отворената врата, а отвън, Панталей наднича над рамото му.


	__Антиквар__ _(оглежда Панталей)_ Не съм поръчвал пица.
	__Панталей__ Обиждате ме. _(поглежда през рамото на антикваря навътре в магазина)_ Това е антикварен магазин, нали?
	__Антиквар__ _(сочи бюрото с надписа)_ Има табела.
	__Панталей__ Дошъл съм тук по една работа. Нещо като сделка.
	__Антиквар__ _(с широка усмивка)_ Сделка ли? Ами защо не започнахте направо с това? Заповядайте, господине!
	__Панталей__ _(пристъпя навътре)_ Дааа. Станах господин.
	__Антиквар__ Ама, моля ви се!
N	Панталей поставя кутията на бюрото.
	__Антиквар__ _(сочи кутията)_ Какво е това?
	__Панталей__ _(разсейва се)_ Интересен предмет_(взима пирамидата от бюрото на антикваря)_
	__Антиквар__ _(застава зад рамото на Панталей и шепне)_ Оригинална — давам честната си дума. Много е стара.
	__Панталей__ Така ли? Колко?
	__Антиквар__ Ами…
	__Панталей__ Не е по-стара от мен. _(иронично)_ Давам честната си дума.
	__Антиквар__ _(с престорено възмущение)_ Но аз съм дал…
	__Панталей__ _(раздразнено прекъсва антикваря)_ Вие нищо не сте дал. Вие само вземате.
	__Антиквар__ Това е машина…
	__Панталей__ Замълчете, де! Приключихме въпроса. Сега на работа и по същество. _(оставя пирамидата на бюрото)_ Вие сте професионалист, нали?
	__Антиквар__ Иска ли питане.
	__Панталей__ Имате клиенти?
	__Антиквар__ Много!
	__Панталей__ А конкуренцията как е?
	__Антиквар__ _(маха с ръка)_ Гадост!
	__Панталей__ Така ли?
	__Антиквар__ Казвам ви: бягайте далеч от тях!
	__Панталей__ Защо?
	__Антиквар__ Лъжци и измамници.
	__Панталей__ Сериозно?
	__Антиквар__ Фалшификатори на предмети.
	__Панталей__ Хайде бе!
	__Антиквар__ Заклевам се.
	__Панталей__ Виж ти!
	__Антиквар__ С една дума — престъпници.
	__Панталей__ Колко срамно.
	__Антиквар__ Нямат срам, господине.
	__Панталей__ Не! Това е ужасно! Ще трябва да бъдат наказани!
	__Антиквар__ Несъмнено.
	__Панталей__ И ще бъдат.
	__Антиквар__ _(смутено)_ Да се върнем на темата.
	Покажете какво има в кутията най-после!
	__Панталей__ Празна е, но ще бъде напълнена с царски парички.
	__Антиквар__ Но ние нямаме цар!
	__Панталей__ А ни е нужен.
	__Антиквар__ И защо?
	__Панталей__ Защото съм шут и съм безработен.
N	Антикварят застива и двамата безмълвно се гледат известно време.
	__Антиквар__ Вие сте луд!
	__Панталей__ Добре. Отивам при конкуренцията _(взима кутията)_
	__Антиквар__ Стойте! _(Антикварят хваща ръката на Панталей)_ А каква е сделката?
	__Панталей__ Вие ще ми помогнете и тогава щом веднъж напълним кутията с парички, ще има и за двама ни.
	__Антиквар__ Да речем, че повярвам. И откъде ще се вземе този цар?
	__Панталей__ Ще си го направим.
	__Антиквар__ Хайде сега — пак щуротии. Как ще стане?
	__Панталей__ Оставете на мен. Трябва ни само да намерим амбициозен глупак. Необходимото условие е да има голямо его.
	__Антиквар__ Че кой ще избере такъв човек за цар?
	__Панталей__ Никой няма да го избира. Става дума за технология, свързана с прецизно разпределяне и изразходване на значителни финансови средства.
	__Антиквар__ Какви ги плещите?
	__Панталей__ Накратко казано: пари. Вие сам ли си избрахте днешните?
	__Антиквар__ _(замислено)_ Като стана дума за това, _(снижава глас)_ на тези никога не съм им имал доверие.
	__Панталей__ А на предишните?
	__Антиквар__ _(маха с ръка)_ Същата стока.
	__Панталей__ Видяхте ли? Системата е така измислена.
	__Антиквар__ Да, но това… _(снижава глас и се оглежда)_ Това е заговор срещу властта!
	__Панталей__ Да разбирам ли, че се отказвате от сделката?
	__Антиквар__ За бога, не викайте! Ума ли си загубихте? Тук и стените имат уши _(бързо отива до вратата, отваря я и се оглежда навън. Видимо успокоен, затваря и се връща при Панталей)_ А как да съм сигурен, че ще получа обещаното?
	__Панталей__ Имате честната ми дума.
	__Антиквар__ _(пренебрежително маха с ръка)_ Не струва и пукнат грош.
	__Панталей__ Моята обаче идва със златно покритие. _(бърка в джоба и показва златна монета)_
	__Антиквар__ Това вече е друго. Нека помисля.
	__Панталей__ Няма какво да мислите! Намерете корона и някой самовлюбен перко, че да му я нахлупим. Останалото е моя грижа.
	__Антиквар__ Сложно.
	__Панталей__ Никак даже. Подозирам, че познавате някой, на когото вече сте пробутвали царски неща.
	__Антиквар__ _(слага ръка на сърцето си)_ Кълна се — само истински!
	__Панталей__ Бас давам, че се кичи с тях.
	__Антиквар__ Пълна откачалка.
	__Панталей__ Това е нашият човек!
	__Антиквар__ Работата е тънка, господине. Изисква обмисляне, планиране, подход.
	__Панталей__ _(подава златната пара на Антикваря)_ Това надявам се да Ви е от полза в обмислянето, планирането и подхода.
N	Антикварят набързо преценява стойността на парата и я прибира в джоба си.
	__Антиквар__ Полезно е. Но работата е там, че всичко това е твърде опасно.
	__Панталей__ Това ще намали ли напрежението? _(Панталей изважда втора златна пара и я бута в ръката на Антикваря, който прибира и нея)_
	__Антиквар__ Несъмнено! Но имайте предвид, че трябва да се приложат прецизни…
	__Панталей__ Престанете! Ако продължавате да се пазарите с мен, ще отида при друг!
	__Антиквар__ Стойте, де! Какъв сте обидчив! Все ще измислим нещо.
	__Панталей__ Подозирам, че дори знаете къде се намира нашият кандидат.
	__Антиквар__ Възможно е.
	__Панталей__ _(вдига три пръста пред лицето на антикваря)_ Три дни! Намирате ми корона и цар, или сделката отпада.
N	Панталей взима кутията, обръща гръб на Антикваря и излиза от магазина.


>>	Сцена 3
#	Антиквар

N	Антикварен магазин.
N	Останал сам, Антикваря приближава вратата и леко я открехва, за да погледне навън. След като се убеждава, че Панталей си е тръгнал, затваря и сяда на бюрото. Изважда двете златни пари и ги оглежда, като се опитва да измери тежестта им на ръка. Видимо доволен, прибира парите обратно в джоба си.


	__Антиквар__ _(замислено)_ Виж ти! Откачалките в града продължават да се множат. Онзи ден ми оставиха машина на времето, днес пък се срещнах с царски шут. Щял да си направи цар. Хм! Глупак или гений, все едно. Ще му подрежат крилцата и на него, то е ясно. Но кой съм аз, че да се бъркам. Парите не миришат, нали? _(потупва джоба с парите)_
N	Антикваря завива пирамидата с парцала и я прибира в едно от чекмеджетата на бюрото. Докато облича палтото си, внимателно оглежда магазина. Уверен, че всичко е наред, излиза.


>>	Сцена 4
#	Бизнесмен 1, Бизнесмен 2, г-жа Дочева

N	Частен бизнес клуб на горния етаж в къща от старата градска част. Огромни кожени кресла и ниска дъбова маса са част от интериора.
N	Върху креслата са се настанили двама мъже (Бизнесмен 1 и Бизнесмен 2) и една жена (г-жа Дочева). Веселят се и вдигат наздравици. Мъжете пият уиски, а дамата шампанско.


	__Бизнесмен 1__ _(вдига чаша)_ Приятели мои, да пием за нас!
	__Бизнесмен 2__ А така! Наздраве!
	__Г-жа Дочева__ Наздраве!
N	Чукат чашите и отпиват.
	__Г-жа Дочева__ _(вдига чаша)_ Предлагам да пием и за онези, които изобщо не подозират за нас, но винаги гласуват за нашите хора. Така се получава.
	__Бизнесмен 1__ И така е измислено. Наздраве!
	__Бизнесмен 2__ Наздраве!
N	Чукат чаши, отпиват и ги оставят на ниска маса.
	__Г-жа Дочева__ Тези последните са ми особено важни. Какво да ги правиш, миличките, като са неуки. Поне да са ни живи, че без тях не можем.
	__Бизнесмен 1__ Неуки и неосведомени.
	__Бизнесмен 2__ Направо са си прости.
	__Г-жа Дочева__ И аз това казвам: простите са и най-полезни.
	__Бизнесмен 2__ А ние сме специални.
	__Бизнесмен 1__ И вечни.
	__Бизнесмен 2__ Тихо да не чуят големите началници. Не че имат интерес да ни сменят де, но все пак…
	__Бизнесмен 1__ _(обръща се към г-жа Дочева)_ Ти защо мълчиш? Това е по твоята част. _(Бизнесмен 2 също се обръща към г-жа Дочева. Гледат я изпитателно)_
	__Г-жа Дочева__ Държим нещата под контрол.
	__Бизнесмен 1__ _(вдига чаша си от масата)_ Един за всички!
	__Г-жа Дочева и Бизнесмен 2__ _(заедно)_ И всички за един!
N	Чукат чаши и отпиват. На вратата се чука.
	__Бизнесмен 1__ _(обръща глава към вратата)_ Влез!


>>	Сцена 5
#	Бизнесмен 1, Бизнесмен 2, г-жа Дочева, Началник охрана, Панталей

N	Частен бизнес клуб на горния етаж в къща от старата градска част.
N	Влиза началникът на охраната придружен от Панталей, който е по анцуг и носи на главата си шутовската шапка.


	__Началник на охраната__ _(сочи Панталей)_ Тоя смешник, без да говори с вас, нямало да си тръгне. Да го изхвърля, нали? _(хваща Панталей за лакътя)_
	__Бизнесмен 1__ Чакай да го видим, че ми стана интересно! _(обръща се към Панталей)_ Ти по какъв въпрос?
	__Панталей__ За парите.
	__Бизнесмен 1__ Сега пък стана още по-интересно.
N	Бизнесмен 1 маха с ръка към началника на охраната, който пуска лакътя на Панталей и излиза от клуба.


>>	Сцена 6
#	Бизнесмен 1, Бизнесмен 2, г-жа Дочева, Панталей

N	Частен бизнес клуб на горния етаж в къща от старата градска част.
N	Бизнесмен 1, Бизнесмен 2 и г-жа Дочева седят на креслата, а Панталей стои прав до вратата.


	__Бизнесмен 1__ Кой те прати бе, момче? Онези от долния етаж си правят майтап, а?
	__Панталей__ Сам дойдох.
	__Бизнесмен 1__ И за какво е този цирк? _(сочи шапката на Панталей)_
	__Панталей__ Длъжността ми го налага. Аз съм шут.
N	Бизнесмен 1 и Бизнесмен 2 изпадат в неудържим смях.
N	Г-жа Дочева наблюдава мълчаливо.
	__Бизнесмен 1__ _(сочи Панталей)_ Чухте ли го? Шут!
	__Панталей__ Дошъл съм да се разберем за парите.
	__Бизнесмен 1__ Кои пари?
	__Панталей__ Паят, кокала, сухото, или както там му се вика.
	__Бизнесмен 1, Бизнесмен 2__ _(в един глас)_ — Каквооо!?
	__Панталей__ Така де, като се обърне палачинката, ще е късно. Кацата с меда ще се претърколи далеч от вас, недосегаема за ръцете ви.
	__Бизнесмен 1__ Даваш ли си сметка къде се намираш?
	__Панталей__ Ами нали затова съм тук? Ще имаме нов цар.
	__Г-жа Дочева__ Опа-а!
N	Бизнесмен 1, Бизнесмен 2 и започват да се смеят. Г-жа Дочева става и приближава Панталей. Гледа го с интерес.
	__Панталей__ Аз съм шут и като такъв, ще съм постоянно покрай него. Така ще имам възможност дискретно да насочвам неговите действия.
	__Бизнесмен 1__ Какво значи това?
	__Панталей__ Царските поръчки.
	__Бизнесмен 2__ Е, сега вече ще извикам охраната.
	__Г-жа Дочева__ Я чакайте! Слушайте човека!
	__Бизнесмен 1__ _(към Панталей)_ Та за какво си дошъл?
	__Панталей__ Ще трябва да финансирате неговото избиране. Знаете как става.
N	Бизнесмен 1 и Бизнесмен 2 отново изпадат в смях и започват да се побутват един друг. Г-жа Дочева обикаля около Панталей, оглеждайки го от всички страни.
	__Бизнесмен 1__ Циркът е пълен.
	__Панталей__ Е, щом е така, аз тръгвам.
	__Бизнесмен 1__ Къде?
	__Панталей__ Да намеря други.
	__Бизнесмен 2__ _(скача от креслото)_ Само да си посмял!
	__Панталей__ Да видим!
	__Бизнесмен 1__ Спокойно бе, момче! Нещата не стават така на момента. Иска се обмисляне, планиране, средства…
	__Панталей__ Това съм го чувал вече.
	__Бизнесмен 2__ _(приближава Панталей и го боде с показалец по рамото)_ Много кеш трябва. Дори не може да си представиш колко.
	__Панталей__ _(Панталей прави гримаса от болка)_ А кацата с меда?
	__Г-жа Дочева__ Ти за царските поръчки ще се погрижиш, нали така?
	__Панталей__ Нали това казвам.
	__Бизнесмен 1__ Дай ни малко време.
	__Панталей__ Имате три дни.
	__Бизнесмен 1__ Три дни!
	__Панталей__ И нито секунда повече.
	__Бизнесмен 2__ Я седни да пийнем, пък да помислим.
	__Панталей__ Друг път. Хайде, успешен ви бизнес! Сам ще намеря изхода _(излиза от клуба и затваря вратата след себе си)_


>>	Сцена 7
#	Бизнесмен 1, Бизнесмен 2, г-жа Дочева

N	Частен бизнес клуб на горния етаж в къща от старата градска част.
N	Бизнесмен 1 седи на креслото, а г-жа Дочева и Бизнесмен 2 стоят прави.


	__Г-жа Дочева__ Това беше, господа! Колкото и добре да живее човек, идва ден, и на вратата се появява проблем във формата на шут. _(вдига чашата с шампанско и театрално отпива голяма глътка)_
	__Бизнесмен 1__ _(ядно)_ Как пък на нас да се случи!
	__Г-жа Дочева__ Трябва да решим.
	__Бизнесмен 2__ _(сяда на креслото)_ Даде ни три дни, все пак. Не е спешно.
	__Г-жа Дочева__ _(към Бизнесмен 2)_ Стискаш ли се?
	__Бизнесмен 2__ Все ще се намери някоя пара, ама не в това е въпросът.
	__Бизнесмен 1__ Вие сте ненормални! И защо да му вярваме на тоя?
	__Г-жа Дочева__ Няма какво да се мисли. Тоя не говори празни приказки. Иначе защо ще се появи тук?
	__Бизнесмен 1__ Ами ако останем на сухо?
	__Г-жа Дочева__ Именно.
	__Бизнесмен 2__ А какво ще кажат големите началници?
	__Бизнесмен 1__ Ще ни издухат, ето какво. Тях и без това не им пука за нас.
	__Г-жа Дочева__ Ами ако се закачим към едни други началници?
	__Бизнесмен 2__ _(оживява се)_ Може ли?
	__Г-жа Дочева__ Че нали това ми е работата?
	__Бизнесмен 2__ Ами да! Като се замисля, що пък да няма цар? Ние ще сме си на мястото.
	__Бизнесмен 2__ Няма да ги допуснем тия от долния етаж да се качат тук. Те са наглеци бе! Като зинали едни гърла… Все тъпчат в тях, тъпчат.
	__Бизнесмен 1__ Ненаяли се!
	__Бизнесмен 2__ Аз такова нещо никога не съм виждал. Че колко стомаха има човек?
	__Бизнесмен 1__ Цялата държава ще опоскат.
	__Бизнесмен 2__ Като нищо ще я опоскат.
	__Бизнесмен 1__ _(слага ръка на сърцето си)_ Трябва да спасим майка България от тях.
	__Бизнесмен 2__ И аз така казвам.
	__Г-жа Дочева__ Стига приказки! Или ние, или те!
	__Бизнесмен 1 и Бизнесмен 2__ _(в един глас)_ Ние!
	__Г-жа Дочева__ А така! Решено, значи. Да свършим това родолюбиво дело.
	__Бизнесмен 2__ И спешно да търсим нови началници, значи. _(сочи към г-жа Дочева)_ Ти ще се заемеш.
	__Г-жа Дочева__ Както винаги.
	__Бизнесмен 2__ Обаче шутът не каза кой ще е царят.
	__Бизнесмен 1__ Какво ти пука? Стига да е наш.
	__Г-жа Дочева__ Наш ще бъде.
	__Бизнесмен 1 и Бизнесмен 2__ _(вдигат чашите и в един глас)_ Да бъде и да пребъде!
	__Г-жа Дочева__ _(става)_ Е, аз тръгвам.
	__Бизнесмен 1__ Тръгвай.
	__Бизнесмен 2__ Успех!
	__Г-жа Дочева__ Вие съберете парите!
N	Г-жа Дочева излиза от клуба.


>>	Сцена 8
#	Бизнесмен 1, Бизнесмен 2
N	Частен бизнес клуб на горния етаж в къща от старата градска част.
N	Бизнесмен 1 и Бизнесмен 2 седят на креслата и пият уиски.
	__Бизнесмен 1__ Тая Дочева е мръсница и ти го знаеш. Отдавна ни крои шапка.
	__Бизнесмен 2__ Не думай! Обаче няма какво да се прави. Без началниците нищо не става. Няма да ни пуснат да гепим келепира.
	__Бизнесмен 1__ И точно тук не можем без нея. Те не контактуват с никой друг.
	__Бизнесмен 2__ Така е, мамка му. Дяволска схема.
	__Бизнесмен 1__ А тая само пари иска да цица.
	__Бизнесмен 2__ Ненацицала се и тя! Колко още да й даваме?
	__Бизнесмен 1__ На всичко е способна гадината.
	__Бизнесмен 2__ Да рискуваме ли?
	__Бизнесмен 1__ Не! Никакъв риск не трябва да има! С цар или без цар, нашето не се губи.
	__Бизнесмен 2__ Значи, залагаме на сигурно.
	__Бизнесмен 1__ _(въздъхва тежко)_ На сигурно. Хайде! Да вървим да правим сметките, че да не ни изпреварят.
	__Бизнесмен 2__ Змия е тази госпожа Дочева, змияя.
	__Бизнесмен 1__ Казах ти аз.
N	Двамата остават чашите на масата, стават и излизат от клуба.


>>	Сцена 9
#	Антиквар, Панталей

N	Антикварен магазин.
N	Антикваря е седнал зад бюрото, но тялото му е отпуснато. Главата му е клюмнала. Дреме. В магазина влиза Панталей, облечен с анцуг и шутовската шапка на главата. Антикварят се сепва и подскача.


	__Антиквар__ _(търка очи)_ За бога, не идвайте тук! Работата е опасна.
	__Панталей__ Платил съм си вече за опасността и повече пари няма да получите.
	__Антиквар__ Влизайте де! Не стойте на вратата.
	__Панталей__ _(пристъпя навътре)_ Докъде я докарахте?
	__Антиквар__ Много работа свърших, ужасно много. Но има някои проблеми.
	__Панталей__ Какви?
	__Антиквар__ _(прави жална гримаса)_ Финансови. Напоследък продажбите спаднаха.
	__Панталей__ Миналият път твърдяхте друго.
	__Антиквар__ Искате ли да си купите машина на времето? _(сочи едно от чекмеджетата на бюрото)_
	__Панталей__ Не на мене тия! И не отмествайте темата.
	__Антиквар__ Истинска е, кълна се! Само не знам как работи. Някаква енергия трябва да се приложи, ама къде и как…
	__Панталей__ Да, бе! Повярвах.
	__Антиквар__ Един клиент ми я продаде и ме закле за нищо на света да не я ползвам. Само да му я пазя. Щял да си я откупи, когато се върне.
	__Панталей__ А вие защо я продавате, като сте обещали да я пазите? Нямате ли съвест?
	__Антиквар__ Аз съм търговец.
	__Панталей__ Ясно.
	__Антиквар__ Безценна вещ, но понеже сме приятели и сме в екип, ще ви я дам за пет от онези златните парички.
	__Панталей__ Никакви приятели не сме! Върнете ми парите и няма да ме видите повече!
	__Антиквар__ А, това — не! Пито — платено.
	__Панталей__ Как така?
	__Антиквар__ Моето го изпълних. Короната ще бъде доставена, а и намерих идеалният кандидат-цар.
	__Панталей__ Къде е?
	__Антиквар__ Ще се наложи да си го измъкнете сам от мястото, където се намира.
	__Панталей__ В затвора?
	__Антиквар__ По-лошо. В лудницата. От затвора все някога може да излезеш, пък от там…
	__Панталей__ Тази работа е поръчана на вас, в края на краищата. Измъкнете го!
	__Антиквар__ По-скоро аз ще остана там вътре, отколкото да излезем двамата с него.
	__Панталей__ Бъдете находчив. Ще ви дам кутията — покажете я там.
	__Антиквар__ Онази — празната?
	__Панталей__ Обещайте им.
	__Антиквар__ Че те да не са луди да вярват на обещания?
	__Панталей__ А вие как повярвахте?
	__Антиквар__ Ми аз явно съм луд, за да повярвам.
	__Панталей__ Видяхте ли, значи все пак сте за преглед. Идете, идете!
	__Антиквар__ Но ако ме оставят вътре, вие ще трябва да вадите двама, вместо един.
	__Панталей__ Вярно. Гледай ти и ситуация.
	__Антиквар__ _(надрасква нещо върху парче лист и го подава на Панталей)_ Името на нашия цар.
	__Панталей__ _(прибира листчето в джоба на анцуга си и мърмори)_ Какво пък, все пак аз съм личният му шут, нали?
	__Антиквар__ Именно, драги. Ама ви се досвидяха пет жълтици за машината на времето.
N	Панталей се запътва към вратата. Антикварят прави знаци с ръце (Прав ти път!) зад гърба му.
	__Панталей__ _(обръща се, но антикварят успява да скрие ръцете си)_ Ще се видим отново!
	__Антиквар__ Ами да, кутията. Обещахте да я напълним. Донесете я.
N	Панталей излиза от магазина.


>>	Сцена 10
#	Антиквар

N	Антикварен магазин.
N	Антикваря става от бюрото и започва да се разхожда от единия край на магазина до другия.


	__Антиквар__ Ама че побъркан народ! То бива, бива… Но, от друга страна, за къде сме ние без лудите? Нека чуваме истината понякога, че само те могат безнаказано да го правят. Ама не — ще ги държим далече, изолирани, под строг надзор. Ще им тикаме в устата хапчета, ще ги връзваме, ще ги друсаме с ток и бог знае какво още. Не лудите държим там, а свободата, ако питате мен. И кому е угодно това? _(свива рамене)_ Кому? Е-ех, лудите… Ама че съм и аз! Един цар повече или по-малко — все тая. Царете идват и си отиват, а ние ще продължим да опъваме хомота. То все на нас се пада да опъваме, мама му стара, освен ако… Тоя кукумицин напълни кутията с парички. Ех, де тоя късмет! _(Стиска палци)_
N	Антикваря облича палтото си, оглежда магазина, отваря вратата и излиза.


>>	Сцена 11
#	Доктор, Панталей

N	Психиатрична болница някъде в околностите на София.
N	Кабинетът на главния лекар.
N	В помещението има един изправен параван, бюро и два стола — един зад бюрото и един за посетители. На стола зад бюрото, облечен с бяла престилка, седи доктор и преглежда документите от книжна папка. На вратата се почуква, и след покана от страна на доктора, през вратата влиза Панталей по анцуг и шутовска шапка на главата.


	__Панталей__ Добър ден!
	__Доктор__ М-даа, приема се. Седнете, моля!
N	Панталей сяда и застава в очакване. Докторът затваря папката и се обръща към него.
	__Доктор__ _(показва пред лицето на Панталей два пръста)_ Колко пръста виждате?
	__Панталей__ Два. Ама аз…
	__Доктор__ _(прекъсва Панталей)_ Сигурен ли сте?
	__Панталей__ Ами… да.
	__Доктор__ А сега? _(отново му показва два пръста)_
	__Панталей__ Ааа… Отново два. Аз за…
	__Доктор__ М-даа, приема се _(отваря папката и прелиства някакви листа)_ Подобрение има. Нооо, за изписване е рано. Рано е за изписване, тъй да се каже.
	__Панталей__ Докторе, ама аз съм здрав.
	__Доктор__ _(измерва с поглед Панталей)_ Вие сте шут, нали? Имате шапка.
	__Панталей__ _(попипва шапката си)_ Да, ама…
	__Доктор__ _(отбелязва нещо в папката)_ Шут.
	__Панталей__ Но това е театрален реквизит. Аз оттам и съм го взел.
	__Доктор__ Отбелязвам — реквизит. Театрален _(пише в папката)_
	__Панталей__ Макар шапката да е реквизит — всъщност не е реквизит.
	__Доктор__ Отбелязвам — реквизитът не е реквизит. Кога беше последният ни прием на лекарства?
	__Панталей__ _(жално)_ Но разберете, аз не мога да изпълнявам отредената ми роля без нея.
	__Доктор__ М-даа, приема се. _(отбелязва нещо в папката)_ А кога е следващата ни доза?
	__Панталей__ Защото без реквизита никой няма да повярва, че съм това, за което се представям.
	__Доктор__ Именно, именно. Реквизитът ни прави това, което сме.
	__Панталей__ Та нали аз това казвам?
	__Доктор__ Ето, ако аз сега сваля престилката си и ви я дам, вие ще ми предпишете лечение — и правилно!
	__Панталей__ Докторе, аз съм един съвсем нормален шут.
	__Доктор__ Разбира се — нормален шут. Та кога казахте, е следващата доза?
	__Панталей__ Аз дози не вземам.
	__Доктор__ А трябва.
	__Панталей__ Че защо?
	__Доктор__ Всеки си има доза за вземане.
	__Панталей__ Как така всеки? Вие, например, вземате ли?
	__Доктор__ Вземам.
	__Панталей__ Ха такаа!
	__Доктор__ Даже, знаете ли какво? Напоследък сънувам другиго. Не себе си, а това ме плаши. Може да съм предозиран. Хайде, вземете престилката ми и ми изпишете нещо друго.
	__Панталей__ Но, докторе!
	__Доктор__ Добре де, или поне ми намалете дозата.
	__Панталей__ Аз… _(колебае се)_ Ще видя какво мога да направя.
N	Докторът става и съблича лекарската си престилка. Подава я на Панталей.
	__Доктор__ Ето, сложете я.
	__Панталей__ _(навлича престилката и започва да я закопчава)_ Аз…
	__Доктор__ И свалете шутовската шапка, за бога. Та вие сте лекар!
	__Панталей__ _(сваля шапката и драска нещо върху лист на бюрото)_ Наполовина. Каквото и да е там.
	__Доктор__ А какво ще кажете за четвъртинка?
	__Панталей__ От мен да мине — четвъртинка. _(надрасква нещо върху листа)_ Ето!
	__Доктор__ А не може ли…
	__Панталей__ _(повишава тон)_ Е-ее, стига де! Та това е все пак е лечение!
	__Доктор__ Да, да. Благодаря, докторе! _(поема подадената му от Панталей бележка)_ А сега дайте си ми престилката.
N	Панталей разкопчава престилката, съблича я, и я подава на доктора. После отново нахлупва шутовската си шапка.
	__Доктор__ Та, докъде бяхме стигнали? _(облича престилката си и сяда зад бюрото)_
N	Панталей вади листчето с името на Кандидат-царя и го подава на доктора.
	__Доктор__ Какво е това?
	__Панталей__ Името на царя. Понастоящем — ваш пациент.
	__Доктор__ М-даа, приема се. Тук имаме и царе, и императори, и каквото там ви е угодно.
	__Панталей__ Чудесно! Вземам го. Къде да се разпиша?
	__Доктор__ А, не! Не и преди да е изтекъл цялостен курс на лечение.
	__Панталей__ Кога изтича курсът?
	__Доктор__ Та той още не му е назначаван.
	__Панталей__ Ами назначете му!
	__Доктор__ _(вдига рамене)_ Когато го приемем официално в клиниката.
	__Панталей__ Че той нали е тук?
	__Доктор__ Физически — да, документално — не.
	__Панталей__ Не разбирам.
	__Доктор__ Нямаме места. Лежи на кушетка в коридора и чака. Когато се освободи място, тогава и ще му назначим лечение.
	__Панталей__ Ами ако не се освободи място?
	__Доктор__ Ще продължава да е при нас, ще пие хапчетата и ще чака.
	__Панталей__ _(пляска се по челото)_ Каква глупост!
	__Доктор__ Не — това е процедура.
	__Панталей__ Да ви пикая на процедурата!
	__Доктор__ И други са пикали, но тя е разписана и толкоз.
	__Панталей__ Докторе, направих ви услуга, все пак!
	__Доктор__ М-даа, приема се. Е, какво пък, ще ви дам един съвет в замяна.
	__Панталей__ Какъв?
	__Доктор__ Когато дойде времето вашият цар да се възкачи на престола, нека първият му указ бъде да освободи себе си от нашето заведение. Тогава аз ще го направя. Сега съблечете дрехата си и застанете на един крак с вдигната дясна ръка.
	__Панталей__ Невъзможен сте!
	__Доктор__ Може да стоите с десния, а може и с левия крак, но ръката трябва да е дясната. Знаете ли коя е дясната ви ръка?
	__Панталей__ _(скача на крака)_ Ужас!
N	Панталей се обръща и бързо излиза от кабинета на доктора.


>>	Сцена 12
#	Доктор

N	Кабинетът на главния лекар в психиатрична клиника.
N	Докторът седи на бюрото си.


	__Доктор__ _(вика след Панталей)_ А с лявата посочете върха на носа си.
N	Става от бюрото, застава на левия си крак и вдига нагоре дясната си ръка.
	__Доктор__ Ето така.
N	Започва с лявата ръка да цели върха на носа си, но не успява. Опитва още няколко пъти със същия успех. Скрива се зад паравана.
	__Доктор__ _(вика зад паравана)_ И ако не успявате, не се отчайвайте! Всички сме така. Опа-аа! Успях, ама никой не видя!


>>	Сцена 13
#	Доктор, Панталей

N	Кабинетът на главния лекар в психиатрична клиника.
N	Докторът е зад паравана, а Панталей е в коридора пред вратата на кабинета.


	__Панталей__ _(вика отвън)_ Не съм го видял — не се признава!


>>	Сцена 14
#	Панталей, Бандит 1, Бандит 2

N	Бандитско свърталище в центъра на София.
N	Малко помещение със спуснати завеси на прозорците. Мрачно е. По средата е поставен дървен стол с висока облегалка. Влизат двама бандити, като влачат със себе си, здраво хванат под мишниците, Панталей. Слагат го да седне на стола и връзват ръцете му зад облегалката. Включват лампата и става по-светло. На лицата на бандитите има завързани кърпи, така че са открити само очите им. В колана на Бандит 2 е затъкната гумена палка и оттам стърчи дръжката й. Панталей е по анцуг и шутовска шапка на главата.


	__Бандит 1__ Оф! Гледаш го хилав такъв, ама като го завлачиш…
	__Бандит 2__ Като камък бе, наборе! Окапаха ми ръцете.
	__Бандит 1__ Алооо, шутчето! _(чука Панталей по главата)_ Кажи нещо в твое оправдание.
	__Панталей__ _(мръщи се)_ От гадната храна е.
	__Бандит 1__ Това ли?
	__Панталей__ Това я. Как се хранят излишните? С отрови, к’во друго.
	__Бандит 2__ Недей, бре! Имам язва.
	__Панталей__ Старите меса — изпрани с перилен препарат и осветени с червена лампа, за да изглеждат пресни. Обрезките и копитата в саламите.
	__Бандит 1__ _(хваща се за устата)_ Пригади ми се. Прекаляваш!
	__Панталей__ Инжектираните с желатин пилета.
	__Бандит 1__ Ей!
	__Панталей__ Боядисаните плодове.
	__Бандит 1__ Край!
	__Панталей__ А пък разните му там консерванти, оцветители.
	__Бандит 1__ _(замахва с ръка към лицето на Панталей)_ Млък, че…!
	__Панталей__ Ами не се оплаквайте, тогава. Носете!
	__Бандит 1__ Носим. _(обръща се към Бандит 2)_ Тая работа не е за нас.
	__Бандит 2__ _(към Бандит 1)_ Така е, ама да стискаме зъби, че до пенсия…
	__Бандит 1__ _(към Бандит 2)_ Както са я подкарали с пенсионната възраст, ще видим пенсия на куково лято.
	__Панталей__ Аз съм виждал куково лято.
	__Бандит 1__ _(към Панталей)_ Млък! Ти ще говориш само ако ти разрешим!
	__Бандит 2__ _(към Панталей)_ Ха сега, бъди така добър, подпиши и да свършваме. _(вади от джоба си къс хартия и я тика пред лицето на Панталей)_
	__Панталей__ _(без да гледа към хартията)_ Ъъъ!
	__Бандит 1__ Не се прави на железен, че ние железните какво ги правим…
N	Панталей върти глава, стиснал устни и мучи.
	__Бандит 2__ _(към Панталей_) Ще ти потрошим кокалите, ако и да мислиш, че са железни.
N	Панталей продължава да върти глава и да мучи.
	__Бандит 1__ Стига си мучал!
	__Панталей__ Нали преди малко казахте, да говоря, само ако ми разрешите?
	__Бандит 1__ Вярно. Разрешаваме ти да говориш!
	__Панталей__ Ръцете са ми вързани. Как да подпиша?
	__Бандит 1__ Да бе. _(обръща се към Бандит 2)_ Развържи го!
N	Бандит 2 развързва ръцете на Панталей и той започва енергично да разтрива китките си.
	__Бандит 2__ Подписвай тука! _(бута листа пред очите на Панталей)_
	__Панталей__ _(наднича в листа)_ Какво е това?
	__Бандит 1__ Декларация, че на ония от долния етаж им се полага да се навъртат около царските поръчки.
	__Панталей__ А, не! Не са си платили.
	__Бандит 1__ Че никой не е искал това от тях.
	__Панталей__ Тогава отивам да поискам.
	__Бандит 1__ Отивай, че и без това ми е писнало вече да ме юркат.
	__Панталей__ Ама те и да платят, то нищо не зависи от тях. Зависи от ония на горния етаж. Защо тогава тия от долния етаж да плащат?
	__Бандит 1__ Видя ли? Като си в положение да си на горния етаж, ще си плащаш за дяволията.
	__Панталей__ Еее, ама хич не е честно.
	__Бандит 1__ Ако тия от долния етаж успеят да се намърдат на горния етаж, тогава и ще си плащат. Сега обаче са изпратили нас.
	__Панталей__ _(твърдо)_ Няма да подпиша!
	__Бандит 1__ А да ти строшим кокалите искаш ли? _(вдига ръка над главата на Панталей)_
	__Панталей__ Стойте! Какво значение има моя подпис?
	__Бандит 1__ Гле’й го хитреца! Ти шут ли си?
	__Бандит 2__ _(подкача звънчетата на шапката на Панталей)_ А?
	__Панталей__ Шут съм.
	__Бандит 1__ Какъв?
	__Панталей__ _(унило)_ Царски.
	__Бандит 1__ _(с любезен тон)_ Хайде, не е кой знае какво. Те искат да облизват само онова, което остава на лъжицата. Пък ония от горния етаж нека си бъркат с нея в кацата с меда. Платили са си.
	__Панталей__ Тя кацата с меда е голяма и лъжицата е голяма. Съответно ще има доста за облизване.
	__Бандит 1__ Все пак говорим за облизване, а не бъркане.
	__Панталей__ Въртим се в кръг. На! — зави ми се свят_(хваща се за главата)_
	__Бандит 1__ _(към Бандит 2)_ Я му излекувай тиквата на тоя!
N	Бандит 2 бърка в пояса си и изважда оттам гумената палка. Размахва я над главата на Панталей, който уплашено вдига ръка.
	__Панталей__ Какво пък, подписвам като шут_(взима подадения му лист и подписва)_ Ето!
	__Бандит 2__ Сладур!_(прибира листа в джоба си, а палката затъква в колана си)_
	__Бандит 1__ Хайде сега, да те няма, че отдавна не съм трошил кокали, а ми се иска.
	__Панталей__ _(към Бандит 1)_ Като спомена кокали, да ви опиша ли какво ми сервираха в механата? Норчето ме води за годишнината.
	__Бандит 1__ _(вдига ръка към устата си)_ Стига гнусотии, че…
	__Бандит 2__ Подбирайте бре, хора! Ама че гадост!
	__Панталей__ С тия доходи, какво да подбираме?
	__Бандит 1__ Тогава кажи на Норчето да се труди по-усърдно.
	__Панталей__ Е, то няма накъде повече. Съсипа се и вече има бръчки.
	__Бандит 1__ Млък!
	__Бандит 2__ Изчезвай!
N	Панталей става и излиза, а Бандит 1 опуснато сяда на стола.


>>	Сцена 15
#	Бандит 1, Бандит 2

N	Бандитското свърталище.
N	Бандит 1 е седнал на стола и сваля кърпата от лицето си. Хваща се за гърдите и диша тежко.


	__Бандит 1__ Най-после.
	__Бандит 2__ _(пляска се по челото)_ Ле-ле, какво забравихме!
	__Бандит 1__ Какво?
	__Бандит 2__ Ами че той не подписа наш’та декларация!
	__Бандит 1__ Иии, верно! Ама като заразказвал какво е ял…
	__Бандит 2__ А мен питаш ли ме — с моята язва?
	__Бандит 1__ _(скача на крака)_ Да си учил за бяла якичка, бе! Пак можеше да си бандит, ама нямаше да те юркат.
	__Бандит 2__ Че аз съм машинен инженер, но къде ти сега заводи!
	__Бандит 1__ Така ли? Значи и теб историята те наказа с шут по гъза.
	__Бандит 2__ _(сърдито)_ Алчните, безродниците, както и безбройните наивници направиха такава историята. Напразно я виниш.
	__Бандит 1__ Философ! Хайде, не се мотай, ами да го намерим оня!
N	Бандит 1 и Бандит 2 излизат.



>>	Сцена 16
#	Антиквар, Панталей

N	Антикварен магазин.
N	Антикварят седи на бюрото и оглежда малката ониксова пирамида в ръцете си. Влиза Панталей по анцуг и с шутовска шапка на главата.


	__Панталей__ Боже-е, Боже! Още ли мислите?
	__Антиквар__ Не мисля. Радвам се.
	__Панталей__ Така ли? На какво?
	__Антиквар__ Колко ценна находка е това _(оставя пирамидата на бюрото)_
	__Панталей__ Колко ценна?
	__Антиквар__ Ами нали точно това мисля.
	__Панталей__ Нищо не разбрах. Първо казвате, че не мислите, а се радвате, пък сега казвате, че мислите.
	__Антиквар__ _(с досада)_ Да речем, че мисленето е форма на радост и обратното — радостта е форма на мислене. Така устройва ли ви?
	__Панталей__ Така е по-ясно. Но в такъв случай, колко малко хора имат капацитета да се радват.
	__Антиквар__ Така е. Има и друга радост — от пълната липса на мисъл, но тя не е присъща на човека. За съжаление, това е и повсеместната радост днес.
	__Панталей__ Да оставим мислите и радостите настрана. Дайте короната!
	__Антиквар__ А къде е кутията?
	__Панталей__ Но едното предшества другото, драги.
	__Антиквар__ Така е, но кутията е символ на промяната. Искам да я видя.
	__Панталей__ Колко сте комерсиален!
	__Антиквар__ А вие за чаровник ли се вземате? Хайде, донесете кутията и ще ви дам короната.
	__Панталей__ Ще я напълним с парички, но когато имаме цар. А за да имаме цар, трябва ми корона.
	__Антиквар__ Корона срещу празна кутия. Какво толкова? Да не говорим, че такава сделка още никой не е успял да направи с мен. Та Вие ако го направите, сте гений! Хайде, покажете ми, че сте гений.
	__Панталей__ _(ядно)_ Невъзможен сте! _(излиза и тръшка вратата след себе си)_


>>	Сцена 17
#	Антиквар

N	Антикварен магазин.
N	Антикварят се разхожда напред-назад между бюрото си и вратата.


	__Антиквар__ Ей, че неразбрани хора! Ти му осигуряваш всичко, само и само да започне работа, той скача тук, нервничи. Запъва се — короната, та короната. Нека покаже кутията, да помни, че е обещано. Че не му ли е пред лицето, после иди го гони. Ама Михаля стига ли се? Знам ги аз тия. Я помни какво е обещавал, я не. Ама не е познал човека. _(сяда и въздиша тежко. Погледът му пада върху пирамидата и той я взима в ръце)_ Чакай да видим това как работи_(вдига пирамидата на нивото на очите си и започва да я върти, за да я разгледа от всички страни, като от време на време я почуква с показалец)_


>>	Сцена 18
#	Бандит 1, Бандит 2, Панталей

N	Бандитското свърталище.
N	Двамата бандити влизат и влачат под мишници Панталей. Хвърлят го на стола. Този път не завързват ръцете му. На лицата на бандитите има завързани кърпи, така че са открити само очите им. В колана на Бандит 2 е затъкната гумена палка и оттам стърчи дръжката й. Панталей е по анцуг и с шутовска шапка на главата.


	__Бандит 2__ _(обръща се към Панталей)_ Давай да свършваме и да си ходим, че умрях от глад.
	__Панталей__ И аз.
	__Бандит 2__ _(към Панталей)_ И ти, ама аз съм този с язвата.
	__Бандит 1__ Млък! _(изважда лист хартия и я подава на Панталей)_ Хайде, подписвай!
	__Панталей__ Ама нали подписах?
	__Бандит 1__ Подписа за онези от долния етаж, а сега трябва да подпишеш за нас.
	__Панталей__ Какво?
	__Бандит 1__ Договор за сътрудничество със Синдиката на градските бандити.
	__Панталей__ Тези пък кои са?
	__Бандит 2__ Слушай, това теб не те касае, а само царя. Подпиши като негов представител и готово!
	__Панталей__ Стига бе, хора! Сега пък някакъв си синдикат. То цяла опашка се оформила.
	__Бандит 2__ Подпиши бре, момче. Ние сме почтен синдикат.
	__Панталей__ Бандитски!
	__Бандит 1__ Всички, с които си се разбрал досега, са бандити, ама само ние сме професионални.
	__Панталей__ _(възмутено)_ Няма да подпиша! В края на краищата, този цар има ли право на самостоятелни решения или не?
	__Бандит 1__ _(вдига заплашително ръка над главата на Панталей)_ Не се прави на глупак!
	__Панталей__ _(снишава се)_ Ще взема да се откажа и да захвърля всичко!
	__Бандит 1__ Не може. Онези от горния етаж събраха парите.
	__Панталей__ Разберете — много станахте!
	__Бандит 1__ _(обръща се към Бандит 2)_ Я му освежи тиквата!
	__Бандит 2__ _(издърпва гумената палка от колана си, сваля шапката на Панталей и леко го чуква по главата)_ На ти един освежител! _(Слага обратно шапката на главата на Панталей)_ Искаш ли още?
	__Панталей__ _(пуска листа на пода и се хваща за главата)_ Ох!
	__Бандит 1__ _(вдига листа от земята и го тика в ръцете на Панталей)_ Не ни разигравай бе, момче!
	__Бандит 2__ Подписвай, че… _(замахва с палката над главата на Панталей)_
	__Панталей__ Риба, кон и колело.
	__Бандит 2__ Какво?
	__Панталей__ Риба, кон и колело. _(пуска листа на пода)_
	__Бандит 1__ _(обръща се към Бандит 2)_ Абе, ти какво направи?
	__Бандит 2__ Много му била мека тиквата на тоя.
N	Бандит 1 се навежда, взима листа и го прибира в джоба си.
	__Бандит 2__ _(към Бандит 1)_ Гле’й сега, преструва се. _(обръща се към Панталей)_ Преструваш се, нали?
	__Бандит 1__ Хм — преструва се. Нали чух как му изкънтя тиквата?
	__Бандит 2__ Щото е празна.
	__Бандит 1__ Абе… не знам. Тръгнал системата да сменя, пък… Може и да не е толкова празна.
	__Бандит 2__ И сега какво?
	__Бандит 1__ _(замислено)_ Без договор със Синдиката, няма как да стане тая работа.
	__Бандит 2__ Ако се провалим с този, ще ни изключат от Синдиката. И после пенсия… през крив макарон.
	__Бандит 1__ Хайде, подхващай го и по-леко.
	__Бандит 2__ Къде?
	__Бандит 1__ В психиатрията. Освежените тикви там ги оправят.
N	Двамата го подхващат и го вдигат от стола. Повеждат го към вратата.
	__Панталей__ Риба, кон и колело.
N	Всички излизат.


>	Действие трето

>>
N	Действието се развива на няколко места в София, както и в една психиатрична клиника в околностите на града.


>>	Сцена 1
#	Панталей, Бандит 1, Бандит 2, Доктор

N	Кабинетът на главния лекар в психиатрична клиника.
N	Докторът е по бяла престилка, седи на стол зад бюрото и разглежда някакви досиета. Бандит 1 и Бандит 2 влизат, като въвеждат Панталей, хванат под мишници. Бандитите носят завързани кърпи на лицата си, така че са открити само очите им. В колана на Бандит 2 е затъкната гумена палка и оттам стърчи дръжката й. Панталей е по анцуг и с шутовска шапка на главата. Слагат Панталей на стола пред бюрото на доктора. Докторът продължава да пише и не обръща внимание на посетителите.


	__Бандит 1__ Докторе, този нещо се е чалнал. _(сочи Панталей)_
	__Доктор__ _(без да вдига поглед от папката)_ М-даа, приема се. Чалнал се е.
	__Бандит 1__ Трябва да подпише документ, а чутурата му не го слуша.
	__Доктор__ _(записва нещо в папката)_ Записвам: чутурата.
	__Бандит 2__ Не му гледайте шутовската шапка, тя си е съвсем на място.
	__Доктор__ _(изненадано)_ Шутовска? _(поглежда към Панталей и го познава)_ Докторе!
	__Бандит 1__ Този не е доктор, докторе.
	__Доктор__ Шарлатанин?
	__Бандит 1__ Не — шут.
	__Доктор__ Шарлатанин значи.
	__Панталей__ _(шепнешком към доктора)_ Предписана ви е доза, не се измъквайте!
	__Бандит 2__ Нормален шут.
	__Доктор__ _(към Бандит 2)_ Съвсем ме объркахте. Водите ми чалнат, чутурата не го слуша, а той е нормален шут.
	__Бандит 2__ Ами, да. _(сочи Панталей)_ Не виждате ли шутовската шапка? Значи е шут.
	__Доктор__ Ами по тази логика, ако му сложим престилка — не става ли доктор?
	__Бандит 2__ Ама той няма.
	__Доктор__ Ами ако е имал?
	__Бандит 1__ И да е имал, това не го прави такъв. Той си остава шут.
	__Доктор__ Интересно.
	__Бандит 1__ Ако се е правил на доктор някога, пациентите му трябва да са още по-чалнати от него. Със сигурност ги е влошил.
	__Бандит 2__ _(смеейки се)_ Ако не са умрели вече.
	__Доктор__ Твърде интересно.
	__Панталей__ Риба, кон и колело.
	__Бандит 1__ _(сочи Панталей)_ Ето — шут е, ама е чалнат.
	__Доктор__ М-даа, приема се. А какви са симптомите?
	__Бандит 1__ Не подписва декларация за сътрудничество между бъдещия цар и Синдиката на градските бандити.
	__Доктор__ А това не е ли по вашата част? Накарайте го!
	__Бандит 1__ Не можем. Трябва наистина да е луд, за да ни отказва. Иначеее… _(размахва ръка над главата на Панталей)_
	__Доктор__ Хм, интересни симптоми. Не помня друг подобен случай.
	__Бандит 2__ И все повтаря: риба, кон и колело.
	__Доктор__ Е, това вече е в реда на нещата. Но да не подписва? Хм!
	__Бандит 1__ Хайде, докторе! Дайте му нещо там… И да свършваме.
	__Доктор__ Опасно състояние.
	__Бандит 1__ Опасно ли? Колко?
	__Доктор__ Неизвестно колко. Тъкмо това му е опасното.
	__Бандит 2__ Докторе, направете нещо!
	__Доктор__ М-даа, приема се. Ще действаме, но дотогава трябва да го пъхнем в изолатора.
	__Бандит 1__ Къде?
	__Доктор__ _(посочва врата, противоположна на входната)_ Ето там.
N	Бандит 1 и Бандит 2 подхващат Панталей, който се гъне и прави опит да се съпротивлява, но не успява. Пъшкайки, двамата бандити успяват да го набутат в изолатора и затварят вратата зад него.


>>	Сцена 2
#	Бандит 1, Бандит 2, Доктор

N	Кабинетът на главния лекар в психиатрична клиника.
N	Бандит 1, Бандит 2 и докторът стоят пред затворената врата на изолатора.


	__Бандит 1__ Оф, (държи се за кръста) ама и тоя е един…
	__Бандит 2__ Тежи пустинякът.
	__Доктор__ Нараненият разсъдък тежи. Комоцио церебри.
	__Бандит 1__ Страшно ли е, докторе?
	__Доктор__ Много.
	__Бандит 1__ _(към Бандит 2)_ Видя ли какво направи?
	__Бандит 2__ А кой ми каза да му освежа тиквата?
	__Бандит 1__ А ти защо го прасна така? Я дай това да ти покажа как се прави!
	__Бандит 2__ Ще ме праснеш, ама не си познал. Да ми прецакаш пенсията ли искаш?
	__Бандит 1__ То пък една пенсия…
	__Доктор__ _(вади от джоба на престилката си малко шишенце и го показва на бандитите)_ Ще вземате по едно зелено хапче сутрин след закуска, и по едно зелено и едно жълто на обед — след храна. Вечер преди лягане — двойно от обедния коктейл. Ето така. _(отваря шишенцето и гълта няколко хапчета)_
N	Навън се чуват силни гръмотевици.
	__Бандит 1__ К’во става?
	__Бандит 2__ Буря.
	__Бандит 1__ _(към Бандит 2)_ Ти чадър защо не носиш?
	__Бандит 2__ Нали нося палка? Или едното или другото.
	__Бандит 1__ Сега как ще излезем?
	__Бандит 2__ И кокалите ли са ти гнили?
	__Бандит 1__ Главата ти е гнила, щом питаш.
N	Бандит 2 инстинктивно попипва главата си.


>>	Сцена 3
#	Бандит 1, Бандит 2, Доктор, Панталей

N	Кабинетът на главния лекар в психиатрична клиника.
N	Гръмотевиците вън зачестяват и думкат оглушително. През вратата нахлува Панталей, запъхтян, облечен в анцуг и с корона на главата. Шутовската шапка я няма.


	__Панталей__ _(развълнувано)_ Спрете онзи маниак! Ще ни избие!
	__Бандит 1__ К’во става тук бе, мама му стара?_(към Бандит 2)_ Защо си го пуснал?
	__Бандит 2__ Ама аз…
	__Бандит 1__ _(към Бандит 2)_ Дръж го!
	__Панталей__ _(дърпа се в ръцете на Бандит 2)_ Ще ни избие, шутът му с шут. Всички ни ще избие!
	__Бандит 2__ _(към доктора)_ К’ъв е тоя мижав изолатор, бе?
	__Доктор__ Железобетон.
	__Бандит 2__ Панел? Добре, че още не ви е паднал на главата! _(дърпа Панталей към вратата на изолатора)_ Ела ми тук, шут такъв!
	__Панталей__ Не съм шут! Сега съм цар, че онзи лудия се отказа. Стресира се, значи. Обещания… Обвързаности.
	__Доктор__ Приема се.
	__Бандит 1__ Докторе, пийте си хапчетата, бе! Как така се приема?
	__Панталей__ Ами така. Аз съм си аз, тоест той _(дърпа се и сочи вратата на изолатора)_, ама от бъдещето.
	__Бандит 2__ _(към Панталей, който буйства в ръцете му)_ Не се прави на луд! _(обръща се към доктора)_ Усмирете го най-накрая!
	__Доктор__ _(бърка в джоба на престилката и вади шишенцето)_ Две хапчета от жълтите и две от зелените. През шест часа. Втората седмица — през осем часа.
	__Бандит 1__ Че и корона сложил!
	__Панталей__ Да не съм я искал? Натрапиха ми я. Онзи отказа да изпълнява уговорките значи. Ще го претрепят, ако не спази обещаното, дето шутът му уредил.
	__Доктор__ И слабително — две лъжици. Орално_(прибира обратно шишенцето в престилката)_
	__Панталей__ Докторе, нямам запек. Имам тревога.
	__Бандит 1__ _(към Бандит 2)_ Вкарай го обратно в изолатора.
	__Панталей__ _(дърпа се силно)_ Неее! Не може да се виждам със себе си от миналото! Ще се зациклим в нищото.
	__Доктор__ Как така нищото? Та това тук е клиника!
	__Бандит 1__ _(хваща се за главата)_ Ей, ама тука е пълна лудница!
	__Доктор__ И по-добра няма да намерите.
	__Панталей__ Тръгвам си. Вие само ме пратете, тоест мен, ама от сега, да си оправя бакиите. Където съм бил и каквото там съм обещавал. И кутията му вземете! Тя е празна. Мираж. Пълна измама, но работи. Не разбирате ли? Алчността ще ви погуби! Сегашният ми аз вътре не подозира какво е надробил, глупакът му неден. То аз ако можех да се върна по-назад във времето, ама на — не ми стигна енергията за повече.
	__Бандит 1__ Ще ти дам аз едно дробене. Кой си мислиш, че си? Днешен ли, утрешен ли — не знам, ама сега ще разберем. _(обръща се към Бандит 2)_ Я пак му освежи тиквата на тоя, ама внимателно, че… _(Бандит 2 изважда гумената палка и я размахва над главата на Панталей)_
	__Панталей__ _(вдига ръка да се предпази)_ Е-ей, по-леко! _(чува се силна гръмотевица)_ На! Чувате ли? Енергията предизвика примка във времевата линия.
N	Бандит 2 спира и притеснено започва да се ослушва. Държи ревера на Панталей с едната си ръка, а с другата си ръка все още стиска палката. Бандит 1 запушва ушите си, а Докторът припряно започва да бърка в джобовете на престилката си.
	__Бандит 1__ _(освобождава ушите си)_ Какво беше това?
	__Панталей__ Запалена е машина на времето. Толкова ли е сложно за разбиране? Аз съм бил тук, ама преди. Тоест сега съм в изолатора, ама като шут.
N	Докторът вади шишенцето с хапчетата от джоба на престилката си и започва да го тръска в устата си. Панталей продължава да се гърчи в ръцете на Бандит 2. Бандит 1 доближава вратата на изолатора и я отваря, за да вкарат Панталей. Отвътре се чува гласът на Панталей: „Риба, кон и колело“. Бандит 1 мигом затръшва вратата и се хваща за сърцето.
	__Бандит 1__ _(заеква)_ Той! Той… е вътре!
	__Бандит 2__ _(пуска Панталей)_ Кой?
	__Бандит 1__ Шутът, как кой?
	__Бандит 2__ _(сочи с палката Панталей)_ Те го на!
	__Бандит 1__ Толкова ли си тъп? Щом казвам, че е вътре — значи е вътре _(припряно бърка в джоба на престилката на доктора)_ Дайте и от жълтите и от зелените и от червените. От всичките дайте.
	__Доктор__ Червени нямам.
	__Бандит 1__ Ама аз видях.
	__Доктор__ М-даа. Кръвоизлив в очите, първа степен. Две денонощия престой на тъмно.
	__Бандит 2__ Сетих се! Гадината има брат близнак и сега ни разиграва.
	__Доктор__ _(изсипва няколко хапчета в ръката на Бандит 1)_ Хайде, на един път!
	__Бандит 1__ Ама че работа! _(повдига кърпата от устата си и гълта хапчетата от шепата си)_
	__Панталей__ _(сочи Бандит 1)_ Слабително няма ли да му помогне?
	__Доктор__ Приема се значи. И хапчета и слабително.
	__Панталей__ И клизма.
	__Бандит 2__ _(сочи с палката към Панталей)_ Признай! Близнаци сте.
	__Панталей__ Сам съм, други няма.
	__Бандит 2__ Лъжец! А онзи вътре? (сочи с палката вратата на изолатора)
	__Панталей__ Нали ви обясних? Онзи вътре пак съм аз, ама от сега. А пък аз съм той от след това.
	__Бандит 2__ _(пляска се по челото)_ Ще полудея!
	__Панталей__ _(към Бандит 2)_ Горкият! Не стига, че е с язва и забравя, сега пък и това _(обръща се към Доктора)_ Докторе, направете нещо!
	__Бандит 2__ _(обидено)_ Не забравям! _(прибира гумената палка в пояса си)_
	__Панталей__ _(към Бандит 2)_ Да бе, хич! Забравили сте да си платите членския внос в Синдиката на градските престъпници за цели три месеца и оттам ще ви изключат. Следствие на това, декларацията за сътрудничество, която ще ви разпише онзи шут, тоест аз, ама от сега, се оказва спорен документ. Невалиден, значи.
	__Доктор__ _(към Бандит 2)_ Жълтите хапчета — през осем часа, след хранене.
	__Бандит 1__ И клизма, Докторе!
	__Доктор__ И клизма с топла вода, вечер преди лягане.
	__Панталей__ И веднага в изолатора. Лудостта е заразна.
	__Доктор__ _(към Панталей)_ Благодаря, колега! _(към Бандит 2)_ И в изолатора.
	__Панталей__ И двамата!
	__Доктор__ И двамата _(подкарва Бандит 1 и Бандит 2 към вратата на изолатора)_
N	Отвън се чува силна гръмотевица и осветлението изгасва. Когато отново светва, Панталей е изчезнал.


>>	Сцена 4
#	Бандит 1, Бандит 2, Доктор

N	Кабинетът на главния лекар в психиатрична клиника.
N	Бандит 1, Бандит 2 и Докторът стоят и напрегнато се ослушват. Изглеждат объркани и притеснени.


	__Бандит 1__ К’во стана?
	__Доктор__ Авария стана. Нормално, значи.
	__Бандит 1__ _(към Доктора)_ Как така нормално? Ама за вас всичко ли е нормално?
	__Доктор__ Ами на, ако вземате редовно хаповете и вие ще се нормализирате.
	__Бандит 1__ Та нали взех?
	__Доктор__ А слабителни? Ами клизма, както предписа колегата?
	__Бандит 1__ Ама той не ви е колега! Той е цар и то от занапред.
	__Доктор__ Интересно. Ами ако ми е бил колега и после е станал цар?
	__Бандит 2__ Ей, ама оня тиквеник се е чупил някъде!
	__Бандит 1__ Няма къде да изчезне.
	__Бандит 2__ Сега ще намерим палячото!
N	Бандит 2 отваря вратата на изолатора и отвътре се чува гласа на Панталей: „Риба, кон и колело“. Той бързо затваря вратата.
	__Бандит 2__ _(притеснено)_ Вътре е, ама пак е шут. Чалнат.
	__Бандит 1__ Казах ли ти?
	__Бандит 2__ Абе каза, ама тиквеникът твърди, че няма близнак. Така че трябва да е бил на две места по едно и също време.
	__Доктор__ Приема се.
	__Бандит 1 и Бандит 2__ _(в един глас)_ Приема се?
	__Доктор__ Имахме цар, сега имаме шут. Какво е неясното?
	__Бандит 1__ _(заканително)_ И сега като имаме шут… _(към Бандит 2)_ Дай ми палката!
	__Бандит 2__ Абе, че ще подпише — ще подпише. _(изважда гумената палка)_ И с пукната тиква ще врътне там някаква драскулка.
	__Доктор__ Я стига! Дайте това на мен! _(взима палката от ръката на Бандит 2)_
	__Бандит 1__ А такаа.
	__Доктор__ Така ами.
N	Докторът замахва и леко удря по главата Бандит 1, а след това удря и главата на Бандит 2. Бандит 1 и Бандит 2 се хващат за главите, а докторът отваря вратата на изолатора и ги натиква вътре, като хвърля палката след тях. Отвътре излиза Панталей, по анцуг и с шутовската шапка на главата. Докторът затваря вратата на изолатора, като Бандит 1 и Бандит 2 остават вътре.


>>	Сцена 5
#	Доктор, Панталей

N	Кабинетът на главния лекар в психиатрична клиника.
N	Докторът и Панталей стоят пред затворената врата на изолатора.


	__Панталей__ Риба, кон и колело.
	__Доктор__ А да те вкарам обратно при ония искаш ли?
	__Панталей__ Не.
	__Доктор__ Тогава млъквай и наметни това! _(сваля престилката си и я бута в ръцете на Панталей)_
N	Панталей навлича лекарската престилка, сваля шутовската си шапка и объркано се оглежда.
	__Доктор__ Слушай, докторе, зле съм.
	__Панталей__ Пак ли?
	__Доктор__ Сънувам риба, кон и колело.
	__Панталей__ Ааа, не! Това си е мое! Измислете си друго.
	__Доктор__ _(жално)_ Трябва да ми се намали дозата. Предозиран съм.
	__Панталей__ Прекалявате! Вече я намалих и повече от това не мога да направя _(връща престилката на доктора и отново слага шутовската си шапка)_
	__Доктор__ _(мърмори и навлича престилката)_ Добре де, аз само така… Профилактично, нали.
	__Панталей__ Сънувайте нещо друго и си вземайте дозата! А ако продължавате да хитрувате — ще ви назнача два пъти дневно и клизма.
	__Доктор__ _(сърдито, като сочи шапката на Панталей)_ Аз от шутове рецепти не вземам.
	__Панталей__ Ей, тука е пълна лудница, значи. Тръгвам си.
	__Доктор__ Не и преди да сте подписали декларация.
	__Панталей__ Ааа, стига вече! Приключих с подписите.
	__Доктор__ Декларация за невалидност на предишните декларации.
	__Панталей__ Няма да стане!
	__Доктор__ Включително устните обещания.
	__Панталей__ Как ли пък не!
	__Доктор__ А, да! Още нещо. Да ви взема кутията, значи, каквото и да е там. Било мираж.
	__Панталей__ Това пък за кутията откъде излезе? Кой ви го каза?
	__Доктор__ Вие, ама от бъдещето.
	__Панталей__ От бъдещето? Докторе, дръжте се сериозно!
	__Доктор__ Каза, че в бъдещето сте станал цар, защото онзи отказал. Не можел да спази всички поети ангажименти, или нещо такова.
	__Панталей__ Халюцинирате, докторе. Предозиран сте. Дайте престилката да коригирам!
	__Доктор__ Че защо? _(стиска престилката си)_ Ние тук имаме всякакви. От бъдещето, от миналото, че и от паралелни светове, ако щеш.
	__Панталей__ И от Марс да е — не подписвам повече нищо!
	__Доктор__ Тогава не ми оставате избор! Онзи Кандидат-цар оттук няма да излезе.
	__Панталей__ А царският указ за освобождаването му?
	__Доктор__ Този указ си го заврете… Знаете къде!
	__Панталей__ Та нали вие ми казахте!
	__Доктор__ Сега казвам друго. Като доктор нямам право да го направя. Ще потриете човека.
	__Панталей__ Че какво толкова? Всеки иска да бъде цар.
	__Доктор__ Така ли? А вие защо не искате?
	__Панталей__ Аз искам просто една работа и нищо повече.
	__Доктор__ Че царуването не е ли същото?
	__Панталей__ Не е.
	__Доктор__ Е, ще ви се наложи. Онзи от бъдещето каза така.
	__Панталей__ А-а не. Без тия! Онзи ще бъде цар.
	__Доктор__ Ами ако му отрежат главата?
	__Панталей__ Чак пък главата…
	__Доктор__ Но риск има, нали?
	__Панталей__ Той е луд, докторе. Маниак. Та аз дори не го познавам! И… И всичко е извън сценария.
	__Доктор__ Гледайте какъв сценарий ще развием сега! _(Докторът сочи вратата на кабинета)_ Отиваме при него и там ще решите за себе си, както и той за вас.
	__Панталей__ Че защо?
	__Доктор__ Не мога да пренебрегна предупрежденията на онзи от бъдещето.
	__Панталей__ Аз не искам да го виждам!
	__Доктор__ Вероятно и той, но е нужно.
	__Панталей__ И какво ще му кажем?
	__Доктор__ Просто е. Ще направите едно състезание.
	__Панталей__ С никой няма да се състезавам!
	__Доктор__ Тогава викам санитарите и влизате обратно в изолатора при онези двамата, а като се охладите, ще получите и кушетка в коридора.
	__Панталей__ Но защо състезание, не може ли просто да го мернем отдалеч?
	__Доктор__ Той обича да се състезава. В края на краищата имайте смелостта да се срещнете! Не е като да ми пробутвате листче с името му.
	__Панталей__ Ще се срещна, но без схватки с незнаен изход.
	__Доктор__ Нямате избор.
	__Панталей__ Садист!
	__Доктор__ Предозиран.
	__Панталей__ _(примирено)_ Да вървим и да свършваме. Но хапчетата няма да спирате!
	__Доктор__ Преди да се срещнете с пациента измийте си ръцете!


>>	Сцена 6
#	Доктор, Панталей, Кандидат-цар

N	Кабинетът на главния лекар в психиатрична клиника.
N	Кандидат-цар, облечен с пижама, лежи върху болнична кушетка. При него влизат Докторът и Панталей, който е с шутовска шапка на главата.


	__Доктор__ _(сочи към лежащия)_ Ето ви го!
	__Панталей__ Този ли?
	__Доктор__ А Вие какво си представяхте?
	__Панталей__ Не знам, ама този е доста невзрачен.
	__Доктор__ Тъкмо по-лесно ще го победите.
	__Панталей__ Това е дивотия някаква.
N	Кандидат-царят се надига на кушетката и мрачно оглежда новодошлите.
	__Кандидат-цар__ Тихо там долу!
	__Доктор__ Водя шут.
	__Кандидат-цар__ Виждам, че е шут. Носи шапка.
	__Доктор__ _(извинително)_ Безработен е.
	__Кандидат-цар__ Защото е глупав. Само глупавите шутове са безработни.
	__Панталей__ Ако позволите…
	__Кандидат-цар__ Не позволявам! С глупаци не разговарям.
	__Доктор__ Ако благоволите, дошъл е да се състезавате.
	__Кандидат-цар__ Този глупавичкият?
	__Доктор__ Акълът няма връзка с мускулите.
	__Кандидат-цар__ _(примирено)_ Вярно. Къде го намерихте?
	__Доктор__ Сам дойде.
	__Панталей__ _(към Доктора)_ Сам дойдох само първия път. После други ме доведоха.
	__Доктор__ _(към Панталей)_ Така де — не съм ви търсил.
	__Кандидат-цар__ Канадска борба става ли? _(скача от кушетката на пода)_
	__Доктор__ Става.
	__Панталей__ Сигурно съм полудял.
	__Доктор__ Тогава сте на правилното място.
	__Панталей__ _(към Доктора)_ А вие определено сте луд!
	__Кандидат-цар__ Аз пък не съм. Сгоден съм.
	__Панталей__ _(към Доктора)_ Каква годеница?
	__Кандидат-цар__ Тихо там долу!
	__Доктор__ _(шепне към Панталей)_ Ирина се казва момичето. Тя го обича, вероятно и той нея.
	__Панталей__ А такааа.
	__Кандидат-цар__ _(към Панталей)_ Чисти ли са ти ръцете?
	__Панталей__ Мити със сапун.
	__Кандидат-цар__ _(към Панталей)_ Не се казва „мити“, а „измити“. Дай си ръката! _(запретва ръкави, навежда се и опира лакът на кушетката)_
N	Панталей приближава и хваща ръката му. Двамата провеждат бърза схватка на канадска борба, която Панталей губи.
	__Панталей__ Не бях готов.
	__Кандидат-цар__ _(към Доктора)_ Освен глупак, е и слабак.
	__Панталей__ Ааа, не е честно.
	__Доктор__ _(към Панталей)_ Като стана дума за честност, ще кажете ли защо сте тук.
	__Кандидат-цар__ _(към Панталей)_ Защо?
	__Панталей__ _(смутено)_ Ами… Доведоха ме да играем.
	__Доктор__ _(към Панталей)_ Нещо за царската глава няма ли да споменете?
	__Панталей__ _(към Кандидат-цар)_ А вие… Вие наистина ли имате годеница?
	__Кандидат-цар__ Тихо там долу! Не смейте да се съмнявате в царицата! Изчистихте ли ушите си?
	__Панталей__ _(смутено)_ Миналата седмица, май.
	__Кандидат-цар__ А обувките?
	__Панталей__ _(извинително)_ Ми то нямаше време.
	__Кандидат-цар__ Колко врабчета летят в небето?
	__Панталей__ Че откъде да знам?
	__Кандидат-цар__ Глупак! Онези, които не са накацали. _(към Доктора)_ Този за нищо не го бива _(маха пренебрежително)_ Аудиенцията приключи. _(качва се на кушетката и обръща гръб на Доктора и Панталей)_
	__Доктор__ _(подхваща Панталей)_ Чу какво каза.
	__Панталей__ Ама…
	__Доктор__ Хайде, хайде! Не правете сцени!
N	Панталей навежда глава и двамата с доктора тръгват по коридора. Връщат се обратно в кабинета на доктора.


>>	Сцена 7
#	Доктор, Панталей

N	Кабинетът на главния лекар в психиатрична клиника.
N	Докторът сяда зад бюрото, а Пантелей остава прав.


	__Доктор__ Ами на — не ви одобри.
	__Панталей__ Ама аз не бях готов.
	__Доктор__ И слаб, че и глупав.
	__Панталей__ Стига, де! И без това вече не го искам. Нищо вече не искам.
	__Доктор__ А, не така. Дръжте си на думата!
	__Панталей__ А вие си го дръжте този! Видно е, че му хлопа дъската. Друг ще си намеря.
	__Доктор__ Друг? И кое ще е различно?
	__Панталей__ Ами, не знам. Извадете тук някой. Знам, че имате. Някой по-подходящ.
	__Доктор__ И да намеря друг, вие ще сте си същия.
	__Панталей__ Всичко съсипахте! Че и пътник във времето измислихте.
	__Доктор__ Бяхте изплашен.
	__Панталей__ Аз?
	__Доктор__ Ужасен от последствията.
	__Панталей__ И съм дошъл от бъдещето, за да спра цялата комбинация?
	__Доктор__ Повярвайте, не бях сам.
	__Панталей__ И сега не сте сам. Къде е онзи? Къде е, да го видя аз него.
	__Доктор__ Че откъде да знам? Каза, че няма гориво за повече.
	__Панталей__ Ще се гръмна!
	__Доктор__ Като не вярвате, продължавайте да упорствате и накрая ще нахлузят короната на вашата глава. Пък изпълнявайте обещанията.
	__Панталей__ Нищо няма да изпълнявам!
	__Доктор__ Но нямате против друг да изпълнява вашите, така ли?
	__Панталей__ Не разбирате от сюжети.
	__Доктор__ Ако искате да работите нещо, ето — вземете престилката ми.
	__Панталей__ А — това — не! Пак ще ме врънкате за лечение. Лекувайте се сам!
	__Доктор__ Загубеняк, пък обвинява другите.
	__Панталей__ Не съм. Сам се отказвам от всичко.
	__Доктор__ Така ли?
	__Панталей__ Пациентът ви е психар.
	__Доктор__ А той пък оцени вас. Не обръщате внимание на външния си вид. Не сте почтителен. Слаб физически и глупав. Не бяхте смешен и забавен, както се полага на ролята ви. Като за капак — не бяхте честен с него. Аристократите усещат тези работи.
	__Панталей__ Какъв аристократ бе, Докторе! Та той е болен!
	__Доктор__ За другите може да е болен, но за неговия свят може и да не е.
	__Панталей__ Ха, такаа! Чия страна поддържате!
	__Доктор__ Аристократизмът повече изисква, отколкото дава.
	__Панталей__ Все ми е едно какви ги дрънкате. Повече няма да ме видите.
	__Доктор__ Това е твърде оптимистично, така да се каже.
	__Панталей__ И ако искате да знаете, мога да си докосвам носа, когато стоя на един крак. _(Панталей се опитва да покаже, но не успява)_
	__Доктор__ Оставете опитите. Напредък има, така да се каже. Но, зениците са разширени. Разширени са и са мътни. Ето какво ще правите — сутрин на гладно, по двайсет лицеви опори на отворен прозорец. После студен душ, без сапун и по две хапчета от зелените, след всяко хранене _(изважда шишенцето с лекарства от джоба си и отсипва в шепата си. Взима хартийка от бюрото си и ги увива в нея, а шишенцето прибира обратно в джоба на престилката. Става от бюрото и подава хапчетата на Панталей, който ги мушка в джоба на анцуга си)_ Тези ще стигнат на първо време. Ще се видим след седмица.
	__Панталей__ _(примирено)_ То нямаше нужда, ама…
	__Доктор__ _(потупва Панталей по рамото)_ Има, има.
N	Панталей излиза, а докторът остава сам в кабинета.


>>	Сцена 8
#	Доктор

N	Кабинетът на главния лекар в психиатрична клиника.
N	Докторът седи зад бюрото и рови в чекмеджетата.


	__Доктор__ Носи шутовска шапка, пък повтаря: здрав съм, здрав съм. Реквизит било. Как ще е здрав, значи? Хм, абе то и аз нося лекарска престилка, пък…
N	Изважда шишенцето с хапчетата и го разклаща на светлината, за да види количеството вътре. Доволен от резултата, прибира шишенцето обратно в джоба на престилката си и го потупва с ръка.


>>	Сцена 9
#	Панталей

N	Коридор на психиатрична клиника.
N	Панталей върви и си мърмори.


	__Панталей__ Аристократизмът не било лесно! А да бъдеш нормален лесно ли е?


>	Действие четвърто

>>
N	Действието се развива на няколко места в София, в една психиатрична клиника в околностите на града, както и в една Резиденция на Голям началник.


>>	Сцена 1
#	Доктор, Бандит 1, Бандит 2

N	Психиатрична клиника в околностите на София. Кабинетът на главния лекар.
N	Докторът отваря вратата на изолатора и оттам излизат Бандит 1 и Бандит 2. И двамата се държат за главите. Все още носят кърпите на лицата си. В колана на Бандит 2 е затъкната гумената палка.


	__Бандит 1__ Докторе, дайте нещо за глава.
	__Доктор__ Видения?
	__Бандит 1__ Коварни и зли.
	__Доктор__ От лекарствата е. При първи прием е така.
	__Бандит 2__ Ще си платиш, Докторче! Аз не съм пил хапове, а съм с пукната тиква _(изважда палката от колана си)_
	__Доктор__ _(сяда на бюрото и отваря папката)_ Записвам — пукната тиква.
	__Бандит 2__ _(към Доктора)_ Е сега ще си изплюеш зъбите!
	__Доктор__ Записвам — плюене на зъби. Колко броя?
	__Бандит 2__ Не се прави на луд, Докторче! Къде е шутчето?
	__Доктор__ Надявам се, отиде да си оправя бакиите, както поръча онзи с короната.
	__Бандит 2__ Значи го пусна?
	__Доктор__ Пуснах го.
N	Бандит 2 вдига палката над главата на Доктора.
	__Бандит 1__ _(държи се за главата)_ Ааа! Не мога повече.
	__Бандит 2__ _(посочва с палката Бандит 1)_ Тоя ще се оправи ли?
	__Доктор__ Стига да продължава лечението и без вълнения.
	__Бандит 2__ Че той без вълнения как ще работи?
	__Доктор__ Да се пенсионира.
	__Бандит 2__ Няма необходимия трудов стаж бе, Докторе.
	__Доктор__ М-даа. Неприятна ситуация. Вижте какво, ще го взема на лечение в клиниката, а след това ще го пенсионирам по болест.
	__Бандит 2__ Ооо, така ли? И аз искам. Боли ме главата. Привиждат ми се царе от бъдещето. Тревожен съм и сънувам риба, кон и колело.
	__Доктор__ О-хо! Я покажете езика си!
N	Бандит 2 повдига кърпата и се плези, а Докторът го хваща за брадичката и наднича в устата му.
	__Доктор__ Сега застанете на левия си крак, вдигнете дясната си ръка, а с лявата докоснете върха на носа си.
N	Бандит 2 затъква палката в колана си, вдига левия си крак и започва объркано да вдига ту едната си ръка, ту другата. После се опитва да докосне върха на носа си с дясната, но не успява.
	__Доктор__ М-даа. Положението е тревожно. Тревожно е положението, но лечение има.
	__Бандит 2__ А пенсия?
	__Доктор__ И пенсия има. Инвалидна.
	__Бандит 2__ Че аз съм си инвалид.
	__Доктор__ И това е видно. Хайде, да отиваме да ви потърсим свободни кушетки в коридора.
	__Бандит 2__ Ама защо в коридора? Дълъг е и има течение.
	__Доктор__ Добре че е дълъг, та да слагаме повече кушетки. Няма места в отделението, така че, когато се освободят легла, тогава ще ви запишем за лечение.
	__Бандит 2__ Ама така ще ни уморите от простуда и пак няма да дочакаме пенсия.
	__Доктор__ Язък ви за осигуровките.
	__Бандит 2__ Спрете, де! _(примирено)_ Хайде, водете ни, пък дано имате повечко одеяла. Ние сме слаби хора, раними.
N	Бандит 2 подхваща под ръка Бандит 1 и заедно с Доктора излизат от кабинета.


>>	Сцена 2
#	Бизнесмен 1, Бизнесмен 2, г-жа Дочева

N	Частен бизнес клуб на горния етаж в къща от старата градска част.
N	Бизнесмен 1 и г-жа Дочева седят на удобни кожени кресла. Бизнесмен 2 обикаля нервно с чаша в ръка. Мъжете пият уиски, а г-жа Дочева шампанско.


	__Г-жа Дочева__ И така, господа, да направим разбор на ситуацията. Събрали сте парите, изготвили сте разчетите и първите разходи по мероприятието вече са направени, така ли?
	__Бизнесмен 1__ _(мрачно)_ Нашата част ние си я изпълняваме.
	__Г-жа Дочева__ Така, така.
	__Бизнесмен 2__ _(към г-жа Дочева)_ Не чуваме информация за изпълнението на твоята част.
	__Г-жа Дочева__ _(оставя чашата)_ За моята част — моя грижа. Парите ли ви се досвидяха?
	__Бизнесмен 2__ Искаме гаранции, иначе…
	__Г-жа Дочева__ Какви гаранции по-точно?
	__Бизнесмен 1__ Каквито там са нужни. Разбираме, че явни не могат да бъдат, но все пак…
	__Г-жа Дочева__ Че вие сами си отговаряте на въпроса с гаранциите.
	__Бизнесмен 1__ Но как да сме сигурни?
	__Г-жа Дочева__ Само едно нещо е сигурно на този свят и вие го знаете.
	__Бизнесмен 1__ А новите началници? Или продължаваме да работим със сегашните?
	__Г-жа Дочева__ Защо е тази нервност?
	__Бизнесмен 1__ Ами защото оня смешник — шутът, не се весна повече. За кого го организираме, в края на краищата?
	__Г-жа Дочева__ Бъдете търпеливи. Ще се обади.
	__Бизнесмен 2__ Ще се обади в шестък!
	__Г-жа Дочева__ Всички заедно взехме решение да действаме по тази схема.
N	На вратата се почуква.
	__Бизнесмен 1__ Аман, значи. _(обръща се към г-жа Дочева)_ Изчакай малко! _(по посока на вратата)_ Влез!
N	В помещението влиза Началникът на охраната.


>>	Сцена 3
#	Бизнесмен 1, Бизнесмен 2, г-жа Дочева, Началник на охраната

N	Частен бизнес клуб на горния етаж в къща от старата градска част.
N	Бизнесмен 1, Бизнесмен 2 и г-жа Дочева седят на кресла, а Началникът на охраната стои прав на вратата.


	__Началник на охраната__ Извинявам се, но онзи пак дойде и предаде бележка за вас.
	__Бизнесмен 1__ Кой? Шутът?
	__Началник на охраната__ Същият, но сега е без маскарада по него.
	__Бизнесмен 1__ Как така?
	__Началник на охраната__ Така. Без смешната си шапка. Облечен по анцуг. Спортист.
	__Бизнесмен 2__ Никакъв спортист не е тоя. Тоя е шут!
	__Началник на охраната__ Няма да споря. К’ъвто и да е, изпраща бележка.
	__Бизнесмен 2__ Дай! _(става и издърпва бележката от ръцете на Началник на охраната)_
N	Бизнесмен 2 разгъва хартията и чете на глас написаното вътре: „Операцията стоп! Неприемливи последици. Доклад от машина на времето. Повтарям: операцията стоп!“
	__Бизнесмен 2__ _(реве в лицето на началник охрана)_ Къде е гадината?
	__Началник на охраната__ _(отвръща лице)_ Бързал, каза. Ще се обади друг път.
	__Бизнесмен 2__ _(обръща се към Бизнесмен 1 и г-жа Дочева)_ Преметна ни мръсникът!
	__Бизнесмен 1__ Имаш пари — няма проблем. Нямаш пари — има проблем.
	__Г-жа Дочева__ Така е.
	__Бизнесмен 2__ _(към г-жа Дочева)_ Ти да мълчиш! Че ти ни набута в тая каша. _(маха с ръка към Началник на охраната)_ Свободен си!
N	Началник на охраната се обръща и излиза от клуба.


>>	Сцена 4
#	Бизнесмен 1, Бизнесмен 2, г-жа Дочева

N	Частен бизнес клуб на горния етаж в къща от старата градска част.
N	Бизнесмен 2 нервно обикаля в кръг, а Бизнесмен 1 и г-жа Дочева седят на кожени кресла.


	__Г-жа Дочева__ Нямате право да ми говорите така! При всичко, което съм направила за вас.
	__Бизнесмен 2__ Вие сте направила? _(иронично към Бизнесмен 1)_ Госпожа Дочева била направила за нас.
	__Бизнесмен 1__ Без нерви. Госпожа Дочева ще се погрижи. _(обръща се към г-жа Дочева)_ Нали така?
N	Г-жа Дочева кима мълчаливо и разглежда ноктите на пръстите си.
	__Бизнесмен 2__ Не само ще се погрижи, но е длъжна да поправи щетите. _(към г-жа Дочева)_ За какво ти плащаме?
	__Г-жа Дочева__ _(към Бизнесмен 2)_ И други желаят да ми плащат, така че — не ме плашете.
	__Бизнесмен 2__ Така ли? Не стига, че ни набута в тази каша, ами сега се опитваш да се измъкнеш.
	__Г-жа Дочева__ Аз ли ви набутах? Като повтаряш това, то няма да се превърне в истина. Взехме общо решение.
	__Бизнесмен 1__ _(към Бизнесмен 2)_ Така е. И сега всички ще трябва да се справим. Един за всички — всички за един. _(вдига чашата си, но другите двама не последват жеста му)_
	__Г-жа Дочева__ Е, аз да тръгвам, че работа ме чака.
	__Бизнесмен 2__ Тя твоята работа… Тръгвай, че…
	__Бизнесмен 1__ Ние спираме плащанията, а ти оправяш нещата с началниците, нали? Всичко да си е постарому.
	__Г-жа Дочева__ Тръгвам.


>>	Сцена 5
#	Бизнесмен 1, Бизнесмен 2

N	Частен бизнес клуб на горния етаж в къща от старата градска част.


	__Бизнесмен 2__ Ще я смачкам тая!
	__Бизнесмен 1__ Спокойно!
	__Бизнесмен 2__ Защо? Да не би да има съвест, тая… Ще ни продаде и хич няма да се замисли. Тя майка си ще продаде.
	__Бизнесмен 1__ Ама нали сега ние плащаме?
	__Бизнесмен 2__ И други искат да плащат. Ти да не мислиш, че тя ще си позволи да потъне заедно с нас? Видя ли я как гледа? Само дето не ни каза директно: Оправяйте се!
	__Бизнесмен 1__ Трябваше да даваме повече, знаех си аз.
	__Бизнесмен 2__ Значии… И колко време мислиш ще трябва, за да ни предаде на началниците?
	__Бизнесмен 1__ Няма да го направи.
	__Бизнесмен 2__ Връзката й с нас я влече надолу. Като нищо ще пробва с резервния отбор.
	__Бизнесмен 1__ Мамка му! С какви хора работим!
N	Вратата се отваря и влиза Началникът на охраната.


>>	Сцена 6
#	Бизнесмен 1, Бизнесмен 2, Началник на охраната

N	Частен бизнес клуб на горния етаж в къща от старата градска част.


	__Бизнесмен 1__ _(към Началник на охраната)_ Ти защо не чукаш, бе?
	__Началник на охраната__ Не ми е нужно разрешението ви.
	__Бизнесмен 1__ Откога?
	__Началник на охраната__ Отсега. Напускате етажа!
	__Бизнесмен 1__ Какво каза?
	__Началник на охраната__ Трябва да подготвим клуба за новите обитатели.
	__Бизнесмен 2__ _(оставя чашата си на масата)_ Какво става тук бе, мамка му?
	__Началник на охраната__ Наредено ми е да ви придружа до долния етаж.
	__Бизнесмен 1__ Как така на долния етаж, бе? Ти знаеш ли кои сме?
	__Началник на охраната__ Та нали затова съм тук?
	__Бизнесмен 1__ И като знаеш, защо ни пращаш на долния етаж?
	__Началник на охраната__ Сигурно там ви е мястото _(сочи вратата)_ Хайде, пред мен и надолу по стълбите! Не ме карайте да ставам груб! Не сте първите, няма и да сте последните.
	__Бизнесмен 2__ _(умолително към Началник охраната)_ Не, не, чакай малко! Аз бях против. Още от самото начало бях против. Кажи им! Те другите…
	__Началник на охраната__ _(хваща за лакътя Бизнесмен 2, болезнено го стиска и Бизнесмен 2 прави гримаса)_ Слушай, съвсем безплатно и извън протокола, но с голямо удоволствие ще смачкам наглата ти мутра! Тръгвай!
N	Началникът на охраната започва да избутва Бизнесмен 1 и Бизнесмен 2 към вратата. Бизнесмен 2 докопва чашата си с уиски и я изпива на екс. Когато я връща обратно на масата, в бързината я поставя на ръб и тя се изтъркаля.
N	Тримата излизат от клуба и Началникът на охраната затваря вратата.


>>	Сцена 7
#	Г-жа Дочева, Голям началник

N	Резиденция на Голям началник в покрайнините на София.
N	Госпожа Дочева чука на вратата на Голям началник. Отваря вратата, но не пристъпя навътре, а стои отвън на прага.


	__Г-жа Дочева__ Викали сте ме.
	__Голям началник__ _(женски глас отвътре)_ Докладвайте!
	__Г-жа Дочева__ Тези от долния етаж се качиха горе, а тези от горния свалихме долу.
	__Голям началник__ И щетите са поправени?
	__Г-жа Дочева__ Щети претърпяха само тези от горния етаж. Бившите. За щастие имаме качествени хора в резерв.
	__Голям началник__ Запомнете: тези хора нямат качества и поради това нямат стойност, а само количество. Не говорете за качествени хора, защото вие не работите с такива.
	__Г-жа Дочева__ _(смутено)_ Да. Така е.
	__Голям началник__ Затегнете контрола.
	__Г-жа Дочева__ Самоинициатива някаква. Няма да се повтори.
	__Голям началник__ Отнемете им всичко и ги смачкайте така, че да бъдат публично унизени. Хвърлете ги на лъвовете и нека опръскат арената с кръвта си. Зарадвайте малко тоя народец!
	__Г-жа Дочева__ Ще бъде!
	__Голям началник__ А този… шутът, както докладвахте. Какво стана с него?
	__Г-жа Дочева__ Оказа се драскач някакъв, неудачник. Май се мисли за писател. Напълно безвреден.
	__Голям началник__ Дръжте го под око. Показа чудесни организационни качества и може да потрябва.
	__Г-жа Дочева__ Разбира се.
	__Голям началник__ Имате работа за вършене. Свободна сте.
	__Г-жа Дочева__ Благодаря! Довиждане.
N	Госпожа Дочева затваря вратата. Надупва се към нея и няколко пъти удря задника си с дясната ръка: „На! На! На!“. Изправя се и си тръгва.


>>	Сцена 8
#	Антиквар, Панталей

N	Антикварен магазин.
N	Антикварят е сам в магазина. Седи зад бюрото си и разглежда някакъв каталог. Вратата се отваря и в магазина нахлува Панталей. Той е по анцуг, ципът на горнището му е свален наполовина и е разгърден, а шутовската шапка я няма на главата му.


	__Панталей__ _(запъхтяно)_ Искам да купя машината на времето, но сега нямам парите.
	__Антиквар__ _(затваря каталога и поглежда към Панталей)_ Казва се „Добър ден“.
	__Панталей__ Добър ден! Искам да купя машината на времето. После ще се оправим парите. Обещавам!
	__Антиквар__ Няма я.
	__Панталей__ Как така я няма? Та онзи ден ми я предлагахте?
	__Антиквар__ Онзи ден си е било за онзи ден. Ако тогава сте имал пари, съответно аз съм имал машина на времето.
	__Панталей__ О, не! Знаете ли какви трагедии могат да се случат? Трябва ми!
	__Антиквар__ На всеки му трябва, но вече я няма. А вашите ръце са празни. Къде е кутията?
	__Панталей__ Няма кутия повече, няма и да има.
	__Антиквар__ Виж ти. Не сте царски шут? В такъв случай, нашите срещи стават безсмислени.
	__Панталей__ Така ли? Хипотетично — ако донеса кутията, пълна със злато, както обещах, ще ми дадете ли машината? Дори само за малко?
	__Антиквар__ Хипотетично — да.
	__Панталей__ Това исках да чуя.
N	Панталей обръща гръб на антикваря и изхвърча от магазина.


>>	Сцена 9
#	Антиквар

N	Антикварен магазин.
N	Антикварят седи зад бюрото.


	__Антиквар__ Прав ти път! Гледай го ти него! Научил се обещания да дава. Че без пари в магазин влиза ли се? Това хората са странна работа. Разделили се общо взето на две половини — едните обещават, другите пък вярват. Имащите — обещават, нямащите — вярват. Тези, които обещават, сами не си вярват. Тези пък, които вярват, го правят, защото искат да вярват, а не защото наистина вярват. Луда работа, ама иди я обясни някому.
N	Антикварят връща вниманието си върху каталога и отново го разгръща.


>>	Сцена 10
#	Панталей, Кандидат-цар

N	Психиатрична клиника в околностите на София. Кабинетът на главния лекар.
N	Кандидат-цар, облечен с бяла престилка и бяла шапка, се суети около бюрото и подрежда някакви папки. Влиза Панталей, по анцуг, гологлав.


	__Панталей__ _(затваря вратата след себе си)_ Къде е главният?
	__Кандидат-цар__ _(вдига глава и познава Панталей)_ А, вие ли пак? Глупакът и слабак.
	__Панталей__ Докторът, бе! Това е кабинетът му.
	__Кандидат-цар__ Днес аз съм докторът.
	__Панталей__ Не! Вие не сте доктор, вие сте пациент! Аз ви видях на кушетката. Искам Доктор-доктор.
	__Кандидат-цар__ Какви доктори бе, човек? При тези мижави заплати тук, кой ще ти се занимава с медицина? Тук докторите отдавна ходят да лепят плочки през работно време, а на тяхно място се редуваме ние. Има график и това е.
	__Панталей__ _(изумено)_ Какъв график?
	__Кандидат-цар__ Ми такъв, обикновен и разграфен. Седмичен. С имена и дати. От днес застъпвам аз, ние сме отговорни хора. Да не би искате да оставя пациентите без лечение?
	__Панталей__ _(пляска с ръка по челото си)_ То и на лудницата вече не може да се разчита! Сбъркан свят.
	__Кандидат-цар__ _(пристъпва към Панталей)_ Какво е състоянието ви? Я да видим има ли подобрение от предния път. Изплезете език и застанете само на левия си крак. Изплезете се, де! _(бърка в джоба на престилката си и оттам изважда шишенцето с хапчетата)_
	__Панталей__ _(уплашено се отдръпва)_ Долу ръцете от мен! И не ме приближавайте! _(отваря вратата и изскача от кабинета, като треска вратата след себе си)_



>	Действие пето

>>
N	Действието се развива в панелния апартамент на семейство Писанджиеви в софийския квартал Надежда.


>>	Сцена 1
#	Нора, Панталей

N	Холът в апартамента на семейство Писанджиеви.
N	Нора и Панталей седят на дивана. Нора реди пасианс с карти върху ниска масичка, а Панталей, изпънал крака и скръстил ръце зад тила си, зяпа в тавана.


	__Нора__ Ех, значии! _(ядосано събира картите)_
	__Панталей__ Какво стана, Норче?
	__Нора__ Не излиза и не излиза! На Венчето от салона това рядко ще се случи.
	__Панталей__ И какво като Венчето нарежда пасианса? Сбъднаха ли се мечтите й?
	__Нора__ Ами може и да не са, ама мъжът й не блее в тавана по цял ден като теб. Работи.
	__Панталей__ _(пуска ръцете си и поглежда Нора)_ Ами работи човекът, за да реди тя пасианси по цял ден.
	__Нора__ Ох, че си…!
	__Панталей__ А аз не блея, а мисля.
	__Нора__ Че то от мисли полза никаква.
	__Панталей__ Представи си само, ако човечеството можеше да ползва машина на времето, какви трагедии можеха да бъдат избегнати?
	__Нора__ Е, точно за това не вярвам, че е възможно да има такава.
	__Панталей__ Ами ако има все пак?
	__Нора__ Е като има, защо не се ползва по предназначение?
	__Панталей__ Знам ли? Може и да е ползвана, така да се каже — за частни нужди, пък ти да не знаеш.
	__Нора__ Пантаа, Панта. Вземи да свършиш нещо полезно, стига фантасмагории. Хвани се на работа.
	__Панталей__ Да знаеш, мисля за един сюжет.
	__Нора__ _(вдига ръце)_ Абе, какъв човек съм взела! Като те накарам да свършиш нещо, хоп — ражда се сюжет. Обаче утре заминавам при мама!
	__Панталей__ Иди, Норче, погостувай, пък се върни. Ще намериш нов Панталей, да знаеш.
	__Нора__ При онзи майстор с бормашината ще ходиш ли?
	__Панталей__ Тая работа не е за мен. Ще се прекърша.
	__Нора__ Значи отказваш цимента, а?
	__Панталей__ Отказвам!
	__Нора__ А бой с възглавници можеш ли?
	__Панталей__ _(сърдито)_ Ти се подиграваш.
	__Нора__ Панта, Панта-а. Закъсахме го с теб. Изобщо не разбирам какво можеш.
	__Панталей__ Голямата лотария не се състои в това да търкаш билети, пуснати от друг, а да си изработиш собствен билет.
	__Нора__ Тая ли умнотия ти дойде на акъла?
	__Панталей__ Бил съм шут, мога да бъда и цар?
	__Нора__ Стига да случиш на шут.
	__Панталей__ Що да не случа? Имай вяра в хората! Себеподобни са, все пак.
	__Нора__ Аз и това казвам. Себеподобни.
	__Панталей__ Пък аз ще вярвам. И в машината на времето ще повярвам, ако трябва.
	__Нора__ Оф! Кога ще се събудиш бе, Панта!
	__Панталей__ Аз съм буден, Норче! Ти спиш! Че и другите. Всички спите.
	__Нора__ И какво като си буден? Какво ще промениш?
	__Панталей__ Ставам цар и точка! Ще напълня кутията, но с отговорност. И ще си я окача на врата, така да знаеш! Нека ми тежи! Отговорност е нужна. Отговорност и почтеност. Пък наричай ме наивник и глупак.
	__Нора__ Ще си я увесиш на врата, а?
	__Панталей__ Погубен от идеал, а не от спряло сърце. Какъв по-достоен и красив завършек от това! _(ентусиазирано скача на крака)_ Отивам за бира, че всичко мен чака. _(упътва се към вратата)_
	__Нора__ _(вика зад гърба му)_ И брашно, та да врътна една баница в твоя чест, царю! _(после снижава глас)_ Съвсем изтрещя.
N	Панталей маха с ръка и без да се обръща излиза от хола.


>>	Сцена 2
#	Нора

N	Холът в апартамента на семейство Писанджиеви.
N	Нора Писанджиева реди пасианс с карти върху ниската холна масичка.


	__Нора__ Тц, тц! Откога отговорността значи нещо за тоя човек? _(обръща една от картите)_ Я, излезе ми пасианса! _(победоносно свива юмрук)_ Ами аз царица ли ще бъда? _(става и се забързва към вратата)_
	__Нора__ _(вика)_ Панта! Панта-а!
N	Нора излиза през вратата и я затваря след себе си.
