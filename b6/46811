P>
	Подухват ветровете на нощта,
	прелитат волни сенки над земята,
	звездите — осветили вечността,
	забодени навред в безкрайността,
	кристалчета на дните от снагата.

	Покой и прелест — прелест и покой
	замръзнала в целувка е реката,
	забравила за летния дневен зной,
	отпусната като след див порой,
	блещука в светлината на луната.

	Нима отново ден ще озари
	потъналата в сънища природа
	и светло зарево ще извести
	на дремещите в щастие и мечти,
	че слънце ще огрее небосвода?

	Това е неизменния кръговрат;
	и тъй, когато блесне пак луната
	и нощни сенки тихо затрептят,
	звездите на света ще известят
	за вятъра, нощта и тишината.
P$
