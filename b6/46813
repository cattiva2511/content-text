P>
	В безименните ласки на нощта
	денят се ражда светло окрилен,
	въздъхвайки в зората потопен,
	изпращащ във забрава немощта.

	Пътека от лъчиста синева
	полюшва с непринуден звън листата,
	оглежда се в очите на росата
	и слива се с на слънцето зова.

	Далече над планинските чела
	щастливи птици плуват в небесата,
	поклащани на вятър от ръката
	дървета са разперили крила.

	Тревите като свежо кадифе
	танцуват в своеволие и забрава
	и летен дъх цветята съзерцава,
	разстлал се над зеленото поле.

	Омайна песен пее утринта,
	подкрепяна от цялата природа,
	хармония изпълва небосвода
	и пръска се в лъчи и светлина.

	Отиде си притихнала нощта;
	остави само спомен и росата;
	презираща на дните суетата
	дали ще се завърне вече тя?
P$
