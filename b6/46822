P>
	Изстраданите наши чудеса
	в които сме престанали да вярваме,
	любимите ни някога места,
	които днес не смеем да посещаваме;

	усмихнатите и добри очи,
	които сме престанали да виждаме
	и трепетите в нашите души
	отдавна с топли чувства несъзиждани.

	Когато навести ни вечерта
	и всички те изникнат пак във спомена,
	ще им отворим ли поне една врата
	или ще ги оставим пак бездомни?

	Ще им открием ли кътчето във нас,
	запазено в сърцето — недокоснато;
	ще им говорим ли с потаен глас
	за сънищата наши — недоносени?

	Ако прогоним всички чудеса
	в живота си — нещастни и щастливи,
	какво ще ни спохожда във съня
	и ще ни спомня, че сме още живи?
P$
