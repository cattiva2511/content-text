P>
	Кажи, какво успях да проиграя?
	Какво сгреших? С кое те нагрубих?
	Поне това заслужил съм да зная,
	ако останалото не простиш.

	Не ме мъчи с мълчание сурово;
	едва ли ще спечелим от това.
	Безмълвието гневно е отрова,
	която изтощава любовта.

	Едва ли трябва толкова безславно
	да вкусим от поредния провал
	и всеки с упрека да страда бавно,
	че не е свойта радост изживял.

	Преди да пипнеш нишката последна,
	кажи ми във какво се провалих
	и ако присъдата е неизбежна,
	ти просто скъсай този мой стих.
P$
