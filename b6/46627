P>
	Не искам нищо повече от младостта си,
	освен да бъде търсен дом от слънцето
	във дните,
	а нощите й да са южно вино
	и поезия.

	Да бъдат стиховете й пътуване по думите отвътре.
	И на вода течаща ритъма да следват.
	И тишина да бъдат,
	пред славея щастливо се предала.
	Да търсят повече от разума — сърцето.

	Една жена, самоизваяла се
	от коприната на моите сънища,
	да ги напусне,
	пред мене стъпките си парещи да спре,
	да ме окичи с пламналата своя роза
	и тази роза, с корени в кръвта ми,
	да е все разлистена.
	Да ме обгърне в крехката постеля
	на своя тайнствен аромат,
	извиращ от дълбоката й женска тайна —
	Дете да бъде
	и да бъде Майка.

	Не искам нищо повече от младостта си,
	освен в обувките си да ме пусне вятърът.
	И в лудостта си да разбиваме морето.
	Във седемте синеещи очи на Рила
	очите си да къпя —
	за красотата да са вечно чисти.
	Към хоризонтите да тичам жаден,
	а щом предела си повярвам че достигам —
	врата открехната да ме очаква.

	Не искам нищо повече от младостта си!
P$
