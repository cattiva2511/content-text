P>
	Кой е съградил седмовратната Тива?
	В книгите четем имена на царе.
	Нима царете са мъкнали камъните?
	А многократно сривания Вавилон?
	Кой го е въздигнал толкова пъти? В какви домове
	Са живели строителите на златосияйната Лима?
	Къде са отишли зидарите вечерта
	След завършването на Китайската стена? Великият Рим
	Е изпълнен с триумфални арки. Кой ги е издигнал?
	Над кого са триумфирали цезарите? Всички ли
	Жители на многовъзпяваната Византия са живели
	В дворци? Дори в легендарната Атлантида
	През нощта, когато вълните са я поглъщали,
	Давещите се крещели на своите роби за помощ.

	Младият Александър завладял Индия.
	Сам ли?
	Цезар сразил галите.
	Нямало ли е с него поне един готвач?
	Филип Испански плакал, когато флотата му
	Потънала. Никой ли друг не е плакал?
	Фридрих Втори победил в Седемгодишната война.
	Кой заедно с него е победил?
	На всяка страница — победа.
	Кой е готвил за победните пирове?
	На всеки десет години — велик човек.
	Кой му е плащал разноските?

	Толкова много летописи!
	Толкова много въпроси!

@@	1935
P$
