P>
	Апендиксът ми е в Палмникен;
	оставих кътник за престиж,
	дори зъб млечен, в Саарбрюкен.
	А сливиците са в Париж.

	Безмитно тъй се разпилявам
	навред в Европа и у нас.
	На клиниката в Нойкьолн давам
	хрущялче от носа си аз.

	Добрият лекар оперира.
	И е доволен, и богат.
	Но всичко ми се ампутира.
	Негоден съм за тоя свят.

	Аз, клетникът, какво ще правя,
	тръби когато затръбят?
	Как в този вид ще се представя
	в деня на страшния ни съд?

	Та Дядо Боже с поглед леден
	ще ме възпре: „Хер Тигер! Ах,
	изглеждаш ми съвсем повреден!
	Къде изчезна твоят смях?“

	„Прочетох в някакви обяви
	за генералски щат — море.
	Тогаз смехът ми ме остави.“
	Ще схване Бог.
				Ще разбере.

@@	1932
P$
