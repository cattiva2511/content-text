P>
	До новата ни среща
	с тебе, град зелен,
	с твойте пъстри, многолики къщи
	и кръгли църкви,
	с широките ти булеварди
	и улички, застлани с дялан камък,
	обточени със кестени
	и цъфнали липи,
	от чийто мирис ме пронизва болка,
	припомнил ми
	за многото разлъки.
	Тук всички пътища, площади и градини
	пеят за живота.
	И той ме среща
	с хиляди лица
	на снажни и напети хора
	в шумни механи,
	из клубове и барове.
	Навред усещам аз Балкана!
	До новата ни среща
	с Витоша, Балкана и Родопите,
	с безкрайните гори
	и каменисти урви.
	Да отпочина в манастирите
	на Рила и на Бачково,
	да мога да мечтая
	сред прастари фрески
	със земни цветове
	в кафяво и червено,
	да седна на старинен стол
	между монаси,
	прастари и брадати,
	а покрай нас — икони,
	и всичко толкоз близко и сърдечно,
	тъй топло и така достъпно,
	в небесни висоти
	да мога да живея,
	в тези църкви,
	и да бъда тиха, съвсем тиха…
	До новата ни среща
	с вас, овни власати,
	и вашите пастири,
	с коне и мулета
	и писани каручки,
	които те изпращат
	до градските врати.
	А сетне —
	да слушам тъжните кавали,
	в чиито песни
	звучи Балканът!
	До следващия път,
	довиждане до следващия път,
	кавалът ме зове,
	аз идвам, идвам…
	До новата ни среща!

@@	1980
P$
