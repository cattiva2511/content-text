P>
	Разглеждайте върховете на пръстите дали вече не променят цвета си!

	Някой ден тя ще се върне, изкоренената чума.
	Пощальонът ще я пусне като писмо в дрънкащата кутия,
	като дажба от херинги ще ви я сложат в чинията,
	майката ще я подаде на детето с гръдта си.

	Какво да сторим ние, когато не е жив вече никой от онези,
	които са знаели как да се справят с нея?
	Който е сприятелен с ужасното,
	може да очаква спокойно своята гостенка.
	Ние винаги сме подготвени за щастието,
	но то не обича да сяда в нашите фотьойли.

	Разглеждайте върховете на пръстите! Започнат ли да почерняват,
	вече е твърде късно.

@@	1955
P$
