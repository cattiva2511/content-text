P>
	Много пъти е честван бляскаво
	Другарят Ленин. Изваяни са му паметници
	И бюстове. Градове и деца носят името му.
	На разни езици звучат речи;
	Събрания и демонстрации се устройват
	От Шанхай до Чикаго в чест на Ленин.
	Но ето как го почетоха
	Килимарите от Куян-Булак,
	Малко селище в Южен Туркестан:

	Двадесет килимари, от треска разтърсвани,
	Си тръгват привечер от вехтия стан.
	Върлува треска: над гарата
	Висне плътен облак жужащи комари, които
	Излитат от блатото зад камилското гробище.
	Но ето че влакът, който докарва
	През две седмици вода и пушек, веднъж
	Донася и вестта, че предстои
	Годишнината на другаря Ленин.
	И решават хората от Куян-Булак,
	Бедни хорица, килимари,
	Че и в тяхното село ще бъде поставен
	Гипсов бюст на другаря Ленин.
	Но когато събират парите за бюста,
	Идват всички, от треска разтърсвани,
	И с треперещи ръце внасят
	Своите спечелени с пот копейки.
	А червеноармеецът Стьопа Гамалев,
	Който най-грижливо брои
	И зорко следи за всичко,
	Вижда готовността, с която
	Хората Ленин почитат, и се радва.
	Но вижда също ръцете треперещи
	И изведнъж предлага:
	С парите за бюста да купят петрол
	И да залеят блатото зад камилското гробище,
	Отдето комарите идват и болестта причиняват.
	Тъй треската да победят в Куян-Булак, и то
	В чест на мъртвия, ала
	Незабравим
	Другар Ленин.
	Така и решиха.
	А в деня на годишнината
	Понесоха един подир друг разкривени ведра,
	Препълнени с черната течност,
	И блатото с нея заляха.

	Така, почитайки Ленин, те извършиха
	Нещо полезно, а вършейки полезното дело,
	Отдадоха почит на Ленин, което значи,
	Че го бяха разбрали.

#	2

	Ето, чухме как народът на Куян-Булак
	Чествал Ленин. А същата вечер, когато
	Петролът бил купен и изсипан в блатото,
	Провели събрание. Думата взел един мъж
	И поискал да поставят на гарата плоча,
	Където да пише за всичко подробно,
	Да разказва за първия план
	И после как заменили
	Бюста на Ленин с тон петрол,
	Който болестта ликвидирал.
	И всичко — в чест на Ленин.
	Това също направили,
	И поставили плочата.

@@	1929
P$
