P>
	Понякога на някой праг да седнеш,
	да си починеш от нестигащото никъде пътуване,
	зад тебе е вратата, ала ти не тропаш.

	Да чуваш всички шумове,
	но шум сама да не издаваш.
	В живота, който не те иска, да се вслушаш:
	в дома, на улицата,
	сърцето на мотора и на мишката,
	гласовете на водата и на въздуха,
	стъпките на хората, звездите,
	въздишането на земя и камък.

	Понякога до тебе ще присяда светлината,
	а понякога и сянката,
	верните сестри.
	Гнездо ще свият върху тебе прах
	и непристъпен сняг.

	И бавно под езика ти
	ще се затопля твоята последна дума.

@@	1959
P$
