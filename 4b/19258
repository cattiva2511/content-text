P>
		Да, ти това би желал:
	вила с голяма тераса в полето,
	отзад — „Фридрихщрасе“, отпред — морето;
	с прелестен изглед, светско-първичен —
	от банята виждаш върха епичен,
	но вечер отиваш в кино луксозно.

	Всичко — скромно, непретенциозно:

	Девет стаи — не, по-добре десет!
	На покрива — дъбове, там е финесът.
	Радио, парно, безлюдност пълна,
	прислуга възпитана, главно — безмълвна,
	сладка жена, породиста и с нерв —
	(и още една за неделя, в резерв), —
	библиотека, край теб — самота,
	пчелички жужукат в безбрежността.

	В обора: две понита, четири коня;
	осем коли, моторетка — а оня,
	който ги кара, си ти — защо не?
	Понякога ходиш на лов за свине.

	Да, а това пък забравих съвсем:
	изискана кухня, разглезен корем,
	стари вина от разкошен бокал —
	и все си оставаш ненапълнял.
	А също — пари. И бижута — вагон.
	Без мъка натрупваш милион след милион.
	Пътуваш. Животът е пъстър, забавен.
	Прекрасни деца. Неувяхващо здраве.

		Да, ти това би желал!

	А как са нещата тук на земята?
	Сякаш така е решила съдбата —
	тя земното щастие peu à peu* дава.
	[* Малко по малко (фр.) — Б. пр]
	Все нещо не те удовлетворява.
	Имаш пари, но липсват блондинки,
	жената откриваш, нямаш стотинки —
	при гейша отиваш, но пречи воалът —
	ту виното липсва, ту липсва бокалът.

	Все нещо!

			Но нека човек не се вкисва!

	Всяко щастие понамирисва.
	Желаем: Имот. Красота. Положение.
	Всичко да имаш —
				е изключение.

@@	1927
P$
