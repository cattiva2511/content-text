P>
	Не много словоохотлив,
	идеите не бяха силата му,
	покрай него всички имаха идеи,
	щом Дьолакроа развиваше теории,
	той ставаше напрегнат, сам
	не можеше да обясни ноктюрните.

	Слаб любовник;
	привидение в Ноан,
	където децата на Жорж Санд
	не приемаха от него
	наставления.

	Гръдоболен в тази форма
	с кръвоизливи и сраствания,
	която се протака дълго;
	спокойна смърт
	за разлика от друга
	с болезнен пароксизъм
	или от залп на карабини:
	Преместиха рояла (Erard) до вратата
	и Делфина Потоцка
	изпя в последния му час
	песента за теменужката.

	В Англия замина с три рояла:
	Pleyel, Erard и Broadwood,
	Свиреше за двадесет гвинеи вечер
	четвърт час
	у Ротшилд, Уелингтън, в Страфорд Хаус
	и пред многобройни жартиери;
	потъмнял от немощ и от приближаващата смърт,
	се връщаше
	на Скуер д’Орлийнс.

	След това изгаря своите скици,
	ръкописи,
	никакви остатъци, фрагменти и бележки,
	тези издайнически улики —
	накрая каза:
	„Моите опити са съвършени с оглед на това,
	което съм можел да постигна.“

	Всеки пръст трябваше да свири
	със сила, съответна на природата му,
	четвъртият е най-слаб
	(със средния в сиамска връзка).
	Щом започваше, поставяше ги
	на e, fis, gis, h, c.

	Който някога е слушал
	определени негови прелюдии,
	било във вила или
	високо в планината,
	или от вратите на тераса,
	например в санаториум,
	ще го забрави трудно.

	Не е композирал опера,
	нито симфония,
	само тези трагически прогресии
	с артистична убеденост
	и малка длан.

@@	1943
P$
