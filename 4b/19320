P>
	Гаутама, наречен Буда, проповядвал
	Учението за колелото на алчността,
	На което сме разпънати всички, и съветвал
	Да умъртвим желанията — така, освободени от страсти,
	Да потънем в Нищото, назовано от него Нирвана.
	Веднъж учениците му го запитали:
	„Какво е това Нищо, Учителю? Всички ние с охота
	Ще умъртвим желанията, както учиш, но кажи ни:
	Нищото, в което след това ще потънем,
	Прилича ли на Единението с всичко Сътворено,
	Когато, лениво отпуснати, лежим във водата
	По пладне, с олекнало тяло, почти без мисъл,
	Или когато се унасяме, съзнавайки смътно,
	Че завивката придръпваме и мигом
	Ни грабва сънят? Дали е то също тъй радостно,
	Хубаво Нищо, или твоето Нищо е просто само
	Едно Нищо — студено и пусто, лишено от смисъл?“
	Дълго Буда мълчал, накрая безстрастно изрекъл:
	„На въпроса ви отговор няма.“
	Ала привечер, когато учениците вече си тръгнали,
	Буда, все тъй седнал под хлебното дърво, разказал
	На другите, които нищо не питали, следната притча:
	„Видях тези дни един дом. Той гореше. Пламъци
	Ближеха покрива. Пристъпих по-близо и зърнах,
	Че вътре все още има хора. Вратата разтворих
	И викнах, че покривът гори, те трябва, значи,
	Да изскачат по-скоро навън. Но хората,
	Изглежда, не бързаха. Един от тях заразпитва,
	Дордето огънят вече му пърлеше веждите:
	Как е времето вън, дали не вали,
	Не духа ли вятър, има ли нов дом за тях
	И какво ли не още. Без да отвърна,
	Излязох. Тези — казах си — трябва да изгорят,
	Та да престанат със своите въпроси.
	И действително, приятели мои,
	На когото земята под нозете не е тъй гореща,
	Че да жадува час по-скоро да я напусне
	И я замени с която и да е друга —
	На него нямам какво да говоря.“
	Тъй каза Гаутама, наречен Буда.

	Ала и ние, които вече не усвояваме Изкуството на търпението,
	А по-скоро усвояваме Изкуството на нетърпението,
	Предлагаме средства за изменение на земния ред
	И учим хората да се отърсят от себеподобните си
	Угнетители, смятаме, че на онези, които
	Пред връхлитащите бомбардировачни ята на Капитала
	Все още предълго разпитват: какво мислим
	За туй, за онуй, как си представяме всичко,
	Какво ще стане със спестовните им книжки
	И с празничните им дрехи след Революцията —
	Също нямаме кой знае какво да кажем.

@@	1937
P$
