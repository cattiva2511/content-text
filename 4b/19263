P>
	Тези здания ще живеят по-дълго от тебе.
	Ти си мислеше, че за теб са строени.
	Но те са били тук и преди.
	Ти си мислеше, че ще ги надживееш.
	Но те и след теб ще са тук.
	Тези здания ще живеят по-дълго от тебе.

	Когато сновеш из града,
	понесъл пакет хартия за писане, който си купил, наивнико,
	понеже това е животът ти:
	осем часа се шляеш,
	за да се порадваш на един,
	и то дъждовен…
	Когато се мъкнеш из града,
	тогава теб те разглеждат
	господа зданията
	и се подсмиват с широки муцуни-врати.
	Те ще живеят по-дълго от тебе.

	Когато идваш от онази дама,
	на която казваш какво да работи
	(или тя на тебе — това не може тъй точно да се различи),
	тогава тези неща се извисяват наоколо —
	зданията;
	безброй пъти си им доказвал любовта си,
	но те едва й отвръщат.
	Те са студени.
	Зданията се извисяват,
	позволяват да ги обитаваш,
	но остават неми като стени
	— разбира се, като стени —
	и ще живеят по-дълго от тебе.

	Когато отиваш на лекар,
	„Дали… дали не… може би…“ —
	този страх в чакалнята,
	докато ти дойде редът!
	„Никога вече!“ — кълнеш се тихо —
	това ти е осемдесет и третата клетва в тази насока…
	Когато тичаш на лекар,
	безчувствен към всичко, с една-единствена натрапчива мисъл
		в главата:
	тогава край тебе те се издигат
	и
	— каквото и да направиш —
	ще живеят по-дълго от тебе.

	И още,
	когато засвирят за погребението ти —
	ах, не, днес вече не свирят, —
	когато извън града те извозва боядисаната в черно кола,
	автомобил,
	естествено —
	понеже толкова бързаш,
	помисли: не си ли пропуснал нещо!
	Когато те насадят в земята
	или изгорят,
	ако си платил 4.85 марки членски внос
	и си кралско-пруски волнодумец —
	когато те експедират там,
	където — станал вече проблем — ти е мястото,
	понеже сега си за другите трагично-досаден —
	тогава тук ще се извисяват зданията,
	видели всичките твои глупости, откак си роден,
	защото те по-дълго са здания, отколкото ти — човек

	и ще живеят по-дълго
					от тебе.

@@	1930
P$
