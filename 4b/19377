P>
	С човешките сенки седях
	край железните маси. А малката улица
	на рибари и рудокопачи сънуваше.
	Пиехме земния мрак, който възлизаше
	в кладенеца на къщните зидове.
	Горе бе изходът, носещ спасение, зракът
	умираше.

	Пустош в очите. Чуждеещи
	длани. Растеше мълчанието
	в късния час. Отпиваше то
	от щърбите чаши заедно с нас,
	заслушано: честият полет
	на лястовици между стрехите
	заплиташе тихата мрежа.

	Пристанът се люшкаше долу,
	далеч в паметта: но там
	в заревото на сярната гибел
	висяха от светлите кръстове-мачти
	сиви и мъртви платна.

	Тука,
	понесъл на плещи яркото лемноско слънце,
	дойдох, край главата ми
	стръвен облак пчели, ехтене
	прииждаше откъм скалистата пустош
	на Егея. Дрипав странстващ
	бог, заговорих на сенките:

	„Какво означава могъщият ход
	на тази тъй близко заключена древност?
	Не пое ли мъдрецът в далечните дни
	там на възбог, себе си в жертва да хвърли?“ Нощ
	се търкаля, връхлита, нощ
	като някога, ето:

	в Непрогледното зърнахме —
	разпуква се Етна, рана
	кървящочервена, прастара. А под нозете ни
	в земната сърцевина гигантски орел
	приплясва с криле и
	бликва пламтяща жарава от клюна му
	и от очите. Бяло от гняв,
	с мъртва риба изпълнено,
	морето се движи, вика към сушата
	вечното име: „Градът, Емпедокле,
	се срива!“

	На хълма — колоните каменни
	дори не помръдваха.
	Вятърът само захлопваше портите.
	Слухтене: нощ…
	Ала потънали чак до гърдите
	в кървящата пак детелина,
	крачат миньорите в здрача, слизат
	към сярата. Утрото плъзва
	из пустия град, настръхнало сред
	железни отблясъци.

@@	1960
P$
