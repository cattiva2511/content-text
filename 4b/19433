P>
	Гласове, говорете, аз още ви чувам:
	Гласове на пчелите в леса,
	Глас на степта под блясъка слънчев,
	На доли`ните властни гласа,
	Камбаните градски в червено и златно,
	Страхове от морето в смрачения ден —
	Върху крилата на самотата
	Вие летяхте към мен.

	Не ми ли шептяхте за езерни заливи,
	В демонични мъгли потопени?
	Може би помните лунните паркове,
	От фантазията озарени?
	Знаете крехките мостове в бурята,
	От които побягнах с безсилни крака.
	О, морета, които след моите пътища чакат —
	Защо не остана всичко така…

	Сладкият страх под неясния крясък на лястовица,
	Пияният низ на терасите бели.
	Хиляди ликове, отдавна познати,
	Които в очите ми вечно са спрели.
	Вие, мъртви поети, вместо мене говорехте —
	Изоставихте ме, но аз верен ви бях.
	Потъвах в морето на горчивините,
	А вие не чувахте, като крещях.

	Защото все още слънце изгрява
	Над заливната далечина.
	А вие, гласове, ме подмамихте всички
	И ме оставихте в горчивина.
	И все по-чужд вятъра чувствам,
	Враждебни и хладни доли`ните —
	Преди младостта ми да постигне величие,
	Изпаднах във властта на годините.

	Децата избягват от слабата длан,
	А птиците мразят снежния склон,
	И стихотворението не е желан гост
	В Ниневия и Вавилон.
	Защото всички потърсват пламтящата жар
	На живата болка и радостта,
	Но за теб са обраснали летните пътища
	И мислиш в пожара за пепелта.

	Огледай се: ти не си сам —
	В смърдящи канавки сразено мълчи
	На поетите дружното братство
	И в него се взират мъртви очи.
	Онази усмивка под заслона на листа,
	До безсмъртието разпростряна,
	Тук ще намериш гримирана в стаята
	Точно пред паравана.

	Дъхът ти пресекна, но той възвестява
	Славата на Кралица Горчивина —
	Тя властно царува в страната на воплите
	От кървящия трон на тези времена.
	Когато остане единствено горчивината,
	Ръката, сломена в раздели и съсипни,
	Може внезапно в юмрук да се свие. И омразата
	Погледа ще възпламени.

	И безжалостно в чекмеджетата сложени,
	Ще видиш сонати и словата
	На мъртви поети. От морето вечерно
	И от спомена ти ще поемеш в мъглата.
	Без сълзи, без памет,
	Към хоризонта на тези времена,
	През страната на воплите, гдето могъщо царува
	Кралица Горчивина.

@@	1942
P$
