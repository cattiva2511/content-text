P>
	По време на Световната война
	В една килия на италианския затвор „Сан Карло“,
	Пълна с арестувани войници, пияници и крадци,
	Войник-социалист надраскал с химически молив
		Върху стената;
	„Да живее Ленин!“

	Написал го най-горе, под тавана на полутъмната
	Килия, едва различимо, но с грамадни букви.
	Когато надзирателите открили това, пратили
		Бояджия с кофа вар.

	И той заличил с дълга четка опасния надпис.
	Но понеже варосал само буквите,
	Високо горе в килията се четяло, сега
		Очертано с вар:
	„Да живее Ленин!“

	Дошъл втори бояджия и с четка-баданарка измазал
		Цялата стена,
	Тъй че за часове надписът изчезнал, ала призори,
	Когато разтворът изсъхнал, изпод варта
		Изникнало пак:
	„Да живее Ленин!“

	Тогава надзирателите пратили зидар с шпакла
		Да се справи с надписа.
	И той цял час стъргал буква подир буква,
	А когато свършил, високо горе в килията се четял,
		Вече изчистен от варта,
	Но врязан дълбоко в стената, непобедимият надпис:
	„Да живее Ленин!“

	— А сега съборете стената! — им рекъл войникът.

@@	1934
P$
