P>
#	1

	Добрите хора по това се познават,
	Че опознаеш ли ги,
	По-добри стават. Добрите хора
	Те приканват да ги направиш по-добри. Защото
	Нали човек поумнява, като се вслушва,
	Щом нещо му казват?

#	2

	В същото време обаче
	Те правят по-добър онзи, който ги гледа
	И когото те гледат. Помагат ни те
	Не като ни улесняват да се сдобием
	С храна или яснота, а като знаем,
	Че те съществуват и променят света.

#	3

	Идеш ли у тях, ще ги намериш.
	Те си спомнят своя стар образ
	От последната ваша среща.
	Колкото и да са променени —
	Защото тъкмо те се променят, —
	Най-много да са станали по-разбираеми.

#	4

	Те са като дом, при чийто строеж сме помагали.
	Но те не ни заставят да живеем в него,
	Понякога дори не разрешават.
	Можем по всяко време при тях да идем, макар и
	Да сме незначителни, ала
	Каквото им носим, трябва да е подбрано.

#	5

	За своите дарове те винаги намират причини,
	А видят ли ги захвърлени, смеят се.
	Но и с това ни доказват,
	Че изоставим ли себе си,
	И тях изоставяме.

#	6

	Извършат ли грешка, ние се смеем:
	Защото сложат ли камък не на място,
	Гледайки ги, съзираме
	Точното място.
	Те печелят всеки ден интереса ни, както
	Всеки ден си печелят хляба.
	Те са встрастени в нещо,
	Което е извън тях.

#	7

	Добрите хора ни привличат,
	Сякаш нищо не могат да свършат сами.
	Всички техни отговори съдържат нови въпроси.
	В решителни мигове, когато корабите потъват,
	Внезапно откриваме, че те ни гледат с широко
	Разтворени очи.
	Макар такива, каквито сме, да не им харесваме,
	Те все пак са в съгласие с нас.

@@	1939
P$
