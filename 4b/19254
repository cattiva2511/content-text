P>
	Господи!
	Ако случайно между две борсови кризи
	и някоя глупава битка в Мароко намериш време
	да се погрижиш и за бедните хора —
	чуй как в Германия седем хиляди комунисти
	стенат в затвора!
			Господи, помилуй!…

	Сред тях има бедни момчета, тръгнали просто с другите,
	но сега са попаднали в лапите на съдията;
	върху тях се стовари полицейската палка,
	която на всеки от нас вечно виси над главата…
			Господи, помилуй!…

	Там обаче има и зрели мъже — с убеждения
	и смело сърце…
	Но тъкмо това не обичат съдиите
	и то не им понесе добре…
			Господи, помилуй!…

	А някои вярваха, че бранят републиката —
	но на нея това й бе неприятно.
	Фриц Еберт се боеше от своите повече, отколкото
	от враговете — в смисъла на: черно-червено-златно!
			Господи, помилуй!…

	Господи! Те лежат от години в тесни килии,
	болни са, бледи и без жени;
	надзирателят Машке ги разиграва, ругае,
	в мазето ги хвърля и ги пердаши с дни…
			Господи, помилуй!…

	Някои си имат паяк и той им замества приятеля;
	мнозина са отчаяни, всеки е болен от мъка и озлобен —
	понякога, милостиви боже, хиляда години трае един ден!
			Господи…

	Дали ще си тъй любезен да надникнеш
	в Новия завет някой път?
	При нас го четат пасторите, но само в неделя
	през седмицата на власт са Наказателният кодекс
	и председателят на окръжния съд.
			… помилуй!…

	Дали знаеш, мили боже, защо в немски затвори
	отидоха седемте хиляди до един?
	Аз зная. Но няма да кажа. Можеш и сам да помислиш.
			Амин.

@@	1924
P$
