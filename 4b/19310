P>
#	1

	На гения живота възхваляват —
	Подслажда той ума, а не стомаха,
	Огризват мишки бедната му стряха.
	Тез приказки пред мене не минават!
	Да води, който ще, живот смирен!
	Наситих се на просяшки подслон.
	Тъй птичките — оттук до Вавилон —
	Не биха издържали даже ден.
	Какво е свободата? Жребий лош!
	Животът е приятен сред разкош!

#	2

	А попът в „Сейнт Джон“ ближните обича,
	Но също тъй обича и вината.
	Опипва Мери сластно в тъмнината,
	Дордето проповед пред нея срича.
	Днес всеки взима според дързостта.
	Говори ли ви друго, лъже той.
	Дори изкуството се плаща в брой.
	Похвална тук е откровеността.
	Когато взимаш, заграби цял кош!
	Животът е приятен сред разкош!

#	3

	Храбрецът защитава право дело,
	До сетен дъх за другите се бори
	И истината винаги говори,
	Та да чете еснафът нещо смело.
	Но вижте го как вечер изнурен
	Си ляга с безразличната жена,
	Не ръкопляска никой отстрана —
	Той в бъдещето взира се сломен.
	Кажете: туй не е ли жребий лош?
	Животът е приятен сред разкош!

#	4

	Поел бих с радост аз подобно бреме:
	Велик и сам, загледан към простора?
	Ала видях отблизо тези хора
	И рекох си: „Отказвай се навреме!
	Гладът е мъдрост и досада, знай!
	А смелостта е слава и беди.
	Ах, гладен, мъдър, смел и сам бе ти,
	Но вече на величието — край!
	Тук няма щастие без пукнат грош:
	Животът е приятен сред разкош!“

@@	1928
P$
