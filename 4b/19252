P>
	Симптома забелязваш първо в песа,
	а после в календара и в лъха;
	и най-накрая някоя принцеса
	обгръща се на пролетта в пуха.

	Човек! Какво от пролетта желае?
	Нали целогодишно тъне в сласт?
	Ала нагонът му предел не знае —
	и механизмът му е в божа власт.

	И всеки път процесът се повтаря:
	наслада дирим, не молитвен слог;
	свещената одежда в надпревара
	скверним — нима това желае Бог?

	И фауната също се нарежда:
	ей там виж пуделката с шпица бял —
	изисканата дама поглед свежда,
	а надничарят в завист тръпне цял.

	Но крясъците двойката не плашат,
	Ромео получава здрав ритник —
	разбирам: влюбените ги пердашат…
	Така е всяка пролет, всеки миг.

	Е, майко, дай ми мойта мандолина,
	кафето ми сложи до стола мек —
	и моят бас кънти: „Сабина, бина…“
	Какво да правя? Също съм човек.

@@	1914
P$
