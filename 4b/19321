P>
#	1

	Щом седемдесет прехвърли, сгърбен от умора,
	Философът зажадува за покой.
	Бе в страната пак доброто без опора,
	А злините ставаха безброй.
	Затова обущата си стегна той.

#	2

	Нужното — а много то не беше —
	Върза на бохчица с як канап:
	Сложи книжката, която винаги четеше,
	Взе лулата, дето вечер пушеше край огън слаб,
	Тури също малко житен хляб.

#	3

	Полюбува се за сетен път на долината,
	После я забрави, щом пътеката през билото пое.
	Волът му с охота хрупаше тревата.
	На гърба му старецът се чувстваше добре —
	Нямаше защо да бърза, можеше и да поспре.

#	4

	Но след три дни пътя му кръстоса
	Митничар и викна с остър глас:
	„Ценности за обмитяване?“ — „Не нося.“
	„Философ е…“ — каза воловарчето тогаз.
	Всичко изяснено бе завчас.

#	5

	„И какво роди на стареца главата?“ —
	Заразпитва го мъжът развеселен.
	А момчето рече: „Туй, че мека е водата,
	Ала твърдата скала дълбае ден след ден.
	Проумя ли, силният ще бъде победен!“

#	6

	За да не замръкнат в планината,
	Малкият подкара вола си с камшик.
	Тримата възвиха покрай черен бор в гората,
	Ала митничарят пак нададе вик:
	„Хей, почакай!“ И настигна ги за миг.

#	7

	„Как бе онова с водата, старче?“
	„Важно ли е?“ — старецът го наближи.
	„Аз съм само митничар, обаче
	Кой ще бъде победител и за мен важи.
	Тъй че ако знаеш, разкажи!

#	8

	Мъдростта си продиктувай на хлапето! Запиши я!
	Че със себе си не бива да я отнесеш.
	Там при нас мастило има и хартия,
	Има и вечеря, ако щеш.
	Трябва само да речеш!“

#	9

	Старецът през рамо го изгледа:
	Дреха в кръпки, бос, с напукани пети,
	Сбръчкано чело, устата бледа…
	Ах, не победител ще го приюти.
	После промълви: „Нима и ти?“

#	10

	Да откаже на молба вежлива,
	Старецът май беше вече твърде стар.
	Затова високо рече: „Който пита, отговор добива!“
	„А и застудява…“ — смънка мъничкият воловар.
	„Е, добре, ще спрем за нощ макар.“

#	11

	Бавно старецът от своя вол се свлече.
	Седем дена писаха момче и философ.
	Митничарят носеше храна (по-надалече
	Хокаше контрабандистите със глас суров).
	Най-накрая ръкописът бе готов.

#	12

	И трактат с осемдесет и една глави за спомен
	Връчи малкият на митничаря ученолюбив.
	Те приеха за из път подарък скромен
	И възвиха към гората покрай бора крив.
	Е, кажете: кой бе по-вежлив?

#	13

	Ала само философа да не славим дружно —
	Името му върху книгата личи!
	От мъдреца да изтръгнем мъдростта е нужно.
	Затова за митничаря нека да не се мълчи:
	Той мъдреца насърчи.

@@	1938
P$
