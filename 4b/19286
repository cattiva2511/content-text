P>
	Пред нас е път. Но трудно се върви
	И никой още пътя не познава.
	В редиците тревожен глас мълви:
	„Нима все пак посоката е права?“

	И някой спира, мисли углъбен,
	По дългия и труден път се взира,
	Но тръгва пак, уверен, окрилен,
	И в тих копнеж сърцето му замира.

	А често в нас посоката се губи
	И трудният ни път по-труден става,
	Когато хленчим: „Този път не струва…“

	И ето че другар пред нас развява
	Отново знаме в дланите си груби…
	О, труден път! Но друг не съществува.

@@	1938
P$
