P>
	Аз мъкнех каручката си със сетни сили,
	До „Франкфуртер Алее“ едвам допълзях.
	И там си помислих: „Ах!
	Останах съвсем без сили! Отпусна ли се за миг,
	Ще се скъсат моите жили.“

	Десет минути по-късно
	Вече лежах с изплезен език.

	Тъкмо бях рухнал на калния път
	(Каруцарят хукна да дири телефон),
	От всички страни се втурнаха сякаш милион
	Гладни хора — фунт месо да откъснат от мене без жал.
	С ножове режеха от кокалите ми жива плът,

	Но аз още дишах, изобщо
	Докрай не бях си умрял.

	А познавах от преди тези хора грабливи!
	Те сух хляб ми даваха,
	Мятаха ми зебло против мухите и предупреждаваха
	Каруцаря да се държи добре с мене.
	Някога тъй любезни, а днес тъй немилостиви!

	Какво ли е станало с тях?
	Ах, изведнъж са като преобразени!

	И се запитах: какъв ли е този студ, дето стяга
	Душите на хората тук?
	Кой тъй ги блъска, че един към друг
	Вече напълно са охладнели?

	Но помогнете им! И то веднага!
	Иначе ще ви сполети нещо, от което бихте онемели!

@@	1919
P$
