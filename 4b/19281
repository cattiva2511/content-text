P>
	На събора, дето всеки път
	Вечер луди танци се въртят…

	В църквата или на двора вън,
	Щом отекне литургиен звън…

	В кръчмата на сватбения пир,
	Щом задумка музика безспир…

	Вредом, непрестанно, час след час
	В черни дрехи тя стои пред нас.

	Взима дял на хората в глъчта,
	Въпреки че е безмълвна тя.

	Там е, дето и стражарят бди
	Кой пак с дръзки приказки вреди.

	Щом селякът нощем в пот облян
	Чуе плач и скочи изтерзан,

	А жена му рожбата зове,
	Ала само вятър вън реве…

	Рано заран, плъзнат ли мъгли
	И закукуригат ли петли:

	Вредом, непрестанно, час след час
	В черни дрехи тя стои пред нас.

	Всеки вижда сивата глава —
	Майка на загинал е това.

	Тя се вглежда, дири със очи,
	Сякаш син й в миг ще дотърчи.

	В погледа й все живее той —
	За какво ли падна в оня бой?

	Мълком пита всяко същество,
	Мълком пита всички: „За какво?“

	На площада често до зори
	Чака. Отговор дали откри?

	Образът й сякаш не е сам.
	Сякаш много майки чакат там…

	Вредом, непрестанно, час след час
	В черно майката стои пред нас.

	Няма тя да се успокои.
	Дума не отронва. Но стои.

@@	1919
P$
