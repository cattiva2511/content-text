P>
	Кажи ми една дума
	и ще ти извая от цимента цвете,
	понеже станах силна в своята слабост
	от безсмисленото чакане,
	станах магнетична в сетивата си.
	Със сигурност ще трябва да се появиш!
	Над гарата трепери въздухът,
	рояци гълъби очакват
	настъпването на голямата ми радост.
	Светлината нежно е полегнала на релсите,
	далече от косите на девойките
	и от очите на мъжете.
	Престанах да ридая,
	дори престанах да очаквам чудото,
	защото непрекъснато се случва същото,
	докато моята слабост все нараства,
	издига се, издига се, излита чак над гълъбите
	и се спуска в тъмни кладенци,
	където даже денем може да се видят
	скритите звезди.
	Там долу не се сменят ден и нощ,
	там долу непрекъснато жадуваш
	нежното цветче на моето желание.

@@	1956
P$
