P>
	Котката, която той намери, седеше в един изкоп и мяукаше.
	Първата нощ, и втората, третата нощ.
	Първият път той отмина, за нищо не мислеше
	Отнесе мяукането в слуха си, сепваше се насън.
	Втория път се наведе в заснежения изкоп
	Напразно примамваше сянката, която там обикаляше.
	Третия път скочи вътре, взе животното.
	Нарече го „Котка“, понеже не му дойде друго наум.
	И котката прекара при него седем дни.
	Козината й беше настръхнала, не можеше да се заглади.
	Когато се завръщаше, вечер, тя скачаше на гърдите му и го перваше с лапа.
	Лявото й око постоянно нервно потрепваше.
	Скачаше върху завесата в коридора, забиваше нокти
	Люлееше се напред-назад, тъй че железните халки дрънчаха.
	Изгризваше всички цветя, които той носеше вкъщи.
	Буташе вазите от масата, раздираше листенцата на пъпките.
	Нощем не спеше, седеше в подножието на леглото му
	И го гледаше с пламтящи очи.
	След една седмица завесите му бяха на парцали,
	Кухнята му бе пълна с отпадъци. Той вече нищо не вършеше
	Не четеше, не свиреше на пиано
	Лявото му око постоянно нервно потрепваше.
	Беше й направил кълбо от сребриста хартия,
	Което тя дълго пренебрегваше. Но на седмия ден
	Тя се сви и задебна, внезапно се втурна,
	Подгони сребърното кълбо. На седмия ден
	Скочи в скута му, позволи му да я гали и замърка.
	Тогава той се усети като човек с голяма власт.
	Люлееше я, причеса я, върза й панделка около шията.
	Но през нощта тя избяга, скочи от третия етаж
	И изтича, недалеч, само дотам, където
	Той я беше намерил. Където сенките от върбата
	Повяваха в лунната светлина. На старото място
	Тя скачаше от камък на камък с настръхнала козина
	И мяукаше.

@@	1957
P$
