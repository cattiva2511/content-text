P>
#	1

	През лятото, щом ветровете само
	Върхарите поклащат, ти наслуки
	Легни сред езерото, сред реката —
	Тъй ставаш водорасло между щуки.
	Олеква тялото ти. А дланта ти,
	Щом леко литне към небето пак,
	Ветрецът в унес я люлее,
	Навярно взел я за кафяв клонак.

#	2

	По обед сипе тишина небето.
	Очи притваряш: лястовици слизат.
	Сред тинята мехурчета бълбукат
	И знаеш: хладни риби те пронизват.
	Тъй тялото, бедрата и ръката
	Събрани са в едно, не трепваш ти.
	И само риба щом през теб премине,
	Усещаш — горе слънцето блести.

#	3

	А вечер, щом от дългото лежане,
	От леност тялото те наболява,
	Без жалост всичко захвърли със плясък
	В лазурната вода — тя отминава.
	Но е добре да издържиш до мрак,
	Когато над реката връхлетят
	Акулите на небесата бледи —
	И в миг нещата ще се наредят.

#	4

	Естествено, легни по гръб тогава.
	По навик остави се на водата.
	Не плувай, не, а просто се преструвай,
	Че сам си вече камък сред реката.
	Небето гледай, дръж се, сякаш в скут
	Жена те носи. И така е, знай!
	Не се движи, прави като добрия Господ,
	Когато вечер плува в своя речен рай.

@@	1919
P$
