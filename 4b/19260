P>
	Внезапно погледът ти се спира на огледалото
	и се заковава.
	Виждаш:

	Избръснатите до блясък страни
	— „бузка“: това е добре за другите, —
	изящно изваяната уста, гладката горна устна,
	вратовръзката стои хубаво — не, все пак:
	поправи` я!

	Сега си безукорен.
	Коси, нос, врат, яка, рамене — всичко е добре
		композирана картина —
	изцяло те одобрява твоят поглед.

	С наслада се взираш в себе си,
	разглеждаш копринените къдрици покрай ушите,
	незабележимо се поизпъчваш —
	толкова си самодоволен
	и усещаш здравата сърцевина на живота си.

	Впрочем по стъклото са кацали мухи
	или пък някакъв химически процес е разял амалгамата:
	там виждаш малки мътни зеници…

	А сега пак пренастрой вътрешния далекомер на очите си:
	На дясното слепоочие
	— но само ако се взреш внимателно —
	личат няколко ситни бръчки,
	стрелкови окопи на кожата —
	не, това не са още бръчки,
	но все пак там, на същото място, някога ще се появят.

	Тогава ще бъдеш старец;
	тогава хората ще говорят: „Старият Каспар…“;
	тогава леко ще подиграват момичето, на което
		прошепваш нещо —
	„С този старец ли?…“ — ще кажат приятелките му.
	Старец.

	Как само се гледате —
	мъжът от стъклото и ти!
	Никога,
	никога друг човек не ще те гледа така —
	без следа от ирония.
	Изобщо не смееш да се гледаш в огледалото.
	Tat tvam asi?…*
	[* Това си ти? (санскр.) — Б.пр.]
	Гладко е лицето ти, добре измито, избърсано.
	Времето се е плискало в него.
	Това лице, пепелище на твоите чувства, ти си съсипал
		с лъжи,
	смях,
	целувки, мълчания, мъки, въздишки — с живот, —
	виж, под лявото око имаш малки петна.

	Оправи лицето си в огледалото!
	От преживяното през тези последни години
	нищо не ти личи.
	Всичко ти личи.

	Казват, понякога факирите се хипнотизират сами.
	Ако дълго се взираш в огледалото, тъй пише в енциклопедията,
	изпадаш в транс…
	Гледаш човека насреща,
	който гледа как ти гледаш —
	ти гледаш как той гледа как ти…
	Отвърна очи! Събуди се.

	Тъй, подпрян на лакът, би излязла хубава снимка
		за илюстрованите списания:
	поетът гледа строго абоната,
	изисква страхопочитание — признат, докато трае един
		разсеян поглед; недостъпен, напълно уверен,
	сякаш изваян от замръзнала мас — съвършена вещ.

	В двете искрящи точици,
	поставени в центъра на очите ти,
	блещука животът.
	Всъщност сме много красиви, нали?…
	Ти се разглеждаш, както се гледат мъжете в бръснарниците,
	когато, подстригани, стават:
	„Всичко е, слава богу, на мястото си, а ние сме все тъй
		представителни!…“
	Дълго се наблюдават в огледалото:
	проверка на ротата, извършена от фелдфебела-поглед —
	не могат да се откъснат,
	после изпъват жилетката си
	и с нови сили излизат на улицата,
	напълно готови за битката с другите, неподстриганите.

	Но изведнъж
	трайната сигурност на твоето изгладено сако изчезва;
	идва страхът.
	Страх се таи в тъмните отвори на носа ти,
	с който вдишваш въздух;
	тенекията върху камината тихо потрепва,
	ти чуваш с очите си…

	Кажи нещо!
	Говори!
	Пророкувай какво ще стане нататък!
	Дали ще умра сред грижи, в легло: наобиколен от строг
		професор, медицинска сестра в бяло и сладникаво
		миришещи шишенца;
	или ще пукна без шум на някое шосе, съвсем сам —
	на другите скитници понякога приказвам по френски,
		понеже все пак съм бил нещо по-добро;
	дали ще си изкашлям дробовете, или кротко ще се отпусна в креслото…

	Бялото на очите ти бавно се налива с кръв —
	какво състрадание изпитваш към себе си!
	Обожаваш се с омраза.

	Говори!
	Пророкувай:
	Успех… Престиж… Забрава… Безпаричие… Унижения…

		Охранените ти другари минават край теб и те тупат
		ободрително по рамото, с леко злорадство.

	Кичур. Целувана уста. Живото кълбо на главата.
	С напрегнати мускули се гледате двамата.
	Още не се вижда нищо. Още и двамата сте красиви.
	Дълбоко вътре гризе страхът.

	„Върху яката на сакото си — казва мъжът от огледалото
	на другия мъж — имате косъм!
	Виждате ли? Блести в светлината на вечерната лампа —
		странно, ала така не бива; моля, махнете го!…“
	Грижливо отстранявате косъма.

	Отдалечавам се от огледалото.
	Другият — също…
	Разговор не е имало.
	Очите се взират в пустотата,
	с огледален поглед —
	без другия от огледалото.

	Сам.

@@	1928
P$
