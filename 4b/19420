P>
	Онази година аз нямах елха.
	В снега пред дома ти видях заскрежена
	стъпкана клонка и ти я изрови — зелена
	и свежа ухаеше тя под твойта стреха.

	Ти смелост събра и вейката целуна скришно.
	Минаваха толкова хора — те носеха разни
	пакети, а нашите голи ръце бяха празни.
	В студа се сбогувахме — тъй да стоим бе излишно.

	Вечер аз дъвчех иглици, от клона обрани.
	С вкуса им горчив се изпълних докрай самата.
	А ти си отдавна преселен в земята,
	която елхите с вечна Коледа храни…

@@	1958
P$
