P>
	Събудете се — понеже сънищата ви са лоши!
	Останете будни — понеже ужасното наближава.

	И при тебе ще дойде, макар да живееш далеч
	от местата, където се пролива кръв,
	при теб и при твоя следобеден сън,
	който не обичаш да ти смущават.
	Ако не дойде днес, ще дойде утре,
	бъди сигурен.

	„О, приятен сън
	на възглавката с червени цветя,
	коледен подарък от Анита,
	който тя е плела три седмици,
	о, приятен сън,
	когато печеното бе тлъсто, а зеленчукът крехък.

	При заспиване си мислиш за седмичния преглед от предната вечер:
	великденски агънца, пробуждаща се природа,
	откриване на казиното в Баден-Баден,
	Кеймбридж победи Оксфорд с две и половина дължини —
	това е достатъчно да занимава ума ти.

	О, тези меки възглавници, първокласен пух!
	Върху него забравяш досадата на света,
	онази новина например:
	Обвинената за извършване на аборт каза в своя защита:
	Жената, майка на седем деца, дойде при мен с едно кърмаче,
	за което нямаше пелени и
	го бе увила в стари вестници.
	Е, това са случаи за съда, не за нас.
	Не можеш нищо да сториш против това,
	че някои живеят малко по-трудно от други.
	А каквото и да дойде, нашите внуци ще се преборят с него.“

	Ах, ти вече спиш? Добре се разбуди, приятелю!
	Вече тече ток в телените заграждения,
	а постовете са разставени.

	Не, не спете, докато разпоредителите на света действат!
	Бъдете недоверчиви към тази тяхна власт,
	за която твърдят, че им е нужна заради самите вас.
	Внимавайте сърцата ви да не са пусти,
	когато разчитат на пустотата в сърцата ви!
	Вършете недопустимото, пейте песните,
	които не очакват да чуят от устата ви!
	Бъдете неудобни, бъдете пясък, а не смазка, в механизма на света!

@@	1951
P$
