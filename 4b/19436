P>
	Кипне ли в гроздето сокът,
	С теб ще сме заедно, знай.
	И пред вълната висока,
	С теб ще сме заедно, знай.
	Чезнат ли пагубно дните,
	С теб ще сме заедно, знай.
	Литнат ли в здрача скорците,
	С теб ще сме заедно, знай.
	И като дойде часът ни,
	С теб ще сме заедно, знай.
	Нашите сенки безплътни
	Пак ще са заедно, знай.
	Пламнеш ли цяла от властни
	(Пак ще сме заедно, знай)
	Ласки — и злобни, и страстни, —
	С теб ще сме заедно, знай.
	Щом и скръбта ни е сладка,
	С теб ще сме заедно, знай.
	Смели в житейската схватка
	С теб ще сме заедно, знай.

	Слънце и хляб, и вино ми дай —
	С теб ще сме заедно, знай…

	* * *

	Но отлетяха годините. И на сърцето по склона пасат,
	Черни, конете на часовете. Изпречват се вече дори
	Есенни бранища — късните пътници в тях не сноват,
	Сянка се спуща от неспасени гори.

	Тя повява по пътя. И на децата незрими
	Затулва очите уплашени край реката стъмена.
	Мъртвите само с безстрастния взор на дванадесет зими
	Лежат в камънак и чакъл за почивка смирена.

	В сянката всички оттеглят словата, които
	Оратори разни измислиха. А върху щика цветята
	Повехнаха. Мъртвите вече отплаваха скрито
	На бързия сал, обливан от гривата на водата.

	В сянката никой не става докрай безтегловен.
	Неразпозната — неразпозната и всеизвестна, тя си отива.
	Стенем насън, щом в нашите вчерашни рани, отровен,
	Днешният ден като пареща киселина се излива.

	Тази нощ раните няма да се затворят още.
	Вдругиден също открити остават.
	Вслушвам се в знаците, щом потекат часовете нощем,
	Взирам се в знаците, които понякога се изпълняват.

@@	1949
P$
