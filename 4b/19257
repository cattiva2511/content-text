P>
D>
	На Уолт Уитман
D$
	Видени отгоре, нещата изглеждат приблизително тъй:

		Всички обикалят един покрай друг и търсят.

	Храна.
	Мечката броди нощем в гората и ръмжи,
		понеже е гладна —
	тя търси пчелна хралупа или нещо друго, за да издуе
	своето сланинесто рухо;
	безработният раздипля с треперещи от студ ръце
		скъсано парче вестник — може би вътре има
		нахапана кифла?

	Японецът учтиво се оригва и взима още една изящна
		купичка ориз — търси с очи по-малко красивата,
		понеже е добре възпитан;
	кърмачето блъска нетърпеливо по майчината гръд.

	Любов.
	Банковият прокурист цели два часа дърдори за Пикасо
		и въобще за модерно изкуство — при това я съблича
		с поглед;
	фелдфебели бъркат под полите на селското момиче;
	един господин с намигане пита портиера в хотела
		къде може човек тук да чукне нещо;
	швестер търси друг швестер;
	копнеещата учителка определя на своя междувременно
		порасъл ученик час за вторник вечер;
	танцьорката хвърля по време на танца особени погледи
	в ложата, където сияе накитената с бижута съпруга
		на едрия търговец;
	Ханс търси Грете;
	глупчо, канарчето, възбудено скача по пръчката и бие
		с малките си крилца, вече не издържа.

	Пари.
	Милиони се стичат в града сутрин от сивите, опушени
	гари на предградията, краката им се тътрят, облак
		от човешки изпарения тегне над тях;
	приятели предават приятелите си, докато те търсят;
	пенсионерът разгръща списъка на печалбите;
	просякът търси някого, който да му повярва, че е сляп;
	картоиграчи, полубезумни, търсят да уредят някакъв заем;
	банкерът търси чужди пари.

	Всички търсят.

	Търкулналата се от стола монета и падащият самолет
		търсят земята — любимата гравитация!
	Един човек търси кучето си и то него;
	майка ми търси своето калъфче с ключове;
	семейства търсят квартира;
	един отчаян търси причината, задето живее на този свят.

	Видени отгоре, нещата изглеждат приблизително тъй:

	Никой няма това, което всъщност му е нужно.

	Цял свят търси.

@@	1925
P$
