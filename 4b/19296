P>
	Народи на Земята,
	вие, които се обгръщате със силата на непознати
	светила като кълбо с конци,
	съшивате и пак раздирате съшитото,
	изкачвате се сред смешението на езиците
	като в пчелни кошери,
	та в сладостта да жилите
	и да бъдете ужилвани —

	Народи на Земята,
	не разрушавайте Вселената на думите,
	не сечете с ножа на омразата
	звука, роден ведно с дъха.

	Народи на Земята,
	О, нека никой да не мисли „Смърт“, изричайки „Живот“ —
	и никой да не вижда „Кръв“, когато казва „Люлка“ —

	Народи на Земята,
	оставете думите при извора им,
	защото те са силата, която може
	да тласне хоризонтите към истинско небе
	и те със своята отвърната страна,
	подобно маска, зад която се таи нощта,
	помагат на звездите да родят —

@@	1949
P$
