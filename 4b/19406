	Кристине Лавант (1915–1973) Кристине Лавант или Кристине Тонхаузер, както гласи истинското ѝ име, е австрийска поетеса, белетристка и художничка, родена в долината Лавант, Каринтия като девето дете на беден рудокопач. Завършва само „народно училище“ и изкарва прехраната си като плетачка и тъкачка. Детството ѝ е белязано от недоимък и болести — почти ослепява, има нарушения в слуха и заболява от белодробна туберкулоза. На осемнадесетгодишна възраст за кратко престоява в психиатрична клиника.
	В началото на Втората световна война Кристине Лавант се омъжва и след нови години на несгоди и лишения успява да публикува стихосбирката си „Несъвършена любов“ (1949), която веднага привлича вниманието с грубоватата си, но художествено силна образност, напомняща олтарна дърворезба. В 1954 г. поетесата е удостоена с престижната австрийска литературна награда „Георг Тракл“ (получава я и в 1964 г.). И в следващите си стихосбирки — „Просяшка паничка“ (1956), „Вретено под луната“ (1959), „Слънчева птица“ (1960), „Крясък на паун“ (1962) и „Половината сърце“ (1967) — Лавант, дълбоко вярваща католичка, изповядва копнежа си по човечен и справедлив живот.
	За творчеството си поетесата е удостоена с литературната награда „Антон Вилдганс“ (1964), а в 1970 г. тя получава „Голямата австрийска държавна награда за литература“, която е най-високо признание не само за художествените, но и за нравствените достойнства на нейното творчество. В чест на поетесата град Волфсберг учредява през 1993 г. международната награда за лирика „Кристине Лавант“.
