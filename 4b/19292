P>
	Ние, спасените,
	от чиито кухи кости смъртта издяла вече своите флейти
	на чиито жили смъртта прокара вече своя лък —
	нашите тела все още жалят за отминалите дни
	с осакатената си музика.
	Ние, спасените,
	все още примките за нашите гърла висят
	пред нас сред синкавия въздух —
	все още всички пясъчни часовници се пълнят с капещата наша кръв.
	Ние, спасените,
	все още ни разяждат червеите на страха.
	Нашата звезда лежи погребана в прахта.
	Ние, спасените,
	ви молим:
	Покажете ни полека своето слънце.
	Под строй ни поведете от една звезда към друга.
	Позволете ни безмълвно да научим пак живота.
	Иначе и песента на птица,
	пълненето на ведрото в кладенеца
	могат да разбунят лошо запечатаната наша болка
	и да ни отнесат сред пяната.
	Молим ви:
	Не ни показвайте все още хапещ пес —
	може да се случи, може да се случи
	на прах да се разпаднем —
	пред очите ви да се разтлеем в пепел.
	Та какво задържа нашата тъкан?
	Ние, бездиханните,
	душите ни избягаха при Него от дълбоката среднощ
	дълго преди да се спасят телата ни
	в ковчега на мига.
	Ние, спасените,
	стискаме ръката ви,
	разпознаваме очите ви —
	но ни задържа заедно единствено разлъката,
	разлъката в прахта
	задържа ни при вас.

@@	1946
P$
