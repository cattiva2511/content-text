P>
	Ни облаче по небосклона!
	Как Феб ухилен цял наднича!
	Ех, слава боже теб, балтона
	не трябва днес да се облича!
	Речеш. Излезнеш. Изведнъж
	тъмней небето, руква дъжд.

	Какво ще правиш? В къщи тичай,
	че със вода шега не става,
	и тежкия балтон навличай!
	Наденеш го, ала тогава,
	като че ли напук на теб,
	засмял се пак отгоре Феб…

	Ту облаци, ту Феб наднича
	и все измама след измама
	и чини ти се, че прилича
	тогава слънцето на дама,
	подир която изпотен
	търчиш кат кученце весден.

	Щом молиш я — тя се надува,
	говориш й — съвсем не чува,
	обърнеш ли й гръб обаче,
	след тебе, виж, че тя закрачи,
	ала щом хвърлиш поглед благ,
	тя същото започва пак.
P$
