P>
	Откогато бях дете и моят баща бе ловец, от кучето,
	което подскача и слага лапите си на гърдите ми;
	от свежите поляни вече в слънце, и биковете,
	които втренчени ни гледаха, завъртайки си главите,
	но неподвижни и достойни за осанката си и спокойствието,
	огради.

	Следобедната дрямка над долината навярно с крачките ни
	посред ясени и пепелянки, между свраки и къпини,
	и вие, толкова лесни за прескачане, толкова непрекъснати
	по продължение на тесни улички с преливащата
	вода, и щастливите облаци по небето,
	огради.

	Преждевременно израстване, обагрено от детство още,
	със сините очи на онова едва различавано
	момиче сред пейките на вагон от трета класа
	и вече невъзможна любима отвъд планините.
	О, моя обич, хлипаща с вашите сиви камъни,
	огради.

	И после сухи хълмове, където мъжете падат,
	където мъжете умират, улучени от куршуми,
	измамени наполовина от триумфалните си химни,
	жертви, които не искат да стрелят и стрелят.
	И вие, вярно пазещи техните гърбове,
	огради.

	Но стигнах до едно селце от зрялост и живот,
	уединен в градини, любов, която не се уморява,
	счупени керемиди и невидими птици, които пеят.
	Също кланицата и старото гробище
	имат глинени огради, уморени и напукани
	огради.

	Също нашите мигове да бъдем двама, разхождащи се
	към същия хоризонт и да се върнем с ангелуса
	към съдбата си на вкоренени листаци.
	Нашето фалшиво бягство в полето! И коравото
	стъкло на един градски прозорец и заплаха,
	огради.

	Минават бавни часовете, каруците, стадата.
	Преди бяхте необработени парчета гранит,
	а сега сте дебели стени от кафява или сива пръст.
	Вечно непреклонни граници на чужда собственост,
	за да продължим да сънуваме всекидневната си бедност,
	огради.
P$
