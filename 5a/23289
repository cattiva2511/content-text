P>
	Тече река Гуадалкивир
	сред портокали и маслини.
	Двете реки в Гранада слизат
	от снеговете към житата.

	Ах ти, любов,
	отиде си и се не върна!

	Брада река Гуадалкивир
	като гранат червена има.
	Струят двете реки в Гранада:
	едната кръв, едната сълзи.

	Ах ти, любов,
	така напусто си отиде!

	За корабите белокрили
	Севиля има път просторен,
	а по водата на Гранада
	гребат въздишки само.

	Ах ти, любов,
	отиде си и се не върна!

	Гуадалкивир, висока кула
	и в портокалите свеж вятър.
	Дауро и Хенил, две малки,
	две мъртви кули над блатата.

	Ах ти, любов,
	така напусто си отиде!

	Кажи, водата ли отнася
	от викове блуждаещ огън?

	Ах ти, любов,
	отиде си и се не върна!

	Цвят портокалов и маслини
	носи в морето, Андалусио.

	Ах ти, любов,
	така напусто си отиде!
P$
