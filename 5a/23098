P>
#	Из улиците

	Виж, адаш, онази дама
	има двеста килограма
	чистичко месо, нали?
	— Ех, хептен го прекали!
	Сто едвам тя има-няма.
	— Разликата е голяма,
	ала знаеш… що да сторя,
	под диктовка аз говоря,
	туй стомаха ми диктува,
	неговият глас се чува…
	Онзи господин насреща
	за какво тъй те подсеща?
	— Той ли? Сякаш е козел
	или по-право овен!
	— Все на малко! Слушай мен:
	цяла свиня представлява!
	Виж ти колко е дебел.
	— За прасе и лаф не става,
	може, може… да е крава!
	Ето онова момче —
	туй е хубаво свинче.

	* * *

	— Представи си ти, Иване,
	колко хубаво ще стане
	да поискаш от баща ми
	вече моята ръка!
	— Представи си ти сега,
	че не мога си представя
	тази глупост да направя.

	* * *

	— Лекар казваше да взема?!
	Нищо не разбират те,
	лъжат само. Едно време,
	още като бях дете,
	чух, че някой си велик
	лекар казал пред смъртта си:
	„Дръжте своите стомаси
	леки вие всеки миг,
	хладни своите глави
	и не знам какво си още,
	доктори не трябват вам!“
	Ала кел файда, уви?
	На`, например, ето аз
	цели дни и цели нощи
	нищичко, речи, не ям…
	(Само четвърт килограм.)
	На главата цял съм аз
	зимата събирал мраз,
	пил съм витошка вода
	и от всичко кел файда?
	На`, едвам се днес държа!
	— Вярно, докторска лъжа.
P$
