P>
D>
	На Фернандо де ла Кинтана
D$
	Господи, когато мога винаги се връщам пак към същото,
	което е твоето (нашето). Връщам се към дългите върви
	на тези планини: ракитите и погасналият им мирис,
	зелените пасбища, със застояли локви, бляскащи,
	и пуснатите коне, гривести, отдалечаващи се
	в ситен галоп. Светлината над просторните
	долове от светъл, жълто-зеленикав камък.
	Господи, как ме привличат и как принадлежа
	на тези пресветли земи с някогашна потребност!
	Как мечтая за тях — като нещо твое — виждайки ги!
	Връщам се към тази закъсняла пролет, този храст ладан,
	който ми оставя насмолени ръцете. (Шубраците
	нямат, все още, цветчета.) Втренчвам се отново в онова
	кокиче, което се отваря без дръжка наравно с пръстта
	и онези снежни петна, и онази усамотена купчина
	от гигантски камъни. Какви пукнатини й се отварят!
	Как се обляга на небето! Не мога да бъда твой,
	да бъда повече твой от тези неподвижни скали
	или този мъх в цепнатините?
		И споменът отпреди
	толкова години? Страдайки от тази свободна наслада
	без наименования, нито възли от време в паметта
	(наистина с мириса на дървесина на ракитака), си спомням
	най-възвишените и потайни мигове да бъда твой.
	Аз не ти изменям никога, Господи, колкото мога
	(макар да имам други крачки и друга издължаваща се сянка),
	аз се изкачвам по дългите върви на тези планини.
P$
