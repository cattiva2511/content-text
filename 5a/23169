P>
	Какъв е смисълът, ми се иска да знам, да сменя етажа,
	да оставя назад мазе по-черно
	от моята репутация — и вече е казано —
	да сложа бели перденца
	и да взема слугиня,
	да отрека живота на бохем,
	ако после идваш ти, досаднико,
	смущаващ гост, тъпак, облечен с дрехите ми,
	търтей в кошер, непотребен, посерко,
	с измитите си ръце,
	да ядеш от моята чиния и да цапаш къщата?

	Компания ти правят пръчките по късните
	барове през нощта, сводниците, цветарките,
	мъртвите улици на разсъмването
	и асансьорите със жълта светлина,
	когато пристигаш, пиян,
	и се спираш, за да видиш в огледалото
	разнебитеното си лице,
	с очи свирепи още,
	които не желаеш да затвориш. И щом те укорявам,
	се смееш, миналото ми припомняш
	и казваш, че старея.

	Бих могъл да ти припомня, че не си остроумен вече.
	Че непредвидимият ти стил и непринудеността ти
	се оказват жестоки,
	когато ги имаш от тридесет и повече години,
	и че твоята очарователна
	усмивка на сънливо хлапе —
	уверено, че го харесват — е мъчителен остатък,
	патетичен опит.
	Докато ти ме гледаш с твоите очи
	на истински сирак, и ме оплакваш,
	и обещаваш повече да не го правиш.

	Ако не беше такава проститутка!
	И ако аз не знаех, от отдавна вече,
	че ти си силен, ако аз съм слаб,
	и че си слаб, когато аз се разбеснея…
	От твоите завръщания пазя смътно впечатление
	за паника, горчивина и недоволство,
	и отчаянието,
	и нетърпението, и озлоблението
	да страдаш пак, още веднъж,
	непростимото унижение
	на прекомерната интимност.

	С големи мъки до леглото ще те заведа,
	подобно някой, който стига в ада,
	за да спи с тебе.
	Умирайки на всяка крачка от безсилие,
	препъвайки се в мебелите
	слепешком, ще пресечем апартамента,
	тромаво прегърнати, люлеещи се
	от алкохол и от сподавени ридания.
	О, недостойно раболепие да се обичат човешки същества,
	и най-недостойното,
	което е да обичаш самия себе си.
P$
