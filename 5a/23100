P>
	Таз година на комар
	пак играх по навик стар…
	Думба, думба, трала-ла,
	що ми трябваше беля.

	Калпав имал съм късмет!
	Тю, късмет така проклет!
	Хем спечелих най-напред
	тъкмо пет пъти подред.

	Думба, думба, трала-ла,
	пуста орисия зла!
	После тръгна ми назад,
	да се пукнеш тъй от яд.

	Аз съм комарджия стар,
	но кога не идва зар!
	Думба, думба, трала-ла,
	страшно калпава игра!

	Не дохожда, братко, зар,
	а до мен един другар
	цяло купче направи,
	а пък мене не върви!

	Думба, думба, трала-ла,
	касо, и към мен ела!
	Онзи господин дебел
	бързо да не беше взел

	касата в ръце тогаз,
	сигур бих спечелил аз!
	Думба, думба, трала-ла
	и без дрехи съм сега.

	Хубаво, че се сетих
	и по-рано се напих,
	та сега съм топъл аз,
	иначе по тоя мраз…

	Думба, думба, трала-ла,
	гътнах четири кила.
	А пък в къщи тя сега
	чака ме с дърво в ръка.

	И пердах ще ям така,
	че да посиней снага.
	Думба, думба, трала-ла,
	що ми трябваше бела!
P$
