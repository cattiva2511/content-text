P>
	Разбивам се на стъклени парчета,
	изброждайки останките, които са ми тялото.

	Затворничка на музиката бяхте ме направили
	и бяхте сложили решетки,
	арестанти и пазачи, и на сънищата ми.

	Но да ви мразя не, ще е да дъвча стърготини като вас,
	да вдишвам окис в церемонии от мрак.

	Макар и вързана, аз, птиците ми
	ще тръгват всеки ден накъм морето
	и облечени в комета из нощта ще пеят.

	През тези решетки от погледи
	провиждам света,
	ехтенията му дочувам в далнината.

	За мене е мъглявина, учудващо далечна,
	която ври ритмично сред галактиката на глъбта ми,
	като следи из дюните,
	полека се изтрива с вятъра.

	Една история ли е, която да са ми разказали, или
	история, която аз да съм разказала за някого?

	Усещам се тъй изморена, както времето;
	отново и отново винаги все да започвам.

	Записвам си неща върху стените,
	записвам времето, навързвайки числа.

	Очаквам да изляза някой ден,
	някоя нощ да се събудя.

	Да отпразнувам някоя вечеря в лудницата,
	едно запечено на скара в санаториума,
	додето белналите ризи,
	от сила силни, ме обграждат взиращи се;
	да си изям с почивки, най-възпитано
	като десерт последен слънцето.
P$
