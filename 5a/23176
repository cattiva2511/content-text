P>
	Забавих се много с пристигането.
	Опознаваха полека крачките ми пътя ден след ден
	и някой път се отдалечавах от Бог, а друг път повече се приближавах;
	понякога ме целуваха нечии устни, а друг път ги чувствах
	твърде далечни от мене и почти мъртви сред нощта.

	Крачех със сезоните на годината,
	с мълчаливите реки и със звездите;
	крачех с житната пръст
	и с тъжния вятър на опустелите улици,
	който поклащаше крилата си в духа ми.

	Забавих се много време с пристигането си
	и много изгубени илюзии като цветчета на бадем
	през съня, поддържан в приоткрехнатите часове на учение.
	Забавих се много незабравими дни,
	понякога на брега на поток, друг път на брега на музиката,
	усещайки пътешественическото сърце като облаците
	и ръката, готова да стисне тишината на друга ръка.

	Избродих най-голата земя
	и най-ясните и красиви дни,
	и най-възвишените и прозрачни нощи
	насаме с равнината и с небето,
	без да пожелавам друга красота освен ведрото Име на Господа,
	докато приятелският му глас утешаваше човешкото ми пребъдване.

	Забавих се с пристигането, но не съм на края на моя път.
	Времето се оголва от предишните си одежди в зрелостта на сърцето
	и остават часовете му, предложени в чиста плът.
	Пристигнах най-накрая и огнището е запалено,
	очаквайки най-бавния поглед на очите ми,
	погледът, който да не свършва никога,
	докато дърветата обновяват безсмъртната си и преходна красота.

	Вече не искам да съм повече от това, което съм,
	защото светлината и сянката чувстват благодарността, родена в словото ми
	и песента, която потвърждаваше идеалното ми присъствие сред хората
	замайва леко, сякаш бе единствено възможна милостта.
P$
