P>
	__Петър:__
	Някога живял си крал,
	бил спокоен и честит,
	до насита пил и ял,
	но на слава не бил сит.
	И сетил се той веднаж
	да опита своя меч,
	но със всичкий си багаж
	той бил пратен надалеч.
	Вярвам, сещате се веч,
	че това е Петър ваш.

	__Фердо:__
	През един нещастен ден
	врачка зла дойде при мен
	със усмивка на уста
	и предсказа мене тя,
	че на гордия Балкан
	аз властител съм избран,
	и повярвах й тогаз
	и станах сега кат вас.

	__Никита:__
	Сред високи планини
	криел се един палат
	и в дълбоки старини
	там, макар и не богат,
	животувал един крал.
	Вино бистро кат кристал
	до насита тамо пил
	и доволен доста бил.
	Но тоз старец белобрад
	със магарешки инат
	бил от бога надарен,
	затова той един ден
	(и за някоя пара)
	с лоши хора се събра.
	Той стои пред вази днес
	дрипав, гладен и злочест.

	__Алберт:__
	Няма що да казвам аз,
	щом съм днеска пред вас,
	значи страдам за това,
	че съм с кухичка глава…
P$
