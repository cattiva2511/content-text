P>
D>
	На Висенте Алейсандре
D$
	Присъстваща в надвисналата яснота, тази градина
	е селението на времето.
						Никне от мрака
	основата на необитаемото небе,
	могъщества, пулсации, които кълнят и избухват
	във флората на въздуха.
						Невидимо е времето
	подобно светлината на градината: видима е градината
	зад стъклата, не образът на градината
	в прииждащата мирска светлина.
	Но друга градина е видима: не място реално,
	което го е имало, не и място, съществуващо в ума,
	не последователността на времената в едно само място,
	а постоянството на безвремево време.
	Издигната върху невидим фон, градината
	прави светлината видима.
						Ако гласът назовава
	яснотата на това дърво, ако ръце върху прозоречната решетка
	проникват в светлината на левитационно място,
	ако стъпваме в центъра на мигновен вихър,
	ние сме, без светлина и време, в невидимостта.
	Думата на човек прави съществуващото реално:
	в светлината, ще можем да видим като градина градината.
P$
