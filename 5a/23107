P>
	През пролетно утро попаднах случайно
	в обраснали гробища с буйна трева;
	през пролетно утро, през утро омайно,
	аз крачех, унило оборил глава.

	Сравнени гробовете бяха с земята,
	те тънеха в бурен и в буйна трева;
	порутени кръстове всред самотата
	нашепваха тъмни, прекрасни слова.

	Разперили клони разцъфнали вишни,
	земята обсипваха с снежни цветя,
	порутени кръстове с думи неслишни
	отричаха всичко прекрасно в света.

	Те шепнеха тихо: „Животът човешки
	е сън сал! Живота е празна мечта.
	Сред радости светли, всред мъките тежки
	помни ти, че всичко е тук суета.

	Под нази почиват изгнили веч кости,
	от хора различни тук има сал прах,
	едно са тук учени, знатни и прости,
	без разлика тук са богат, сиромах.

	Дечица и старци, слуги и велможи,
	войници юначни, погинали с чест,
	банкери и роби, служители божи,
	сал скелети, кости са днес.

	И всичките тези, кат вази пак бяха,
	И всеки от тези на нещо бе роб,
	едни за любов и богатство ламтяха,
	а други за слава ревяха до гроб.

	Едни се бориха с жар за идеали
	и гордо, юнашки умряха за тях,
	на други, живота пък инак разбрали,
	идеите техни докарваха смях.

	Едни си живота прекараха шумно,
	а други дириха пък смисъл в скръбта!
	Живяха, бориха се всички безумно
	и мислеха вечно да са на света.

	Загина, измря онова поколенье
	и ето заместихте него пък вий,
	живеете също без капка стесненье,
	че вечно Смъртта покрай вази се вий.

	Но същата участ очаква и вази,
	гробове очакват ви в бурен, в трева,
	Съдбата капризна виж днеска те пази,
	а утре чете ти надгробни слова!“

	Случайно попаднах сред гробища стари,
	гробове безбройни личеха едва,
	порутени кръстове рядко стърчеха,
	обраснали целите в буйна трева.

	Къде да съм днеска, какво и да правя,
	все туй аз бълнувам, все виждам това:
	гробове потънали в вечна забрава,
	порутени кръстове в буйна трева.
P$
