P>
	Поезията е
	система от въртящи се
	огледала, които се приплъзват хармонично,
	като изместват светлини и сенки в изпитателя: защо
	шлифованото стъкло? Как разговаряйки — на разговор
	с покривки и галеща музика — бих ти казал, скъпа,
	че този или друг отблясък е стихотворението,
	или е някой от аспектите му: има едно възможно стихотворение
	относно херцогинята умряла в Екатеринбург
	и когато червеното слънце се мести в прозорците, си припомням
	сините й очи… Не знам, толкова часове съм прекарал
	в нощните влакове, четейки полицейски романи
	(сами в празния дом, отваряхме шкафовете),
	и една нощ, на път за Берн, двама мъже се целунаха в купето ми
	защото беше празно, или аз спях, или беше тъмно
	(една ръка потърсва друга, едно тяло друго)
						и сега стъклото се върти
	и скрива този аспект: реалното и фиктивното,
	тоест конвенцията, и изживените неща,
	опитността на светлината в зимните гори,
	затруднението да се предостави свръзка — то е игра на огледала, —
	постъпките, разтварящи се в нереалността,
	заливащите стари фотографии киселини,
	жълтото, проказата, ръждата и мъхът, които изличават образите,
	катранът, който изпоцапва лицата на момичетата с canotier*,
	[* Сламена шапка (галицизъм).]
	всичко онова, което една вечер умря с мотоциклетите,
	хромирани червени потопени в цистерните,
	на забавена камара телата (в пространството, като във времето) под водите.
	(Ослепен като дъното на счупено огледало, изпитателят
	е оста на това стихотворение).
P$
