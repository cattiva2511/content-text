P>
	— Добро утро, старче свети,
	моя поздрав приемете!
	И да дойдем на въпроса:
	Лойд Джордж мир кат не прие,
	ще ли тръгне по-добре
	клекналата вече кранта
	на нещастната антанта?

	— Лойд Джордж иска като Грей
	малко да се понагрей
	на пожара отдалече,
	но ще се опърли вече.

	— Ами байчо Николай
	ще ли може да дотрай,
	или вече ще омекне
	и за да му поолекне,
	ще остави Цариград?

	— То магарешкий инат,
	знаеш ти, че много трае,
	но дърво щом прииграе!…

	— Ами клетия сеньор
	Ще ли види скоро зор!
	Гледам нещо че очаква
	и почна да се оплаква.

	Ех, под ред… това се знай!
	И към него ще играй.
	Той да чака и се сгуша
	по-дълбокичко в ботуша.

	— А мосю Поанкаре
	ще ли вече разбере
	занапред какво го чака
	и да свие веч байрака?
	Или още иска той
	да яде за Джона бой?
	— Как? Мосю Поанкаре ли?
	Мътните са веч го взели.

	— Петър с Мали Напольон
	ще ли мести своя трон?
	Или в Корфу ще остане
	да царува, както лани?

	Той сега си е добре,
	има царство на море
	и в дворец сред кипариси
	мирно тихичко седи си!

	Ами Мери с своя мъж
	Букурещ тъй изведнъж
	как напуснаха двамина
	и бегаха в тая зима?
	Как е той и как е тя,
	как прекарват те сега
	и за днеска накъде са?
	— Ту към Киев, ту в Одеса!
P$
