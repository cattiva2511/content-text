P>
#	33

	Това е въпрос на думи и все пак
	ни ти, ни аз нивга
	след станалото не ще се разберем
	у кого е вината.

	Жалко, че Любовта речник си няма,
	в който да открием
	кога гордостта си е просто гордост
	и кога е достойнство!


#	38

	Въздух са въздишките, във въздуха отиват.
	Вода са сълзите, във морето се вливат.
	Кажи ми, любима, любовта, забрави ли се,
	тя къде отива?


#	39

	Защо ми го казвате? Знам — тя е непостоянна,
	тя е надменна и нехайна, и своенравна;
	преди чувство да се появи в нейната душа
	вода ще бликне от сухата скала.

	Знам, че в сърцето й, гнездо на змии,
	няма ни фибра, която на любовта да откликва;
	че тя е статуя бездушна…; но…
	тя е толкова красива!


#	47

	Стигал съм до дълбоките пропасти
	на земята и на небето,
	и края им съм съзирал ако не с очите,
	то със мисълта си.

	Но, ох! на едно сърце стигнах до бездната
	и за момент се наведох
	и душата ми, и очите ми се смутиха —
	толкова бездънно бе то и толкова черно!


#	51

	От малкото години, които ми остават
	бих дал охотно най-добрите,
	за да знам какво на другите
	за мен си споделила.

	И земния ми път, и вечния живот,
	ако такъв ми се полага,
	за да знам какво на себе си
	за мен си си мълвила.


#	54

	Когато на миналото часовете
	отлетели призоваваме пак,
	блясва трептяща в миглите й черни
	готова да се търколи сълза.

	И се търкулва накрая, и пада като
	капка роса при мисълта,
	че както днес за вчера, за днес утре
	ще въздишаме двамата пак.


#	64

	Досущ скъперник, който златото си пази,
	аз си пазех горестта,
	да докажа целях, че има вечни неща
	на таз, която вечна любов ми обеща.

	Ала днес напразно я зова и свърша ли,
	в отклик чувам да звучи:
	— О, презряна кал, вечно
	не можеш да страдаш дори!


#	68

	Не знам какво сънувах
	през таз нощ, дето отминава.
	Тъжен, много тъжен ще е бил сънят —
	защото буден мъката ми продължава.

	Усетих, като ставах
	по възглавницата влага
	и щом я усетих, за пръв път почувствах,
	душата ми да залива горчива наслада.

	Тъжно нещо е сънят,
	който плач ни причинява,
	ала имам в тъгата си едничка радост…
	Знам, че все още сълзи ми остават!
P$
