P>
	На училище аз ходех с колело.
	По тиха улица в самия център на тайнствения
	благороден град.
	Движех се опасан в светлини, а каляските
							 не вдигаха изобщо шум.
	Движеха се царски, теглени от благородни шарени и дорести
								Коне, изопнати
							в отлична стойка.
	Окончателни и господарски, как пристъпваха
									 и отминаваха напред!
	И не презираха света: от царското величие на дългите
	си гриви
	любуваха му се достойно.
	Вътре ли какво? Правъзрастни госпожи, изгубени
							сред някогашните дантели, и край смълчаните нагръдници — високи стегнати прически,
	стари и престари кадифета:
	чиста тишина, влачена от бавния си впряг.

	Аз карах колело, почти крилат във моя устрем.
	И имаше широки плочници по слънчевата улица.
	На слънце, някоя промъкнала се пеперуда летеше над
						 колите, над плочниците и над ония бавни минувачи от дим.
	Това обаче бяха майки, дошли да поразходят
				най-малките си дъщери и синове.
	Бащите в канцеларии, направени от сън и от стъкло…
	Минавах и ги гледах.
	Гребях сред оня сладък дим, където пеперудата не се
							учудваше на никого и нищо
	Бледа в оня дъгоцветен зимен подиробед,
	тя се проточваше из ширната и топла улица като
	над бавен и закътан дол.
	И виждах я понякога да се издига, за да увисне над онова,
	което можеше спокойно да бъде бряг на някоя река.
	О, тогава нищо на света не биваше ужасно.
	По тая улица в самия център на града имаше един
				възможен склон, и аз засилен
			го изкачвах.
	И вятърът помиташе накичените шапки на старите госпожи.
	Не го раняваха дори и кротките бастуни на замислените
						 господа.
	И пламваше, подобно роза от самозаблуда, от целувка само,
	по бузи на невинни хора.

	Дърветата в редица бяха неподвижна пара,
	провесила се нежно
	от цялостната синева. Почти из въздуха,
	аз бързах с колелото, усмихвах се и отминавах…
	и помня прекалено ясно
	как крилете си прибирах досам училищния праг.
P$
