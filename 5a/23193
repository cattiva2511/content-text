P>
	Не свършва тук историята.
	То е само
	малка пауза, за да отдъхнем.
	Напрежението е така голямо,
	излъчваното от интригата вълнение е толкова
	наситено,
	че всичките,
	танцьори и актьори, акробати
	и бележита публика,
	сме благодарни
	на уговореното предварително примирие на антракта
	и се уверяваме
	развеселени, че всичко е било лъжа,
	докато музикантите настройват своите цигулки.
	Досега видяхме
	различни бързи сцени, водещи към смърт,
	познаваме лицата на определени действащи лица
	и знаем
	нещо, за което даже много между тях не знаят:
	причината, подбудила
	предателството, а и името
	на този, който го извърши.
	Нищо окончателно не се е случило все още,
	но
	отчайването е отчетливо
	изписано и изпълнителите
	се опитват да избягнат строгостта на съдбата,
	влагайки
	премного топлота в своите пищни
	жестове, премного червила в престорените си
	усмивки,
	чрез което — очевидно е — прикриват
	малодушието си и ужаса,
	насочващ
	действията им в сценария.
	Онези
	извъртени и безсилни диалози
	върху вчера, за отишлото си
	време,
	въпреки това, допълват
	съсипаната панорама, очертала се
	пред нас, и може би
	ще обяснят по-късно повече неща, ще бъдат
	ключът, който накрая всичко
	ще оправдае.
	Нека също не забравяме
	любовните слова край езерцето,
	промененото лице, насилието,
	с което някой каза:
				„не“,
					поглеждайки небето,
	и изненадата, която предизвиква
	мрачният градинар, докато известява:
	„Вали, господа,
	вали
	все още“.
	Но може да е рано за предположения:
	нека оставим
	да се подготви механизмът таен,
	да си възстановят дъха онези, които се налага да умрат,
	и да помислим,
	когато продължи да се развива драмата и болката
	престорена
	си стане истинска в сърцата ни,
	че няма как да се направи нищо, че е близък
	краят, който предварително ни плашеше,
	че авантюрата ще свърши, несъмнено,
	както следва, както е написано,
	както е неизбежно да се случи.
P$
