P>
	Двама рошави младежи
	през един неделен ден
	у бирарията „Тигър“
	бяха седнали до мен.

	И ядосани от нещо,
	с нервно зинали уста,
	те отричаха горещо
	на живота смисълта.

	„Няма смисъл и в живота,
	всичко, братко, суета!
	Влачим кръста за Голгота,
	докат стигне ни смъртта.

	Туй разкош, богатство, слава…
	Всичко вятър, всичко прах!
	Спомен даже не остава,
	туй добре аз веч разбрах.

	Раждаме се, да живеем
	и живеем, за да мрем,
	раждаме се, за да тлеем
	под световния ярем!

	Вярно, братко! Днес в живота
	не намирам смисълта!
	По-добре е даже скота
	от човека на света…“

	Халби празнейки задружно
	(туй бе сигурно от яд!),
	те намериха за нужно
	малко да си помълчат.

	Но след чаши десетина
	пак отвориха уста
	и намериха тогава
	в пиенето смисълта!
P$
