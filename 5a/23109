P>
#	1. Зима

	Нацапана с пудра, повдига земята
	към гордото слънце печални очи;
	тя поглед любовен в моление мята,
	тя сякаш му дума: „Недей ме мъчи!“

	Кат Кирила Христов във облачна шуба,
	разхожда се горе нехайникът Феб,
	едвам я поглежда и дума й грубо:
	„Бактисах, госпожице, вече от теб!“

#	2. Анчето

	В снежната улица дивна госпожица
	всички очички следят,
	кожи лисичи преметнала гиздаво
	над беломраморна гръд.

	Чак до колене обуща е стегнала,
	роклята също дотам,
	шапка накривила, къдри подрязала —
	цялата диша тя плам.

	В снежната улица в светлата столица
	пъстър разхожда се свет.
	Дивна госпожица огнени погледи
	стреля безспирно навред.

	В снежната улица дивна госпожица
	с алена сладка уста,
	мигат от смях електрически лампички,
	шепнейки нещо с нощта.

	Девет часът е веч. Дивна госпожица
	пак сред „Леге“ там стърчи.
	Злоба и скръб се четат неизказани
	в нейните черни очи.

	Лампите смеят се, падат снежинките
	по беломраморна гръд;
	сбогом, госпожице, сбогом, красавице!
	Нищо не хвана тоз път!
P$
