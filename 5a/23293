P>
	Дойде в ковачницата черна
	луната със волани бели.
	Момченцето я гледа, гледа,
	не може да й се нагледа.
	И сред полюшнатия въздух
	ръце замахала, луната
	разголва, чиста и порочна,
	гръдта си от олово твърдо.
	— Луна, луна, по-скоро скрий се,
	че ако циганите дойдат,
	от твоето сърце гердани
	и пръстени ще си направят.
	— Момченце, нека потанцувам.
	Когато циганите дойдат,
	въз наковалнята с очички
	притворени ще те заварят.
	— Луна, луна, по-скоро скрий се,
	конете им аз вече чувам.
	— Момченце, чакай, не ми мачкай
	колосаната белота.

	Летеше конникът, заудрял
	по тъпана на равнината.
	Притворило очи, момчето
	в ковачницата бе заспало.

	А циганите, бронз и дрямка,
	през прашните маслини идат.
	Главите — вдигнати нагоре,
	очите — жълти и сънливи.

	Как пее птицата среднощна,
	ах, как тя пее на дървото!
	Върви луната по небето,
	момчето за ръка повела.

	В ковачницата виком викат,
	ридаят циганите скръбни.
	Ветрецът тих я тули, тули,
	ветрецът вече я затули.
P$
