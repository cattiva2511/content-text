P>
	Премина над полето месецът септември.
	Сетното слънце може би на есента —
	преди да дойдат
	дъждовете — е това
	слънце в забързана околосветска обиколка (сред порозовели облаци)
	към
	далечното си местоназначение, изтръгнато
	от всички пространства
	чрез сляпото притегляне на друго някое небесно тяло.
	(Направете справката за тези наименования в енциклопедия:
	галактика, азимут, паралакс, Нютон, апогей).

	Във всеки случай, не е безусловно нужно
	да гледаме към висината, за да се захласнем.
	Избягвайки — за тях — масивните
	тревни парченца,
	по-близо до земята и от нас,
	ето ги мравките
	(Мравки: ципокрили насекоми, които живеят
	съвместно. Да се види и: пчели.)
	силещи се
	да домъкнат друго зрънце в своя си хамбар.
	Осъзнали — струва ми се —
	приближаването на дъждовния сезон,
	засилват
	дейността си, с намерението, несъмнено,
	да употребят възможно най-полезно времето, което им остава.

	Да им подражаваме.

	Но тъй като дните
	са къси (слънцето залязва
	към седемнадесет и тридесет и пет
	а и луната
	макар днес пълна и в съзвездие Везни
	да не блести до много късно на небето)
	да се възползваме
	от сетната светлина, за да изпълним погледа си
	с толкова изумителна действителност:

	неща, които са и които не са,
	като тази река,
	различен всеки миг
	от непосредното си минало
	труп речен, който в морето си почива;
	неща, които надживяват във формата си,
	винаги временна, но при все това,
	упорно търсена,
	както онази планинска верига,
	загладена от ледници и виелици;
	животи, разживяващи се постепенно,
	като съживяват с бавната си смърт
	нови образци на флора и пейзаж.

	Враждебна и покорна,
	всеотдайна и необуздана,
	тази е сцената и опората
	на човека.

	Тук изживя своето тъмно,
	своето болезнено детство,
	едва-що дошъл
	в този кът безмилостен и влажен,
	поканен
	от случая и от никого,
	нечакан гостенин на горите,
	похитител на царството на зверовете
	и на слепите и жилави растения,
	ненаситен хищник той самият,
	който съумя да избие колкото утолява
	неговото желание,
	който съумя от пожарите да откупи
	топлината и светлината,
	и на ветровете да противопостави ширнатите
	бели платна на корабите,
	и да спре или разлее водите
	върху изтощената и разранена почва,
	проядена, раздрана, преобразена и покорна
	като тяло победено или безплодно вече.

	Този е, накрая, светлият камък,
	където си остава ненаписана историята му.
	И ако понякога го забравя,
	ако извръща погледа си другаде,
	опитващ се да извлече от вече отвлеченото
	една конкретна идея, която да го обясни,
	всичко е вече все едно.
			Тогава се случва така,
	че, ако говори, човекът, даже да не иска, лъже.
P$
