P>
	Ветре южен,
	мургав, жарък,
	духаш върху мойта плът,
	носиш ми обилен посев
	от блестящи
	погледи и аромати
	на цъфтящи портокали.

	Правиш алена луната
	и тополите пленени
	караш да въздишат, ала идваш
	прекалено късно!
	Свита във руло нощта на мойта повест
	на полицата поставих!

	Без най-малък полъх
	не ме отминавай!
	Лудо се върти, сърце;
	лудо се върти, сърце.
	Северняко зъл,
	на ветровете мечко бяла!
	Духаш върху мойта плът,
	зъзнещ от зари
	полярни,
	с твоя плащ от привидения
	капитани
	и се смееш гръмовито
	като Данте.

	О, шлифовчик на звездите!
	Ала идваш
	прекалено късно!
	Моят скрин е цял мухлясал
	и загубил съм му ключа.

	Без най-малък полъх
	не ме отминавай!
	Лудо се върти, сърце;
	лудо се върти, сърце.

	Морски ветрове и гноми,
	повеи от нийде.
	Рой комари върху роза
	с листовце пирамидални.
	Вихри от гръдта отбити
	между грубите дървета,
	флейти в урагана,
	днес ме оставете!
	Със вериги яки окован е
	моят спомен
	и пленена — веселата птица,
	дето везеше със песни
	вечерта.

	Миналото никога отново се не връща,
	знае го светът отдавна
	и сред светлата тълпа на ветровете
	безполезно е да се оплакваш!
	Тъй ли е, тополо, дето вятъра наставяш?
	Безполезно е да се оплакваш!

	Без най-малък полъх
	не ме отминавай!
	Лудо се върти, сърце;
	лудо се върти, сърце.
P$
