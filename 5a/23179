P>
D>
	На Дамасо Алонсо
D$
	Ти си в онова спряло такси, да, Ти си —
	неясна фигура в здрача — до белеещия се бордюр,
	където свършва полето от отсреща или пустошта.
	Зная го, макар да не съм те видял (и макар вътре в таксито
	да няма никой). Вали силно. Постепенно започва
	да мирише на поле от много далече сред града…
	И ти си в таксито като в параклис,
	който да е сред посевите самотна отшелническа килия.
	(Зная го, защото онези озарени жита, надалече…,
	и спрялата река, с нарасналите си води
	внезапно…) Вали усилено и Ти си вътре в таксито
	(може би до онзи уморен шофьор на волана).

	Зная, че вътре в таксито няма никой, но ухае
	на дъжд от много далече. Звъни онзи дъжд. И мисля
	без желание: да си поет, да удържиш сред усилния
	въздух на един и на друг ден мъничко
	необходими думи, и да се махнеш нанякъде.
	Защото някой — трудното му живеене — вече не липсва,
	ако остават думите. Да си поет: да се ориентираш,
	като онази несигурна светлина, пресичаща пустошта,
	и вместо бляскаво съществуване, да имаш душа.
	Поради това, се махам някак: живея
	като такси, спряло край белеещия се бордюр
	(и има кръг от весели усмивки и ръце,
	верни на небесните си контакти в мрака).
	Защото Ти, най-дейният — и най-незаетият — бе
	тук, край фенера със зелена светлина в нощта,
	Ти, без книги; Ти, свободен, с ръце, с погледи,
	беше без свидетели и мереше — незает —
	крачките ми из стаята (побираща моите години).
	И житата в екстаз на Кастиля Ла Виеха,
	пламтящите реки с нарасналите им води,
	продължаваха далече да те откриват (докато
	зад моите прозорци се появи забавянето
	на онази кал, локвите на обширната пустош,
	аз също опустошен, изселен от полето!)
P$
