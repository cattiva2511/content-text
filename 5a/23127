P>
D>
	На Карлос Марсал и Фелипе Бенитес
D$
	Като светена вода,
	като свещена роса след нощта в треска
	измива душата тази музика с непрекъснатата си прошка,
	струяща архитектура, която във въздуха опрешленява
	илюзията за друг живот,
	спасен вече, за да вкусва славата
	на великолепен бог.

	От земното се раждаш,
	от метала и струната, от благородната дървесина,
	от човешкото гърло,
	което разтърсено утвърждава своя час в света;
	и въпреки това летиш, благодарност, станала музика,
	разсейващ се като дим дух,
	който във вятъра изграждаш трайното си царство.

	Ако някакво ехо от тебе звучеше в смъртта ни…

	Насред смъртта звучиш днес,
	хармонично чудо, чисто приношение на вяра
	в чест на онзи бог, който не слуша молбата ти
	или който слуша скрит, зад тъмното си мълчание,
	жалбата за светлина, с която човекът го отегчава,

	И ако не съществува бог,
	кой вдъхва в песента ти тъй съвършена утеха,
	странна мелодия с богохулна красота,
	която внушаваш на хората божествената им участ,
	за какво глухо ухо —
	когато бъде нашето безпаметство в праха, —
	насред смъртта, горда развълнувана молитва,
	честваш онази крехка пълнота
	на не зная кое лято или коя сиротна пяна,
	щастлива,
	на онази вълна,
	която сутринта бяхме?
P$
