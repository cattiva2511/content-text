	[* Разходка в пустошта (англ.) — Б.пр. ]
P>
D>
	На Даниел Мартин и Алфредо Перал
D$
	В дните на покой като този,
	затворен в дома си и затворен
	в едно бъдеще, лесно за предвиждане,
	защото любовта се удължава, младостта се скъсява,
	и не намирам причина да започна отново,
	както правех често, да скърша своето равновесие
	и сърцето, което познавам; в дните на покой,
	несъмнено скучни, без никаква емоция,
	което да не е спокойно, аз си припомням нощите
	на онова диво време, което беше и мое.

	Никога като през нощта
	не е блестял животът ми, през онези години,
	когато живях избягал от любовта,
	избягвайки капаните й, боязлив и щастлив,
	като някой, който е избягал от затвор
	и открива, че светът е неговата страст.
	Бяха нощи на шумотевица и автострада,
	които траеха три дни; и сред алкохол и битки,
	и дръзки одежди, и жени, които почти
	ни раняваха очите като удар,
	приятелството и музиката, и екстазът
	ни изпълваха душата със сладка печал,
	и да танцуваме беше тогава, за секунди,
	като да сграбчиш живота за косата,
	за да го любиш. Да преувеличавам всичко
	се превърна в мой стремеж и живях тъй набързо,
	че успях една нощ да забележа как времето
	одраскваше плътта ми, изгаряше я:
	и това предупреждение на огъня оживяваше жаждата ми.

	Никога повече като тогава не е блестял светът ми.
	Заобиколен с преходни неща, с жени за ден,
	и дори понякога със страх от собствената ми алчност,
	без подкрепа от никого и търсейки в дрогите
	онази част, която в тях потвърждава живота,
	чувствал съм се по-пълен, отколкото сега точно
	в дните на покой, заобиколен от любов,
	от подкрепата на онези, които се страхуваха от мене,
	от изкусните дроги, които почти никой не забелязва,
	защото са разтворени в старата привичка
	на нещата, които понякога ни изглеждат по-дълбоки,
	защото не ни вдъхновяват
	и като капки от лауданум ни водят,
	в тъжната си надежда,
	към дълбок сън.
P$
