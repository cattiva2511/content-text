P>
	Госпожице, мамзел… през бирената чаша
	как някак си по-стройна е снагата ваша,
	как мила сте, игрива… въобще
	приличате на малко, палаво дете,
	красавица неземна, хубавица редка!
	Разбира се, че никаква не правя сметка
	за пудри, кремове и за боите мазни,
	защото знам добре, че много туй ви дразни!
	Ей, Жорж, я виж я как сърдито ме поглежда
	изпод изтеглената с въглен тънка вежда…
	Госпожице, недейте, моля, се нервира,
	не съм аз крив, а тя — светата бира;
	за прошка аз готов съм цяла нощ да шепна,
	че вие сте пленително великолепна
	със таз — аероплановидната капела…
	Но кой ли офицер е дал столевка цела?
	Пардон… камбаната-костюм го твърде бива,
	у него съблазнително сте вий красива,
	но жалко сал, девойко диамантоока,
	но жалко само, че във всичко сте широка.
	Докачих ли ви? Извинявайте тогаз,
	пак бирата, мамзел… не съм виновен аз!
P$
