P>
E>
	Фалшивите чаши, отровата и черепа на театрите.
@	Гарсия Лорка
E$
	Има си морето своята механика, както любовта своите символи.
	С какво суетене се вдига червена завеса
	или в това устие на пуста сцена
	звучи шепот на статуи, листа на лилия, криви саби,
	гълъби, които се снижават и полека кацат.
	Да съставиш с шалчета зеленикав шах.
	Плесента по бузата ми спомня времето отминало
	и капка олово кипи в сърцето ми.
	Вдигнах ръка към гърдите и часовникът подкрепя
	правото на облаците и застиналите им платна.
	Приижда прилив, еквилибристките рози
	над волтовата дъга на нощта във Венеция
	през онази година на изгубеното ми юношество,
	мрамор на Митницата както отбелязваше Паунд
	и масивът на ковчег в наблъсканите канали.
	Иди по-нататък, още по-далече, дълбоко в нощта,
	върху килима на Дукс, преплетени сенки,
	принцове и нимфи, които времето разпиля.
	Каква чистота някой гол или мъртъв юноша
	в огромните зали на спомена в полумрак.
	Бил ли съм тук? Ще трябва ли да повярвам, че то е било
	и то е страданието, което пробождаше кожата ми?
	Как крехък тогава съм бил, и защо. По-истински ли е,
	снежинки, които се различавате в снежния парк,
	този, който днес така приема вашата любов в лицето
	или онзи, който там във Венеция умря от красота?
	Живите камъни говорят за присъстващ спомен.
	Както вената упорства в каналите си от кръв,
	идва, отива си и се връща отдалеч отново на планетата
	и така живота разпростира в мълчалива тепавица,
	миналото в мен се утвърждава в този неуверен час.
	Толкова съм писал, и тогава толкова написах. Не зная
	струваше ли си или си струва. Ти, заради която
	е по-сигурен моят живот, и вие, които чувате
	в моя стих друга сфера, ще знаете знака или изкуството му.
	Кажи го, впрочем, или кажете го, и нежно навярно
	ще заблудите тъгата ми. Нощ, нощ във Венеция,
	върви за пет години, защо така напред? Аз съм
	този, който бях тогава, мога да се стегна и да бъда наранен
	от чистата красота като тогава, цигулка,
	която дели на две въздуха на една лятна нощ,
	когато светът не може да понася безпокойството си
	да е красив. Плачех, облакътил се на балкона,
	като в лошо романтично стихотворение, и въздухът
	причиняваше безредия от син дим и камфор.
	Гребеше в спалните, под влажния гранит,
	един архангел или лебед или кон бегач или върба,
	които върховите сили пращаха в съня ми.
					Плаках, плаках, плаках.
	И как можах да бъда тъй красив и тъжен?
	Вода и хладен рубин, дяволска прозрачност
	гравираха в плътта ми татуировка от светлина.
	Вледена нощ, пламтяща нощ, нощ моя,
	сякаш днес я живеех! Болезнено и сладко е
	назад Венеция да си оставил, в която всички
	за наше наказание били сме юноши
	и днес из пустите зали да се преследваме
	в обход на конници, който разтваря огледало,
	отричащо, с двойника си, реалността на това стихотворение.
P$
