E>
P>
	В звъна на камбаните на Гион Шоджа*
	[* Древен будистки храм в Южна Индия, построен в чест на земното превъплъщение на Буда. — Б.пр.]
	отеква преходността на всичко.
	С багрите си дървото сала* разкрива истината,
	[* Вечнозелено азиатско дърво, под което според преданията се е родил Сидхарта Гаутама, Буда. — Б.пр.]
	че процъфтяващите чака ги упадък.
	Горделивите не устояват, те са като сън
	в пролетна нощ.
	Могъщите накрая рухват, те са като прах,
	пометен от вятъра.
@	Из „Предание за Хейке“, епичен разказ за войната Гемпей (1180–1185) между клановете Тайра и Минамото
P$
E$

>	Предания за фамилията Отори

#	Основни герои

	__Отори Такео__ — върховен владетел на Трите провинции.
	__Отори Каеде__ — негова съпруга.
	__Шигеко__ — тяхната най-голяма дъщеря, наследница на Маруяма.
	__Мики и Мая__ — техни дъщери близначки.


	__Араи Зенко__ — глава на клана Араи, владетел на провинцията Кумамото.
	__Араи Хана__ — негова съпруга и сестра на Каеде.
	__Сунаоми и Чикара__ — техни синове.


	__Муто Кенджи__ — господар на фамилията Муто и глава на Племето.
	__Муто Шизука__ — племенница на Кенджи и негова наследница; майка на Зенко и Таку.
	__Муто Таку__ — оглавяващ шпионската мрежа на Такео.
	__Сада__ — член на Племето, компаньонка на Мая.
	__Маи__ — сестра на Сада.
	__Юки (Юсецу)__ — дъщеря на Кенджи и найка на Хисао.
	__Муто Ясу__ — търговец.
	__Имаи Бунта__ — информатор на Шизука.
	__Доктор Ишида__ — съпруг на Шизука и лекар на Такео.


	__Сугита Хироши__ — главен васал на Маруяма.


	__Мийоши Кахей__ — главнокомандващ на Такео, владетел на Ямагата.
	__Мийоши Гемба__ — негов брат.


	__Сонода Мицуру__ — владетел на Инуяма.
	__Аи__ — негова съпруга, сестра на Каеде.


	__Мацуда Шинген__ — игумен на храма в Тераяма.
	__Кубо Макото__ (впоследствие Ейкан) — негов наследник, най-близкият приятел на Такео.


	__Минору__ — писар на Такео.
	__Курода Джунпей; Курода Шинсаку__ — телохранители на Такео.


	__Терада Фумио__ — изследовател и морски капитан.


	__Владетелят Коно__ — благородник, син на владетеля Фудживара.
	__Сага Хидеки__ — генерал на императора, владетел на Източните острови.


	__Дон Жоао__ — чуждестранен търговец.
	__Дон Карло__ — чуждестранен свещеник.
	__Мадарен__ — тяхна преводачка.


	__Кикута Акио__ — глава на фамилията Кикута.
	__Кикута Хисао__ — негов син.
	__Кикута Госабуро__ — чичо на Акио.


#	Коне

	__Тенба__ — черен кон, подарен на Такео от Шигеко.
	__Рюме__ — конят на Таку.
	__Кери__ — конят на Хироши.
	__Ашиге__ — сивият кон на Шигеко.


>	Първа глава

	— Елате бързо! Мама и татко се бият!
	Отори Такео чу как най-голямата му дъщеря викаше сестрите си така ясно, както чуваше цялата богата гама от звуци в крепостта Инуяма и в града отвъд. При все това не позволи да го разсеят, не откликна и на песента на славеевия под, тъй като бе съсредоточил цялото си внимание към противника — собствената му съпруга Каеде. Двамата се биеха с дървени тояги — той я превъзхождаше по ръст, тя пък бе леворъка по рождение и съответно умееше да си служи еднакво добре и с двете ръце, а собствената му десница още пазеше спомена за едно раняване с кинжал преди години, заради което движенията му не бяха достатъчно бързи.
	Изтичаше последният ден от годината. Времето бе мразовито, върху забуленото в сивкава пелена небе слънцето грееше немощно и оскъдно. Зиме двамата често тренираха по този начин — движенията сгряваха телата им и поддържаха гъвкавостта им, а и на Каеде й харесваше дъщерите й да виждат как една жена може да се бие като мъж.
	Момичетата пристигнаха тичешком. През настъпващата година Шигеко — най-голямата, щеше да стане на петнайсет, а двете по-малки — на тринайсет. Дъските запяха под нозете на Шигеко, но близначките стъпваха леко и безшумно с уменията на Племето. Още от невръстни почти несъзнателно бяха развили способностите си, наследени от баща им.
	Главата на Каеде бе покрита с червен копринен шал, увит около лицето й, тъй че Такео виждаше само очите й. Те искряха с енергията на битката, а движенията й бяха бързи и изпълнени със сила. Човек трудно можеше да повярва, че е майка на три деца — тя продължаваше да се движи с волността и пъргавостта на момиче. Атаката й го накара да осъзнае с горчивина собствената си възраст и слабости. От мощния й удар върху тоягата му ръката му изтръпна от болка.
	— Предавам се — обяви той.
	— Мама победи! — викнаха ликуващо момичетата.
	Шигеко се спусна към майка си.
	— За победителя — каза тя и с поклон й поднесе чиста кърпа.
	— Трябва да сме благодарни, че живеем в мирно време — отвърна Каеде с усмивка, докато бършеше лицето си. — Баща ви е усвоил изкуството на дипломацията и вече няма нужда да се сражава за живота си!
	— Поне се посгрях! — рече Такео и даде знак на единия от телохранителите, които наблюдаваха откъм градината, да вземе тоягите.
	— Тате, хайде бий се и с нас! — възкликна умоляващо Мики — по-малката близначка.
	Тя отиде до края на верандата и протегна ръце към телохранителя. Той й подаде тоягата, като внимаваше да не поглежда момичето, нито да го докосва.
	Такео забеляза неохотата му. Дори зрели мъже, калени воини, се страхуваха от близначките… _даже собствената им майка_, помисли си той с тъга.
	— Нека видим какво е научила Шигеко — рече той. — Хайде, сражавайте се с нея.
	Вече няколко години най-голямата му дъщеря прекарваше по-голямата част от годината в Тераяма, където под наставничеството на възрастния игумен Мацуда Шинген изучаваше _Пътя на хоо_*. Беше пристигнала в Инуяма предишния ден, за да отпразнува със семейството си настъпването на Новата година и на собственото си пълнолетие. Сега Такео забеляза как тя нарочно взе тоягата, с която се бе сражавал той, за да остави по-леката за Мики. Физически Шигеко много приличаше на майка си, притежаваше нейната слаба стройна фигура и привидна крехкост, но си имаше свой характер, чиито основни черти бяха практичност, добродушие и непоколебимост. _Пътят на хоо_ се отличаваше с безпощадна дисциплина и учителите не проявяваха и капка снизхождение поради възраст или пол, но въпреки това Шигеко се бе посветила всеотдайно и пламенно на обучението и тренировките, на дългите дни в мълчание и усамотение. Бе заминала за Тераяма по собствено желание, тъй като _Пътят на хоо_ бе пътят на мира и още от малка тя споделяше идеята на баща си за страна без войни и кръвопролития.
	[* Митична птица в някои източни митологии, сродна с птицата феникс. Според легендата появата й е предвестник на мира, а перата й преливат в седем цвята. — Б.пр.]
	Нейният стил на бой бе доста по-различен от начина, по който бе обучаван самият той, и Такео обичаше да я гледа, оценявайки как традиционните движения при атака бяха превърнати в метод на самозащита, чиято цел бе противникът да бъде обезоръжен, без да е наранен.
	— И никакви измами — предупреди тя Мики, тъй като близначките притежаваха наследените от баща им умения на Племето. Че и повече, както подозираше Такео. Сега, когато навършваха тринайсет, тези техни способности се развиваха бързо и макар че им беше забранено да ги използват в ежедневието, понякога изкушението да подразнят учителите си и да надхитрят прислугата ставаше непреодолимо.
	— Защо пък да не покажа на татко какво съм научила? — попита Мики, която също наскоро се бе върнала от обучение при фамилията Муто в едно селце на Племето.
	Сестра й Мая щеше да замине там след празниците. Напоследък рядко се удаваше на цялото семейство да бъде заедно — различното обучение на децата и необходимостта родителите им да отделят еднакво внимание на всяка от Трите провинции предполагаха постоянни пътувания и чести раздели. Изискванията към управлението непрестанно нарастваха — преговори с чуждоземците, проучвания и търговия, поддържане и усъвършенстване на въоръжението, овладяване на отвъдморски занаяти и на практически науки, както и методите за приложението им, съдилища за изслушване на оплаквания и жалби. Такео и Каеде си поделяха отговорностите по тези задължения — тя се занимаваше главно със Западната провинция, той — със Средната, а двамата заедно управляваха Източната. Там Аи — сестрата на Каеде — и съпругът й Сонода Мицуру държаха някогашните владения на клана Тохан, в това число крепостта Инуяма, където цялото семейство щеше да прекара настоящата зима.
	Мики бе с половин глава по-ниска от сестра си, но много силна и бърза; на пръв поглед в сравнение с нея Шигеко почти не се движеше, но въпреки това по-малкото момиче все не успяваше да пробие защитата й. След броени мигове Мики се оказа без тояга, която сякаш внезапно излетя от ръцете й, отхвръкна нагоре и Шигеко я улови без усилие.
	— Този път ти излъга! — възкликна Мики задъхана.
	— Този удар ми го показа владетелят Гемба — заяви гордо Шигеко.
	Мая — другата близначка — се пробва със същия успех. С пламнали страни Шигеко се обърна към баща си:
	— Татко, нека се бия с теб!
	— Добре — съгласи се Такео, впечатлен от онова, което бе научила дъщеря му, и любопитен да провери приложението му срещу силата на опитен воин. Атакува я устремно и първата схватка я свари неподготвена. С тоягата си докосна гърдите й, но възпря удара си, за да не я нарани. — Ако беше меч, щеше да те убие — предупреди я той.
	— Хайде пак — отвърна тя невъзмутимо.
	Този път вече беше готова за нападението му. Движеше се бързо и без усилие, избегна два негови удара, мина от дясната му страна, където защитата му бе по-слаба, отстъпи леко, но достатъчно, за да наруши равновесието му, и после изви тяло. Тоягата му тупна на земята. Такео чу приглушените възклицания на близначките и на телохранителите и я похвали:
	— Браво!
	— Само че ти не се биеше истински — рече Шигеко разочарована.
	— Напротив, бих се не по-зле от първия път. Разбира се, вече съм изтощен от майка ти, а и съм стар и болен!
	— Ама изглежда като измама… — рече Мики сериозно.
	Близначката й Мая додаде:
	— Шигеко, как го правиш?
	Каката се усмихна, поклащайки глава:
	— Постига се едновременно с мисъл, дух и ръце. Нужни ми бяха месеци, за да го усвоя. Не мога да ви го покажа просто ей така.
	— Справи се отлично — потупа я Каеде. — Гордея се с теб — гласът й бе изпълнен с любов и възхита както обикновено, когато говореше с голямата си дъщеря.
	Близначките се спогледаха. „Ревнуват, помисли си Такео. Знаят, че не изпитва същото към тях.“ И усети познатия прилив на желание да закриля по-малките си дъщери. Сякаш винаги се опитваше да ги предпази от зло — още от мига на раждането им, когато Чийо бе пожелала да отнесе втората — Мики — и да я остави да умре. В онези времена с близнаците обикновено се постъпваше по този начин, тъй като раждането на такива деца се смяташе за неестествено при човешките същества и те се възприемаха по-скоро като потомство на животно, на котка или на куче.
	— Струва ви се жестоко, владетелю Такео — бе го предупредила Чийо. — Но по-добре е да постъпите така сега, отколкото след време да понесете позора и злощастието, които според другите ви очакват като баща на близнаци.
	— Хората никога няма да се откажат от своите суеверия и жестокост, ако не им ги покажем! — бе отвърнал той гневно, тъй като в духа на родените сред Скритите за него животът на едно дете бе по-ценен от всичко, и не можеше да повярва, че ако спаси едно новородено, постъпката му ще предизвика неодобрение или нещастие.
	Впоследствие се бе изненадал от силата на това суеверие. То не бе чуждо дори на самата Каеде и отношението й към по-малките й дъщери отразяваше неловката й противоречивост. Жена му предпочиташе те да живеят отделно и през по-голямата част от годината ставаше точно така, тъй като едната или другата обикновено пребиваваха сред Племето. Каеде не желаеше и двете да присъстват на празненството по случай пълнолетието на по-голямата им сестра, опасявайки се, че появата им ще донесе лош късмет на Шигеко. Но за радост на Такео самата Шигеко, която закриляше близначките също както баща си, бе настояла те да бъдат там. Той бе най-щастлив, когато цялото семейство се събираше заедно и бе край него. Сега впери поглед в тях с обич и внезапно си даде сметка, че го завладява едно по-страстно желание — да лежи до съпругата си и да усеща допира на кожата й до своята. Боят с тояги бе събудил спомени за мига, в който се бе влюбил в нея, когато двамата за пръв път се бяха сражавали един срещу друг в Цувано. По онова време той бе седемнайсетгодишен, а тя на петнайсет. Тук, в Инуяма, почти на същото това място двамата за първи път се любиха — страстни, отчаяни, скръбни. Крепостта на Ийда Садаму бе изгоряла до основи при падането на Инуяма, но Араи Дайичи я бе построил отново по подобие на старата и сега Инуяма бе един от прочутите четири града на Трите провинции.
	— Момичетата трябва да си починат преди тържеството довечера — каза той. В полунощ предстояха продължителни церемонии в светилищата, след които започваше празненството по случай настъпването на Новата година. Нямаше да се приберат преди часа на тигъра*. — Аз също ще си полегна малко.
	[* От 3,00 до 5,00 часа сутринта. — Б.пр.]
	— Ще наредя да отнесат мангали в стаята — рече Каеде — и ще дойда.
	Когато тя дойде при него, денят вече бе отстъпил пред ранния зимен здрач. Въпреки мангалите с горящите в тях дървени въглища дъхът й излизаше на бяло облаче в студения въздух. Тя се бе изкъпала и ароматът на оризови трици и алое бе попил в кожата й. Под подплатената зимна роба плътта й бе мека и топла. Той развърза пояса си, плъзна ръце под дрехата й и притегли тялото й до своето. После разхлаби шала, покриващ главата й, смъкна го и прокара длан по късите копринени къдрици.
	— Недей — рече тя. — Толкова са грозни.
	Той знаеше, че Каеде така и не бе успяла да преодолее загубата на красивите си дълги коси, нито белезите по тила си, накърнили пословичната й красота, някогашен обект на легенди и суеверия. Той обаче не виждаше обезобразяването, а само нарасналата уязвимост на съпругата си, която я правеше още по-прекрасна в собствените му очи.
	— Харесва ми. Все едно е перука на актьор. Придава ти вид едновременно на мъж и на жена, на възрастен човек и на дете…
	— Тогава и ти трябва да оголиш пред мен своите белези — тя смъкна копринената ръкавица, която Такео обикновено носеше на дясната си ръка, и поднесе към устните си обезобразените остатъци от пръстите му. — Нараних ли те днес следобед?
	— Не. Усетих само тъпа болка… всеки удар разтърсва ставите и почват да болят — след което добави с приглушен глас: — И сега изпитвам болка, но по друга причина.
	— Нея поне мога да излекувам — прошепна тя, притегли го, обви го с тялото си и се разтопи в нежност, наслаждавайки се на познатия допир на кожата му, на косите му, на мириса му и на поредната среща с непознатото, което се съдържаше във всеки техен любовен акт.
	— Ти винаги ме лекуваш — каза той по-късно. — Караш ме да се чувствам цялостен.
	Тя лежеше в обятията му, положила глава на рамото му. Погледът й се плъзна из стаята. Лампите в железните стойки пръскаха светлина, но зад капаците на прозорците небето бе потъмняло.
	— Може би сме създали син — рече тя, без да може да потисне копнежа в гласа си.
	— Надявам се да не е така! — възкликна той. — На два пъти децата ми едва не ти костваха живота. Нямаме нужда от син — продължи вече по-меко. — Имаме си три дъщери.
	— Някога казах същото на баща си — призна Каеде. — Смятах, че мога да се равнявам на всяко момче.
	— Шигеко със сигурност може — отвърна Такео. — Тя ще наследи Трите провинции, а след нея децата й ще…
	— Децата й! Та тя самата е още дете, макар че вече е достатъчно голяма, за да бъде сгодена. Кого ли ще й изберем за жених?
	— Няма защо да бързаме. Тя е награда, скъпоценен камък, безценен дар… Няма да я дадем евтино.
	Каеде се върна на предишната тема, сякаш тя не й даваше мира.
	— Копнея да те даря със син…
	— Въпреки собственото си наследство и примера на владетелката Маруяма?!? Все още говориш като дъщеря от семейство на воин.
	Мракът и тишината около тях я подтикнаха да изрече и по-големите си тревоги:
	— Понякога си мисля, че близначките са пресушили утробата ми. Струва ми се, че ако не се бяха родили, щях да се сдобия със синове.
	— Твърде много се вслушваш в приказките на разни суеверни баби!
	— Вероятно си прав. Но какво ще стане с по-малките ни дъщери? Едва ли биха станали наследници, дори и Шигеко да я сполети нещо лошо, да не дава Бог! И за кого ще се омъжат? Няма семейство на благородник или воин, което би приело близначка, камо ли такава, осквернена… прости ми… чрез кръвта на Племето и смятаните за магьосничество способности…
	Такео не можеше да отрече, че същите мисли често терзаеха и него, но той се опитваше да ги прогони. Момичетата бяха още невръстни — кой можеше да знае каква съдба ги очаква?
	След миг Каеде добави тихо:
	— Може пък вече да сме твърде стари. Всички се питат защо не си вземеш втора съпруга или наложница, с която да имаш още деца.
	— Желая една-единствена съпруга — отвърна той сериозно. — Каквито и чувства да съм проявявал, каквито и роли да съм приемал, любовта ми към теб е истинска и безпрекословна и никога няма да деля постеля с друга. Казвал съм ти, дадох клетва пред Канон, богинята на милосърдието в Охама. Не съм я нарушил шестнайсет години, няма да го сторя и оттук насетне.
	— Струва ми се, че бих умряла от ревност — призна Каеде. — Но моите чувства са нищо в сравнение с потребностите на страната.
	— Вярвам, че нашият съюз в любов е основата за доброто ни управление. Никога няма да сторя нещо, което да го наруши — той отново я привлече към себе си и прокара нежно пръсти по обезобразения й от пожара врат, усещайки грапавините, оставени от пламъците. — Докато сме заедно, страната ни ще бъде мирна и силна.
	Каеде промълви сънено:
	— Помниш ли, когато се разделихме в Тераяма? Ти се взря в очите ми и ме приспа. Никога не съм ти признавала, но тогава сънувах Бялата богиня, която ми каза: „Бъди търпелива, той ще дойде за теб.“ После при Свещените пещери отново чух гласа й, който изрече същите думи. Единствено това ме крепеше по време на пленничеството ми в имението на владетеля Фудживара. Там се научих на търпение. Трябваше да се науча да чакам, да не правя нищо, с което да му дам повод да ми отнеме живота. А после, вече след смъртта му, единственото място, на което ми дойде на ум да се върна, бе пак там, при Свещените пещери, при богинята. Ако ти не беше дошъл, щях да остана при нея и да й служа до края на живота си. Но ти дойде, видях те тъй слаб, все още с отровата в теб, с осакатена ръка. Никога няма да забравя онзи момент — ръката ти върху врата ми, падащия сняг, дрезгавия крясък на чаплата…
	— Не заслужавам любовта ти — прошепна Такео. — Тя е най-голямата благодат в живота ми, не бих могъл да живея без теб. Знаеш, че и моят живот бе направляван от пророчество…
	— Да, да, видяхме, че то се осъществи. Петте битки, намесата на земята…
	„Сега ще й разкажа останалото, помисли си Такео. Ще й кажа защо не искам синове, как сляпата светица ми предсказа, че само собственият ми син би могъл да ми донесе смърт. Ще й разкажа за Юки, за детето, което е родила, за моя син, вече шестнайсетгодишен.“
	Но сърце не му даде да причини болка на съпругата си. Какъв бе смисълът да се рови в миналото? Петте битки бяха станали част от митологията за клана Отори, при все това Такео си даваше сметка, че той самият бе избрал как да брои тези битки — можеше да бъдат и шест или четири, даже три. Думите можеха да се изопачават и да се тълкуват така, че да означават какво ли не. Вярваш ли в дадено пророчество, то често се сбъдва. Нямаше да изрече словата, да не би по този начин да им вдъхне живот.
	Видя, че Каеде се унася. Под завивките беше топло, макар че въздухът върху лицето му бе вледеняващ. Не след дълго трябваше да стане, да се изкъпе, да се премени в официални одежди и да се приготви за церемониите по случай настъпването на Новата година. Предстоеше дълга нощ. Крайниците му взеха да се отпускат и скоро той също потъна в сън.


>	Втора глава

	И трите дъщери на владетеля Отори обичаха пътя към храма в крепостта Инуяма, тъй като бе очертан от статуи на бели кучета, между които сияеха каменни фенери, а в трепкащите им отблясъци статуите изглеждаха като живи. Въздухът бе тъй студен, че вкочаняваше лицата и пръстите им, и бе наситен с дим, с мирис на тамян и на прясно отсечен бор.
	По стръмните стъпала, които водеха нагоре към храма, се тълпяха поклонници за първо свещено посещение през Новата година, а от високото огромната камбана биеше така, че по гърба на Шигеко плъзнаха тръпки. Майка й вървеше няколко крачки пред нея редом с Муто Шизука — любимата й приятелка. Съпругът на Шизука — доктор Ишида — бе заминал далеч, чак до Голямата земя. Очакваха го да се върне не по-рано от идната пролет. Шигеко се радваше, че Шизука ще прекара зимата заедно с тях, тъй като тя бе сред малцината, към които близначките се отнасяха с внимание и уважение, а Шизука на свой ред изпитваше към тях искрена обич и проявяваше разбиране.
	Близначките вървяха от двете страни на по-голямата си сестра; случваше се някой от тълпата наоколо да се втренчи в момичетата и после да се отдръпне, за да не се блъсне в тях, но през повечето време трите оставаха незабелязани в полумрака.
	Шигеко знаеше, че пред тях и зад тях се движи охрана и че Таку — синът на Шизука — бди над баща й, докато той изпълняваше тържествените церемонии в главния храм. Изобщо не се страхуваше; знаеше, че майка й и Шизука са въоръжени с къси мечове, а и тя самата бе скрила под робата си една много полезна пръчка, която владетелят Мийоши Гемба — един от учителите й в Тераяма — й бе показал как да използва, за да обезвреди нападател, без да го убива. В известен смисъл се надяваше, че ще има възможност да я изпробва, но не й се струваше вероятно да станат обект на нападение в самото сърце на Инуяма.
	При все това имаше нещо в мразовития мрак, което я караше да бъде нащрек — нали учителите все й повтаряха, че един воин трябва винаги да бъде в готовност, за да може чрез предусещане да избегне смъртта — своята, а и на противника.
	Пристигнаха пред главната постройка на храма, където зърна фигурата на баща си, внезапно смалена от високия покрив и огромните статуи на властелините на Небето, пазителите на отвъдното. Беше й трудно да повярва, че човекът, седнал тъй строг и тържествен пред олтара, е същият, с когото се бе сражавала върху славеевия под само преди няколко часа. Усети към него прилив на любов и преклонение.
	След като поднесоха приношения и изрекоха молитви пред Просветления, жените преминаха наляво и се изкачиха малко по-нагоре в планината при храма на богинята Канон. Там стражите останаха пред портите, тъй като вътре се допускаха само жени. Каеде отиде сама при нозете на богинята и се поклони доземи пред нея. Останалите последваха примера й, при което настъпи миг мълчание, но когато Шигеко коленичи на най-ниското стъпало пред блестящата статуя, Мики докосна ръкава на по-голямата си сестра.
	— Шигеко — прошепна тя, — какво търси този мъж тук?
	— Къде?
	Мики посочи към края на верандата. Към тях вървеше млада жена, която на пръв поглед носеше някакви дарове; тя коленичи пред Каеде и й подаде подноса.
	— Не го пипай! — извика Шигеко към майка си. — Мики, колко са мъжете?
	— Двама — викна Мики в отговор. — И имат ножове!
	В този миг Шигеко ги видя. Те се появиха от въздуха и се устремиха към тях. Тя изкрещя предупредително и извади пръчката.
	— Ще убият мама! — изпищя Мики.
	Но Каеде вече бе нащрек след първия вик на Шигеко. Мечът блесна в ръката й. Жената с даровете запрати подноса в лицето й и измъкна собственото си оръжие. Но Шизука, която също бе въоръжена, се хвърли напред, озова се до Каеде, отклони първия удар, изби оръжието от ръцете на нападателката и се обърна, за да посрещне мъжете. Каеде сграбчи нападателката, събори я на земята и я прикова там.
	— Мая… в устата й… — викна Шизука. — Не й позволявай да погълне отрова…
	Нападателката се мяташе и риташе, но Мая и Каеде насила отвориха устата й и мушвайки пръсти вътре, Мая успя да напипа отровното топче и да го измъкне.
	Със следващия си удар Шизука посече единия от мъжете; кръвта му плисна по стъпалата и пода. Шигеко удари другия отстрани по врата, както й бе показал Гемба, и когато той се олюля, мушна пръчката между краката му, право в слабините му. Мъжът се сгърчи на две и повърна от болката.
	— Не ги убивай — викна тя на Шизука.
	Раненият обаче побягна и се шмугна в тълпата. Стражите се втурнаха подире му, но не успяха да го спасят от разгневеното множество.
	Шигеко бе не толкова слисана от нападението, колкото удивена от наглостта и нескопосаността му. Смяташе, че наемните убийци са смъртно опасни, но когато стражите влязоха в двора да завържат двамата оцелели с въжета и да ги отведат, тя зърна лицата им на светлината на фенерите.
	— Та те са съвсем млади! Немного по-големи от мен!
	Очите на нападателката срещнаха погледа й. Шигеко никога нямаше да забрави струящата от тях омраза. За първи път се биеше срещу хора, които истински желаеха смъртта й. Даде си сметка, че бе на ръба да отнеме човешки живот, и почувства облекчение, а същевременно и благодарност, че се бе опазила от убийство.


>	Трета глава

	— Деца са на Госабуро — заяви тутакси Такео, спирайки поглед върху тях. — Виждал съм ги преди много години в Мацуе, тогава бяха още невръстни.
	Имената им бяха вписани в родословието на фамилията Кикута и добавени в архива на Племето, който Шигеру бе събрал преди смъртта си. Момъкът бе по-малкият син и се казваше Юзу, а момичето — Уме. Мъртвият — Кунио — бе най-големият и един от младежите, с които Такео се бе упражнявал навремето.
	Беше първият ден от годината. Заловените бяха доведени в негово присъствие в една от стражниците, които се намираха на най-ниското ниво на крепостта Инуяма. Бяха коленичили пред него с побелели от студ, но безизразни лица. Бяха овързани здраво, с ръце на гърба, по всяка вероятност бяха гладни и жадни, но въпреки това без белези от приложеното върху тях насилие, увери се лично Такео. Сега той трябваше да реши какво да стори с тях.
	Първоначалният гняв, предизвикан от нападението срещу семейството му, бе отстъпил място на надеждата, че възникналото положение може по някакъв начин да се използва в негов интерес, че този пореден провал, предхождан от множество по-раншни, може най-накрая да убеди фамилията Кикута, които го бяха осъдили на смърт преди години, да се откажат и да се съгласят на някакво примирие.
	„Явно съм станал снизходителен към тях, помисли си Такео. Явно съм се смятал за неуязвим, защитен от атаките им… не допусках, че ще се опитат да ме ударят чрез семейството ми.“
	Спомняйки си думите, които бе изрекъл пред Каеде предния ден, усети, че го залива нова вълна на страх. Съзнаваше, че не бе по силите му да преживее загубата й…
	— Казаха ли нещо? — обърна се той към Муто Таку, малкия син на Шизука.
	Баща му бе Араи Дайичи — велик военачалник, съюзник и противник на Такео. По-големият брат — Зенко, бе наследил бащините си земи на Запад, Такео щеше да възнагради и Таку по подобен начин, но младият мъж бе отказал, заявявайки, че не се нуждае от земи и почести. Предпочиташе да работи с Кенджи — вуйчо на майка му — в управляването на мрежата от шпиони и информатори, която Такео бе изградил в Племето. Вече бе на двайсет и шест и бе женен за момиче от клана Тохан, от което се бе сдобил със син и дъщеря. Хората проявяваха склонност да го подценяват, което го устройваше. Приличаше на фамилията Муто по външност и телосложение и на Араи по смелост и дързост, а като цяло, изглежда, намираше живота за забавно и приятно приключение.
	Сега отвърна с усмивка:
	— Нищо. Отказват да говорят. Чудно ми е само, че все още са живи… Знаете как се самоубиват Кикута — като отхапват езика си! Естествено, не съм полагал особени усилия да ги убеждавам.
	— Излишно е да ти припомням, че мъченията в Трите провинции са забранени.
	— Разбира се. Дори и за Кикута, така ли?
	— За всички — отвърна Такео меко. — Те са извършили опит за убийство, поради което накрая ще бъдат екзекутирани. Междувременно обаче не бива да стават обект на насилие. Ще видим доколко баща им иска да си ги върне.
	— Откъде са? — попита Сонода Мицуру. Той бе женен за Аи — сестра на Каеде, и макар че семейството му от фамилията Акита бяха служили като васали на Араи, той бе убеден да положи клетва за вярност към Отори в подкрепа на общото помирение след земетресението. Като отплата двамата с Аи бяха получили областта Инуяма. — Къде живее този Госабуро?
	— В планините отвъд източната граница, предполагам — отвърна Таку и Такео видя как очите на нападателката едва забележимо промениха формата си.
	Сонода поклати глава:
	— В такъв случай известно време няма да има възможност за преговори, тъй като първият сняг се очаква до седмица.
	— Ще изчакаме пролетта и ще пишем на баща им — отвърна Такео. — На Госабуро няма да му навреди да се поизмъчи в догадки относно съдбата на децата си. Може пък тревогата да засили готовността му да ги спаси. Междувременно запазете в тайна самоличността им и не допускайте да общуват с никого освен с вас — той се обърна към Таку: — Кенджи е в града, нали?
	— Да, щеше да дойде с нас в храма за новогодишните празненства, но не е добре със здравето, а от студената вечер има пристъпи на остра кашлица.
	— Утре ще отида да го видя. Отседнал е в старата къща, нали?
	Таку кимна:
	— Той обича мириса на пивоварната. Казва, че въздухът там се диша по-леко.
	— Сигурно и виното му помага — усмихна се Такео.
	На другия ден вечерта Такео повтори думите си пред самия Муто Кенджи.
	— Само това удоволствие ми е останало — оправда се старият учител, като въздъхна, напълни чашата на Такео и му подаде стъкленицата. — Доктор Ишида все ми повтаря, че трябва да пия по-малко, че алкохолът влияел зле на болните дробове, но… виното ме развеселява и ми помага да заспя.
	Такео наля гъстото руйно вино в чашата на своя някогашен учител.
	— Ишида съветва и мен да пия по-малко — призна той, след като двамата отпиха по една голяма глътка. — Но виното облекчава болките в ставите ми. А и самият Ишида пренебрегва собствените си съвети, тъй че защо да го слушаме?
	— Дърти магарета сме! — рече Кенджи през смях. — Кой би предположил, след като е видял как се опита да ме убиеш в същата тази къща преди седемнайсет години, че ще си седим тук и ще си говорим за болести?
	— Бъди благодарен, че и двамата сме оцелели до днес! — отвърна Такео. Той обгърна с поглед изкусно построената къща с нейните високи тавани, кедрови колони и веранди от кипарисово дърво. Цялата бе изпълнена със спомени. — Тази стая е къде по-удобна от жалките килери, в които ме затваряхте!
	Кенджи се засмя отново:
	— Само защото се държеше като див звяр! Фамилията Муто винаги са обичали лукса. А годините на мир, които ти ни осигури, ни направиха много богати, скъпи ми владетелю Отори — той вдигна чаша към Такео; и двамата отпиха отново, след което взаимно си наляха за пореден път. — Предполагам, че ще ми е мъчно да се разделя с всичко това. Едва ли ще посрещна още една Нова година — призна Кенджи. — Но ти… нали знаеш, хората говорят, че си безсмъртен!
	Такео се засмя:
	— Никой не е безсмъртен. Смъртта ме очаква, както всеки друг. Но все още не ми е дошло времето.
	Кенджи бе от малцината, които знаеха всичко за изреченото пред Такео пророчество, включително за пазената в тайна част — че не го застрашава смърт освен от ръката на собствения му син. Всички останали предсказания в някаква степен вече се бяха сбъднали — пет битки бяха донесли мир на Трите провинции и управляваните от Такео земи се простираха от море до море. Опустошителното земетресение, сложило край на последното сражение и помело армията на Араи Дайичи, можеше да се определи като постановяване на волята на Небесата. А и никой досега не бе успял да отнеме живота на Такео, поради което последното звучеше още по-правдоподобно.
	Такео споделяше много тайни с Кенджи, който го бе обучавал на уменията и практиките на Племето. С негова помощ той бе проникнал в крепостта Хаги и бе отмъстил за смъртта на Шигеру. Кенджи бе проницателен и хитър и не робуваше на сантименталности, но притежаваше силно чувство за чест, твърде нетипично за Племето. Не хранеше илюзии по отношение на човешката природа и винаги виждаше най-лошото у хората; различаваше зад благородните и високопарни слова личния интерес, суетата, глупостта, алчността. Това го правеше вещ пратеник и парламентьор и Такео бе започнал да разчита на него. Освен дългогодишната си привързаност към виното и жените от квартала на удоволствията Кенджи нямаше лични желания. Не се вълнуваше от имоти, богатства или обществено положение. Бе посветил живота си на Такео и бе дал клетва да му служи; бе особено привързан към господарката Отори, обичаше много племенницата си Шизука и хранеше известно уважение към сина й Таку, който отговаряше за шпионите. След смъртта на дъщеря си Юки обаче се бе отчуждил от съпругата си Сейко, която не понесе смъртта на детето си и се спомина. Сега Кенджи не бе обвързан нито в любов, нито в омраза с някой друг.
	През тези шестнайсет години след смъртта на Араи Кенджи бе работил за осъществяването на поставената от Такео цел — всички източници и средства за насилие да бъдат поставени под контрола на управлението, да се ограничи властта на отделните воини и да се сложи край на беззаконията на разбойническите банди. Кенджи беше наясно с отколешните тайни общества, за чието съществуване Такео не бе подозирал — „Вярност към чаплата“, „Яростта на Белия тигър“, „Тесните пътеки на Змията“, — основани сред земеделците и селяните в годините на анархия. Двамата ги използваха и доизградиха, за да могат хората да управляват собствените си дела в самите села и да избират свои предводители, които да ги представляват и да защитават интересите им в съдилищата на съответните провинции.
	Тези съдилища се управляваха от класата на воините. Онези техни синове, а понякога и дъщери, които не проявяваха особена склонност към воинските дела, се пращаха в престижните училища в Хаги, Ямагата и Инуяма да се обучават в етика на служенето, да изучават счетоводство и икономика, история и класиците. Когато се връщаха в своите провинции да заемат длъжностите си, те получаваха ранг и приличен доход — бяха на пряко подчинение на старейшините от всеки клан, за които отговаряше главата на клана; тези господари се срещаха често с Такео и Каеде, за да обсъждат политиката и да определят процента на данъците и необходимите средства за обучението и снаряжението на воините. Всеки от тях бе задължен да предоставя определен брой от най-добрите си хора в служба на централната власт. И така сформираната наполовина армия, наполовина полиция се занимаваше с разбойниците и останалите престъпници.
	Кенджи пое управлението именно на тази армия, твърдейки, че то до голяма степен прилича на произхождащата от древността йерархия в Племето — и наистина много от мрежите на Племето преминаха под ръководството на Такео. Съществуваха обаче три съществени разлики — прилагането на изтезания бе строго забранено, а поръчковите убийства и приемането на подкуп се смятаха за престъпления и се наказваха със смърт. Членовете на Племето проявиха най-голяма съпротива при налагането на последната забрана, а и с присъщата си хитрост намираха начини да я заобиколят, но все пак не смееха да боравят с големи суми или да парадират с богатството си. И тъй като решимостта на Такео да изкорени корупцията ставаше все по-непреклонна и недвусмислена, дори и тези дребни прояви на рушветчийство постепенно замряха. На негово място се появи друга практика, тъй като хората са си хора — размяната на красиви и изискани подаръци със скрита стойност, което на свой ред доведе до поощряване на занаятчии и художници, които взеха да прииждат в Трите провинции не само от Осемте острова, а и от страните на Голямата земя Сила, Шин и Тенджику*.
	[* Корея, Китай и Индия. — Б.пр.]
	След като земетресението сложи край на гражданската война в Трите провинции, оглавяващите оцелелите фамилии и кланове се срещнаха в Инуяма и приеха Отори Такео за свой върховен господар и военачалник. Официално бе сложен край както на всички кръвни вражди срещу него, така и на враждите помежду им, в резултат на което имаше много трогателни сцени, в които воините се помиряваха след десетки години на ожесточени борби. Но Такео и Кенджи знаеха, че воините жадуват да са в битка; проблемът беше срещу кого да се бият сега? И след като нямаше сражения, в които да се хвърлят, с какво щяха да се занимават?
	Някои охраняваха границите на Изток, но там почти нямаше какво да се прави и основният им враг бе скуката; други съпровождаха Терада Фумио и доктор Ишида по време на изследователските им пътешествия и бранеха търговските кораби по море, а така също магазините и складовете в далечни пристанища; трети откликнаха на поставените от Такео предизвикателства относно изкусното владеене на меча и лъка и си съперничеха в пряко единоборство; имаше и такива, които бяха избрали да следват върховния път на боя — самоусъвършенстването.
	Тази доктрина бе основана в храма на Тераяма — духовния център на Трите провинции, и ръководена от възрастния игумен Мацуда Шинген и от Кубо Макото. Според учението й само мъже и жени с голяма физическа и психическа мощ можеха да се посветят на този път. Способностите на Племето бяха вродени — острото зрение и слух, невидимостта, използването на фалшив образ… но повечето хора притежаваха неизявени възможности и тяхното изследване и усъвършенстване бе основна цел на сектата, която наричаше себе си _Пътя на хоо_ по името на свещената птица, която живееше навътре в горите около Тераяма.
	Първата клетва, която трябваше да положат тези избрани воини, бе да не убиват нито едно живо същество — нито комар, нито заек, нито човек — дори в защита на собствения си живот. Кенджи смяташе това за лудост, спомняйки си твърде ясно множеството случаи, когато бе забивал острие в нечия артерия или сърце, бе усуквал гарота, бе слагал незабелязано отрова в чаша или дори в отворената уста на спящ. Колко пъти? Отдавна бе загубил броя им. Не изпитваше угризения заради онези, които бе пратил в отвъдното — рано или късно всички трябваше да умрат, — но си даваше сметка за куража, необходим да се изправиш пред света невъоръжен, и осъзнаваше, че решението да не убиваш можеше да се окаже далеч по-трудно от готовността да отнемеш чужд живот. Той не беше неподвластен на покоя и духовната мощ на Тераяма. Напоследък най-голямото му удоволствие бе да придружава Такео по време на посещенията му там и да прекарва известно време с Мацуда и Макото.
	Знаеше, че краят на собствения му живот наближава. Беше стар; здравето и силите му бяха на изчерпване, а и вече месеци наред го мъчеше слабост в дробовете, даже често се случваше да храчи кръв.
	И така, Такео бе успял да опитоми и Племето, и воините; само от фамилията Кикута продължаваха да му се противопоставят — не само се опитваха да го премахнат, но и организираха чести нападения през границата, дирейки съюз с недоволни воини и предизвиквайки суматоха чрез пускане на слухове, нападения и убийства напосоки, грабежи и палежи.
	Такео заговори отново, този път по-сериозно:
	— Последното покушение ме разтревожи повече от предишните, защото бе насочено не срещу мен, а срещу семейството ми. Ако жена ми или децата ми загинат, това би унищожило както мен, така и Трите провинции.
	— Предполагам, че целта на Кикута е именно тази — отбеляза меко Кенджи.
	— Дали някога ще се откажат?
	— Акио — никога. Омразата му към теб ще секне само с неговата смърт… или с твоята. В края на краищата целият му съзнателен живот е посветен на тази цел — лицето на Кенджи застина, а устните му се извиха в мрачна усмивка. Той отпи отново. — Но Госабуро е търговец, практичен и трезв по природа; едва ли е готов да загуби къщата си в Мацуе и търговията си, още повече децата си… Ето, големият му син е мъртъв, а малкият и дъщерята са ти в ръцете. Може би ще успеем да му окажем известен натиск.
	— Точно за това си мислех. Ще ги задържим до пролетта и тогава ще видим дали баща им е готов да преговаря.
	— А междувременно може да успеем да изтръгнем от тях някаква полезна информация — изсумтя Кенджи. Такео го изгледа над ръба на чашата си. — Добре, добре, забрави, че съм го казал — възкликна недоволно старецът. — Но си е глупост да не използваш методите на врага си — той поклати глава. — Обзалагам се, че и досега спасяваш пеперудите от пламъка на свещта. Тази мекота се оказа неизкоренима.
	Такео посрещна думите му с лека усмивка, но не каза нищо. Беше трудно да промени онова, на което бе обучаван като дете. Възпитанието му сред Скритите бе изградило у него дълбока непримиримост към отнемането на човешки живот. Но след шестнайсетата си година той бе тласнат от съдбата по пътя на воина — бе станал наследник на велик клан и сега оглавяваше Трите провинции; беше му се наложило да усвои пътя на меча. Освен това Племето, както и самият Кенджи го бяха обучили да убива по множество начини и той се бе опитал да превъзмогне естествената си състрадателност. В борбата си да отмъсти за смъртта на Шигеру и да обедини Трите провинции в мир бе прибягвал до насилие безброй пъти, за много от които съжаляваше дълбоко. Мина време, докато се научи да поддържа в равновесие безпощадността и състраданието, докато богатството, стабилността и законността в провинциите се превърнаха в желани заместители на сляпата мощ в конфликтите между клановете.
	— Ще ми се отново да видя момчето — рече Кенджи рязко. — Може да се окаже последният ми шанс — той погледна изпитателно Такео. — Взе ли решение, какво да правиш с него?
	Такео поклати глава:
	— Не ми се ще да избързвам с решението. Какво бих могъл да сторя? Вероятно фамилията Муто… и ти лично… бихте желали да си го получите обратно?
	— Разбира се. Но Акио е казал на съпругата ми, която се е свързала с него преди смъртта си, че по-скоро би убил момъка със собствените си ръце, отколкото да го върне… било то на Муто, или на теб.
	— Горкото момче. Какво ли възпитание е получило! — възкликна Такео.
	— Е, начинът, по който Племето възпитава децата си, е твърде суров — отвърна Кенджи.
	— Той знае ли, че аз съм негов баща?
	— Е, сигурен съм, че бих могъл да установя.
	— Не си достатъчно добре със здравето за подобна мисия — рече Такео с неохота, тъй като не виждаше кого другиго би могъл да изпрати.
	Кенджи се усмихна:
	— Влошеното ми здраве е още една причина да отида. Ако и бездруго няма да доживея до догодина, поне можеш да ме използваш за нещо! Освен това искам да видя внука си, преди да умра. Ще тръгна, когато снеговете почнат да се топят.
	Виното, угризенията и спомените развълнуваха Такео. Той се пресегна и прегърна своя някогашен учител.
	— Хайде, стига! — рече Кенджи и го потупа по рамото. — Знаеш колко мразя сантименталностите. Навестявай ме по-често през зимата. Не се знае колко пъти още ще може да се напием заедно.


>	Четвърта глава

	Момчето се казваше Хисао, беше на шестнайсет години и по външен вид приличаше изцяло на бащината си майка. Нямаше общи черти с Кикута Акио — човека, когото смяташе за свой баща, нито с истинския си баща, когото не бе виждал никога. Не притежаваше физическите белези на фамилията Муто по линия на майка си, нито на Кикута… и както ставаше все по-очевидно, нито една от техните свръхестествени способности. Слухът му не бе по-остър от слуха на връстниците му; не умееше да става невидим, нито да улавя нечие невидимо присъствие. Обучението му, започнало от най-ранно детство, го бе направило физически силен и чевръст, но той не можеше да скача и да лети като баща си, а единственият начин, по който приспиваше хора, бе чрез непреодолимата скука на своята компания, тъй като говореше рядко, а когато го правеше, изричаше думите бавно и със запъване, без искрица духовитост или оригиналност.
	Акио бе главата на фамилията Кикута — най-голямата в Племето. Той бе запазил способностите и талантите, които някога всички хора са притежавали. Сега дори сред членовете на Племето тези умения бяха на изчезване. От най-ранно детство Хисао си даваше сметка за разочарованието, което предизвикваше у баща си — през целия си живот бе усещал изпитателния му поглед при всяко свое действие и бе принуден да понася бремето на надеждите, гнева и накрая — на неизбежното наказание. В Племето отглеждаха своите деца по възможно най-суровия начин, като ги обучаваха на пълно подчинение, на издръжливост в условия на жесток глад, жажда, жега, студ и болка, унищожавайки всякакви признаци на привързаност, милост и състрадание. Акио бе най-суров с Хисао — собствения му син, единственото му дете. Пред хора той никога не проявяваше към него каквото и да било разбиране или привързаност, в отношението му личеше жестокост, която изненадваше дори собствените му роднини. Но Акио бе главата на фамилията, наследник на Котаро — неговия чичо, който бе убит в Хаги от Отори Такео и Муто Кенджи по времето, когато членовете на фамилията Муто бяха скъсали всякакви връзки с Племето, съществували от древни времена, бяха предали собствения си род и бяха станали слуги на клана Отори. А като господар Акио можеше да действа така, както намереше за добре; никой нямаше право да го упреква или да проявява неподчинение.
	Акио се бе превърнал в мрачен и непредсказуем човек, разяждан от скръбта и загубите в живота си, вината за които бе изцяло на Отори Такео — понастоящем върховен владетел на Трите провинции. Такео бе причината за разединението на Племето, за смъртта на легендарния и обичан Котаро, на великия борец Хаджиме и на още мнозина други. Заради него Кикута бяха подложени на жестоки гонения, принудили повечето от тях да напуснат Трите провинции и да се преместят на Север, изоставяйки своя доходен бизнес и лихварството в ръцете на Муто. Те плащаха данъци както всички обикновени търговци и благодарение на приноса им към хазната богатствата на Трите провинции нараснаха до степен, в която страната процъфтяваше, и в нея вече нямаше кой знае каква работа за шпиони освен за наетите от самия Такео, нито за наемни убийци.
	Децата от фамилията Кикута спяха с насочени на запад нозе и се поздравяваха с думите: „Отори мъртъв ли е вече?“, а отговорът бе: „Още не, но скоро ще бъде.“
	Мълвата гласеше, че Акио бил страстно влюбен в съпругата си Муто Юки и че нейната смърт, както и смъртта на Котаро били причината за горчивината и ожесточеността му. Смяташе се, че Юки е починала от родилна треска — бащите често несправедливо обвиняваха децата за загубата на любимата си жена, макар че това бе единственото човешко чувство на слабост, което Акио някога бе проявявал. Хисао имаше чувството, че винаги е знаел истината… че майка му е умряла, защото е била отровена. Представяше си картината така ясно, все едно я бе съзерцавал с блуждаещите си очи на пеленаче. Отчаянието и гневът на жената, мъката й, че оставя беззащитната си рожба; непреклонността на мъжа, причиняващ смъртта на единствената си любима; нейното предизвикателство и непокорство, докато поглъща топчетата извлек от самакитка, необузданата вълна от съжаление, писъците и риданията заради съзнанието, че е едва двайсетгодишна, а трябва да се прости с живота си далеч преди да е готова на това; разтърсващите мъчителни спазми; зловещото удовлетворение на мъжа, че отмъщението отчасти е осъществено; потъването в собствената му болка и породената от нея мрачна наслада, началото на падението му и решимостта да се отдаде на злото.
	Хисао бе убеден, че е отраснал със съзнанието за тази истина, макар че нямаше спомен, как бе стигнал до нея. Дали я бе прозрял насън, или я бе научил от нечий разказ? Спомняше си майка си по-ясно, отколкото бе възможно — знаеше, че е бил едва на няколко дни, когато тя бе преминала в отвъдното, а долавяше нечие неизменно присъствие, проникнало още тогава в начеващата му осъзнатост, което свързваше с нея. Често имаше чувството, че тя иска нещо от него, но изпитваше страх да се заслуша в желанията й, тъй като това би означавало да се отвори за света на мъртвите. Имаше чувството, че главата му ще се пръсне от болка, породена от гнева на този неудовлетворен дух и собствената му неохота да откликне на призивите му.
	Тъй че той познаваше яростта на майка си и болката на баща си, което го караше да мрази Акио и едновременно с това да го съжалява, а жалостта му помагаше да понася всичко това по-лесно — не само хулите и наказанията през деня, но така също сълзите и ласките през нощта, тъмните неща, случващи се помежду им, които будеха у него и ужас, и желание, защото единствено в тези мигове някой го прегръщаше или го караше да се чувства нужен.
	Хисао не бе разказал на никого как мъртвата го навестяваше, тъй че никой не знаеше за тази единствена негова дарба, която бе наследил от Племето — способност, дремеща неизявена поколения наред, още от времето на древните шамани, които притежавали умението да преминават в отвъдното като посредници между живите и покойниците. По онова време подобна дарба щеше да се отглежда и да се насърчава, а притежателят й щеше да буди страх и почит; Хисао обаче бе обект на всеобщо презрение и пренебрежение. Той не знаеше как да управлява дарбата си; виденията от отвъдното бяха мъгляви и непонятни — момъкът не владееше езотеричната образност, използвана за общуване с мъртвите, нито тайния им език, а сред живите нямаше кой да го научи на тях.
	Единственото, което знаеше, бе, че този дух бе неговата майка и че тя бе станала жертва на убийство.
	Той обичаше да майстори разни неща и харесваше животните, макар че се бе научил да пази в тайна тази своя слабост, тъй като веднъж, когато погали едно коте, баща му ядосано сграбчи горкото мяучещо същество и му преряза гърлото пред очите му. От време на време духът на котката също го въвличаше в своя свят и тогава сърцераздирателните й вопли зазвучаваха в ушите му тъй гръмко, че му бе трудно да повярва как така никой друг не ги чуваше. Когато отвъдните светове се отваряха, за да го поемат, главата му се пръскаше от болка и зрението му се замъгляваше. Единственото, което уталожваше болката и шума и го отвличаше от котката и от жената, бе да майстори нещо с ръце. Правеше водни колела и плашила за елени* също като прадядо си, когото не познаваше, сякаш умението за това му бе предадено по наследство. Можеше да издяла от дърво всякакви животни, които изглеждаха тъй живи, сякаш бяха сътворени от магия, и се очароваше от разнообразните приложения на ковачеството — изковаването на желязо и стомана, изработването на мечове, ножове и сечива…
	[* Малка дървена конструкция от бамбук, която се задвижва от вода и издава характерен звук; някога земеделците са я използвали за предпазване на оризищата от глигани и елени; по-късно остава като декоративен елемент в традиционната японска градина. — Б.пр.]
	Фамилията Кикута притежаваха редица умения в направата на оръжия, особено на онези, които се пазеха в тайна и представляваха основното въоръжение на Племето — ножове за хвърляне с най-разнообразна форма, игли, миниатюрни кинжали и какво ли не още, — но не знаеха как да изработят смъртоносното оръжие, мятащо огън, което се наричаше пушка и което Отори тъй ревниво охраняваха. Всъщност членовете на фамилията се разделяха в мнението си относно ползата от него — някои твърдяха, че то обезценява уменията и унищожава цялото удоволствие от убийството, че няма да го бъде дълго, че традиционните методи са по-надеждни; други бяха убедени, че без него фамилията Кикута ще западне и ще изчезне, тъй като дори състоянието на невидимост не бе защита срещу пушките, а за да свалят Отори от власт, Кикута трябваше да са равностойни по въоръжение.
	Но всички усилия на членовете на Племето да се сдобият с пушки се бяха провалили. Отори ограничаваха употребата им до неколцина обучени мъже и всяка пушка в страната се водеше на най-строг отчет. Ако някоя се загубеше, притежателят й заплащаше с живота си. Рядко ги използваха в битки — всъщност само веднъж, с опустошителен ефект, срещу един опит на варварите с помощта на бивши пирати да установят търговски пост на един малък остров срещу южното крайбрежие. Оттогава всички варвари се претърсваха още при пристигането им, оръжията им се конфискуваха, а те самите се въдворяваха в търговското пристанище на Хофу. Но отгласите от безмилостната сеч се бяха оказали не по-малко резултатни от самите оръжия — всички врагове, в това число самите Кикута, се отнасяха към Отори с нараснало уважение и временно престанаха да се занимават с тях, полагайки тайни усилия да се сдобият с пушки посредством кражба, предателство или като успеят да ги изработят собственоръчно.
	Пушките на Отори бяха дълги, тежки и неудобни — твърде непрактични за тайните методи на убийство, с които Кикута толкова се гордееха. Не можеха да се скрият, нито да се извадят и да се използват бързо, а дъждът ги правеше непотребни. Хисао слушаше как баща му и по-възрастните мъже разговаряха за тези неща, и си представяше малко леко оръжие с мощта на пушката, удобно да се носи в пазвата и безшумно — оръжие, срещу което дори Отори Такео щеше да е безсилен.
	Всяка година някой младеж от Племето, който се смяташе за неуязвим, или някой от по-възрастните мъже в порив да приключи живота си с чест поемаше към един или друг град на Трите провинции, причакваше в засада край пътя Отори Такео или се промъкваше скришом през нощта в резиденцията на владетеля с надеждата да накаже предателя и да отмъсти за Кикута Котаро. Ала никой от тях не се завръщаше. След месец-два обикновено пристигаше вест, как са се провалили, как са били заловени, съдени и наказани със смърт заради опит за убийство.
	Понякога пристигаше вест, че Отори е ранен, и тогава надеждите им се възраждаха, но той винаги се възстановяваше, дори от отрова, даже и при раната от отровното острие на Котаро, докато накрая дори Кикута започнаха да вярват, че е безсмъртен, както се говореше сред простолюдието. Ожесточението и омразата на Акио се разгаряха, а желанието му за насилие и жестокост растеше. Той взе да търси по-мащабни начини за унищожението на Отори, опитваше се да влезе в съюз с други врагове на Такео, да го срази чрез съпругата или децата му. Но това също се оказа почти невъзможно. Предателите от фамилията Муто бяха разединили Племето и бяха положили клетва за вярност към Отори, подмамвайки по-малките фамилии Имаи, Курода и Кудо да се присъединят към тях. Откакто родовете в Племето сключваха бракове само помежду си, във вените на мнозина от предателите също течеше кръв на Кикута. Сред тях бяха Муто Шизука и синовете й Зенко и Таку. За по-малкия се знаеше, че притежава много дарби, оглавява шпионската мрежа на Отори и осигурява непрестанна охрана на семейството на Такео. Макар че нямаше способностите на брат си, Зенко бе станал съюзник на Отори, сключвайки политически брак със сестрата на владетелката Каеде.
	Наскоро братовчедите на Акио — двамата синове на Госабуро и сестра им — бяха изпратени в Инуяма, където семейството на Отори бе отпразнувало настъпването на Новата година. Тримата се бяха смесили с тълпата в светилището и се бяха опитали да намушкат владетелката Отори и дъщерите й пред самата богиня. Последвалите събития бяха неясни, но, изглежда, жените се бяха защитили с неподозирана вещина. Единият от младежите — големият син на Госабуро — бил ранен и после пребит до смърт от тълпата. Другите били заловени и отведени в крепостта Инуяма. Никой не знаеше дали са живи.
	Загубата на трима младежи в такова близко родство с господаря бе жесток удар — когато с наближаването на пролетта снеговете почнаха да се топят, отваряйки пътищата отново, без да има вести от тях, Кикута бяха обзети от опасения, че пленниците вече не са между живите, и взеха да подготвят за тях погребални церемонии, още по-дълбоко опечалени, че няма мъртви тела, които да изгорят.
	Един следобед, когато наскоро разлистилите се дървета сияеха в зелени и сребристи багри, а залетите с вода ниви се изпълваха с жерави, чапли и квакането на жаби, Хисао работеше сам на една терасовидна нива високо в планината. През дългите зимни нощи той бе размишлявал върху една идея, която му бе хрумнала предната година, когато бе видял как посевите — боб и тикви — повяхват и умират. Нивите по-надолу бяха напоявани от един бърз поток, но тази нива се съживяваше само в годините, когато падаха обилни дъждове. При все това във всяко друго отношение земята бе обещаваща — гледаше на юг и бе защитена от най-силните ветрове. Хисао искаше да накара водата да тече нагоре по хълма, като използва водно колело, поставено в коритото на потока, което да върти няколко по-малки колела, а те пък от своя страна да издигат нагоре ведра. Бе прекарал зимата в майсторене на ведра и въжета; ведрата бяха направени от най-лек бамбук, а въжетата — подсилени с ластари от дива лоза, за да бъдат достатъчно здрави, за да изнесат ведрата на върха на хълма, и все пак много по-леки и лесни за използване от всякакви метални прътове или лостове.
	Беше се вглъбил в задачата, като работеше по обичайния си начин — търпеливо и без да бърза, — когато жабите изведнъж млъкнаха и това го накара да се озърне. Не виждаше никого, но въпреки това знаеше, че наблизо има човек, макар и невидим, както го правеха хората от Племето. Помисли, че е някое от децата, което носеше съобщение, и се провикна:
	— Кой е там?
	Въздухът затрептя и заблещука по начин, от който винаги леко му призляваше, и пред него застана мъж на неопределена възраст и с невзрачна външност. Хисао тутакси посегна към ножа си, тъй като бе сигурен, че никога не бе виждал този човек, но така й не успя да го използва. Очертанията на мъжа се стопиха и той изчезна. Хисао усети как невидимите пръсти се сключиха около китката му, предизвиквайки незабавна парализа на мускулите, от което ръката му се отвори и ножът падна на земята.
	— Няма да ти сторя зло — рече непознатият и изрече името му така, сякаш всеки ден го изричаше.
	Хисао инстинктивно му повярва, а светът на майка му заля бреговете на неговия свят; усети нейната радост и болка, както и първите признаци на обичайното главоболие и замъглено зрение.
	— Кой сте вие? — прошепна той и в този миг си даде сметка, че това е човек, когото майка му бе познавала.
	— Виждаш ли ме? — попита непознатият.
	— Не. Не мога да използвам невидимостта, нито да я улавям.
	— Но ме чу да се приближавам?
	— Само заради жабите. Вслушвам се в квакането им. Но не мога да чувам отдалече. Не знам някой да може от сегашните Кикута — чу собствения си глас да изрича тези думи и се удиви, че той, който обикновено бе тъй мълчалив, сега разговаряше толкова свободно с един непознат.
	Мъжът възвърна очертанията си, при което лицето му се озова на една педя от лицето на Хисао, а очите му го наблюдаваха настоятелно и изпитателно.
	— Значи не притежаваш никакви умения на Племето? — попита той. Хисао кимна, като въздъхна, после отмести поглед към долината. — Но си Кикута Хисао, синът на Акио? — продължи новодошлият.
	— Да, а името на майка ми е Муто Юки.
	Изражението на мъжа леко се промени и Хисао долови как майка му откликна с разкаяние и съжаление.
	— Така си и помислих. В такъв случай аз съм твоят дядо — Муто Кенджи.
	Хисао посрещна тази информация с мълчание. Болката в главата му ставаше все по-остра — Муто Кенджи бе предател, мразен от Кикута почти колкото Отори Такео, но присъствието на майка му го заля и той чу как тя извика: „Татко!“
	— Какво има? — попита Кенджи.
	— Нищо. Понякога много ме боли глава. Свикнал съм. Защо си дошъл тук? Ще те убият. Би трябвало да го сторя аз, но казваш, че си ми дядо, пък и много не ме бива в това — той сведе поглед към изделието си. — Предпочитам да майсторя разни неща…
	„Колко странно, помисли си старецът. Не е наследил никое от уменията нито на баща си, нито на майка си.“ Обзе го разочарование и едновременно с това облекчение. „На кого ли прилича? Не е на Кикута, нито на Муто или Отори. Сигурно е като майката на Такео, жената, намерила смъртта си в деня, когато Шигеру бе спасил живота на Такео… с тази смугла кожа и едри черти…“
	Кенджи изгледа със съжаление момчето пред себе си, тъй като знаеше отлично колко трудно е детството в Племето, особено за онези, които не притежаваха особени дарби. Хисао очевидно имаше някакви способности — изделието бе оригинално и с изкусна направа, а освен това в него имаше и друго. Бързият поглед, който се мярна в очите му, предполагаше, че момъкът вижда разни неща. Какво? А и тези пристъпи на главоболие… какво означаваха? Изглеждаше здрав младеж, малко по-нисък на ръст от Кенджи, но силен, с почти чиста кожа и гъсти лъскави коси, подобни на Такеовите.
	— Да вървим да намерим Акио — рече Кенджи. — Имам да му кажа някои неща.
	Той не си направи труда да промени чертите си, докато следваше момчето надолу по планинската пътека към селото. Знаеше, че ще го познаят — кой друг би стигнал чак дотук, избягвайки всички стражи при прохода и придвижвайки се, без да го видят или да го чуят през гората? А и бездруго Акио трябваше да знае кой е и че идва от името на Такео с предложение за примирие.
	Преходът по пътеката го остави без дъх и когато спря в края на наводнените ниви да се изкашля, усети в гърлото си соления вкус на кръвта. Беше се сгорещил повече, отколкото трябваше; макар че въздухът бе още топъл, на запад слънцето вече захождаше и заникът сияеше в златисто. Дигите между нивите тънеха в пъстри багри, обсипани с диви цветя, глушник, лютиче и маргарити, а светлината се процеждаше между наскоро разлистилите се дървета. Въздухът бе изпълнен с музиката на пролетта, на птици, жаби и цикади.
	„Ако ми е писано днес да е последният ден от живота ми, той не би могъл да бъде по-красив“, помисли си старецът с признателност и потърси с език капсулата с извлек от самакитка, мушната в празното място, оставено от липсващ кътник.
	Кенджи не подозираше за съществуването на това място до раждането на Хисао преди шестнайсет години, а после му бяха нужни още пет, за да го открие… оттогава го посещаваше от време на време, без да се страхува, че някой от жителите му ще го разпознае, а и получаваше сведения за Хисао от Таку — сина на племенницата му. Беше като повечето села на Племето — скрито в долина, подобна на тясна гънка в планинската верига, почти недостъпно, охранявано и укрепено по какви ли не начини. При първото си идване бе изненадан от броя на жителите му, които надхвърляха двеста, и впоследствие бе установил, че от фамилията Кикута бяха намирали тук убежище, откакто Такео бе започнал гоненията срещу тях на Запад. След като бе разкрил скривалището им в Трите провинции, те се бяха преместили на Север, превръщайки това уединено селце в свое седалище, недостъпно за воините на Такео, но не и за шпионите му.
	Докато вървяха между ниските дървени къщи, Хисао не продума с никого и макар че няколко кучета се втурнаха нетърпеливо към него, той не се спря да ги погали. Докато стигнат до най-голямата постройка, вече ги следваше неголяма тълпа. Кенджи долавяше шепота на любопитните и вече знаеше, че са го разпознали.
	Къщата бе далеч по-удобна и разкошна от жилищата наоколо, с веранда от кипарисови дъски и солидни колони от кедър. Също като светилището, което се забелязваше в далечината, покривът й бе направен от тънки дъсчици, а елегантната му извивка по нищо не отстъпваше на извивката, която можеше да се види във всяко друго провинциално имение на воин. Хисао изу сандалите си, качи се на верандата и викна към вътрешността:
	— Татко! Имаме посетител!
	След броени мигове се появи млада жена, която донесе вода, за да умие нозете на госта. Тълпата зад гърба на Кенджи притихна. Докато влизаше в къщата, му се стори, че долови звук, подобен на рязко поемане на въздух, сякаш цялото скупчено отвън множество ахна като един. Усети остра болка в гърдите и непреодолим порив да се изкашля. Колко бе изнемощяло тялото му! Някога можеше да изисква от него всичко. Спомни си със съжаление за предишните си умения; сегашните бяха тяхна бледа сянка. Копнееше да се освободи от тялото си, все едно бе ненужна обвивка, и да се пренесе в отвъдното, в следващия живот или там каквото го очакваше. Ако можеше някак да спаси момчето… но кой би могъл да предпази човек от пътуването, което съдбата му е предначертала още при раждането?
	Всички тези мисли проблеснаха в съзнанието му, докато се настаняваше на покрития с рогозки под в очакване на Акио. Стаята тънеше в полумрак — едва успя да различи свитъка, който висеше на стената вдясно от него. Същата млада жена му донесе купичка чай. Хисао бе изчезнал, но Кенджи го чу да говори тихо в дъното на къщата. Откъм кухнята се носеше мирис на сусамово масло и той долови рязкото цвърчене на храна в тиган. После се разнесе тропот на нозе; вътрешната врата се плъзна встрани и Кикута Акио влезе в стаята, последван от двама по-възрастни мъже, единият от които възпълен и с блага външност. Кенджи знаеше, че това е Госабуро — търговецът от Мацуе, по-малкият брат на Котаро и чичо на Акио. За другия предположи, че е Имаи Казуо, за когото бе получил сведения, че се е опълчил срещу фамилията Имаи, за да остане с Кикута — роднини на съпругата му. Знаеше със сигурност, че и тримата се опитваха да го премахнат от години.
	Сега се помъчиха да скрият удивлението си, че е дръзнал да се появи сред тях. Седнаха в другия край на стаята и втренчиха в него изпитателни погледи. Никой не се поклони, нито изрече поздрав. Кенджи остана безмълвен.
	Накрая Акио излая:
	— Остави оръжията пред себе си.
	— Нямам оръжия — отвърна Кенджи. — Дошъл съм с мир.
	Госабуро се изсмя рязко в израз на недоверие. Другите двама се усмихнаха, но мрачно.
	— Да, като вълк през зимата — отбеляза Акио. — Казуо ще те обискира.
	Казуо го приближи предпазливо и с известно неудобство.
	— Простете, господарю — измънка той.
	Кенджи го остави да опипа дрехите му с дългите си сръчни пръсти, които можеха да измъкнат неусетно оръжието на човек от пазвата му.
	— Истина е. Няма оръжие.
	— Защо си дошъл тук? — възкликна Акио. — Не мога да повярвам, че животът ти е омръзнал!
	Кенджи се взря в него. Години наред бе мечтал да се изправи срещу този човек, който навремето бе женен за дъщеря му и бе сериозно замесен в смъртта й. Акио наближаваше четирийсетте — лицето му бе набраздено от бръчки, а косите му сивееха. Въпреки това личеше, че мускулите под робата му все още са железни; възрастта не го бе направила нито по-мек, нито по-благ.
	— Идвам с послание от владетеля Отори — заяви невъзмутимо Кенджи.
	— Ние тук не го наричаме владетеля Отори. Сред нас е известен като Отори Кучето. И няма негово послание, което бихме изслушали!
	— Опасявам се, че единият от синовете ти е мъртъв — обърна се Кенджи към Госабуро. — Големият, Кунио. Но другият е жив, дъщеря ти също.
	Госабуро преглътна с мъка.
	— Остави го да говори — рече той на Акио.
	— Няма да сключваме никакви сделки с Кучето — сопна се главатарят на Кикута.
	— Е, да, самото провождане на пратеник вече предполага слабост — опита се да го омиротвори Госабуро. — Той ни призовава. Нека поне да чуем какво има да каже Муто. Може да научим нещо — той се приведе леко напред и попита Кенджи: — Дъщеря ми ли? Значи тя не е пострадала?
	— Не, добре е.
	— И не е била изтезавана?
	— Трябва да знаете, че изтезанията са забранени в Трите провинции. Децата ти ще бъдат изправени на съд за извършен опит за убийство, който се наказва със смърт, но не са били и няма да бъдат измъчвани. Вероятно сте чували, че владетелят Отори има състрадателна природа.
	— Това е поредната лъжа на Кучето — изсмя се презрително Акио. — Остави ни, чичо. Твоята скръб ти отнема силите. Ще разговарям с Муто насаме.
	— Младите ще останат живи, ако се съгласите на примирие — побърза да обяви Кенджи, преди Госабуро да успее да стане.
	— Акио! — възкликна умолително към племенника си Госабуро, а от очите му бликнаха сълзи.
	— Остави ни! — Акио също стана, избутвайки възрастния човек към вратата и навън от стаята.
	— Наистина — рече той, след като седна отново, — този дърт глупак изобщо не ни трябва! Откакто загуби магазина и търговията си, няма какво да прави и само хленчи по цял ден. Нека Отори да убие децата, аз пък ще убия бащата — тъкмо ще се отървем от един досадник и мухльо.
	— Акио — рече Кенджи. — Разговарям с теб като един оглавяващ клан с друг, както винаги са се уреждали делата в Племето. Нека сме наясно помежду си. Чуй каквото имам да ти кажа. После вземи своето решение, но се постарай да бъдеш ръководен от мисълта за това, кое е най-добро за фамилията Кикута и за Племето, а не от собствената си омраза и гняв, защото те са гибелни за всички. Нека си припомним историята на Племето, как сме оцелели от древността. Винаги сме си сътрудничели с велики военачалници — защо сега да работим срещу Отори? Не бива! Онова, което той прави в Трите провинции, е хубаво — спечелило е одобрението на хората, на селските стопани и на воините. Всичко е стабилно и процъфтява. Людете са доволни, никой не умира от глад и никой не е подлаган на изтезания. Откажи се от родовата си вражда с него. Като отплата Кикута ще бъдат опростени, а Племето ще възстанови своето единство. Всички ще спечелим.
	Гласът му бе придобил хипнотична напевност, която бе възцарила пълен покой в помещението и бе накарала хората отвън да замлъкнат. Кенджи си даде сметка, че Хисао се е върнал и е коленичил зад вратата. Когато спря да говори, той събра волята си и изпрати целенасочени мисловни вълни в помещението. Почувства как присъстващите бяха обгърнати от спокойствие, и продължи да седи с полузатворени очи.
	— Ах, ти, дърт магьоснико! — наруши тишината Акио с гневен вик. — Стара лисица такава. Не можеш да ме подмамиш с измислиците и лъжите си. Казваш, че стореното от Кучето било хубаво! Че хората били доволни! Някога това да е интересувало Племето? Станал си мекушав като Госабуро. Какво ви става на вас, старците? Може би Племето прогнива отвътре? Само ако Котаро беше жив! Но Кучето отне живота му… уби главата на собствения си род, на когото вече бе отдал живота си. А ти си бил свидетел на това — чул си клетвата, която е положил в Инуяма. Той е погазил тази клетва. И е заслужавал да заплати за това със смъртта си. Но вместо това е погубил Котаро — господаря на собствения си род, — и то с твоя помощ. За него няма нито прошка, нито примирие. Той трябва да умре!
	— Няма да споря с теб доколко правилни или погрешни са били действията му — отвърна Кенджи. — Той стори онова, което изглеждаше най-добро в онзи момент, и без съмнение животът му като Отори е изпълнен с повече стойност, отколкото като на Кикута. Но всичко това вече е минало. Бих те призовал да прекратиш атаките срещу него, за да могат Кикута да се върнат в Трите провинции — там Госабуро ще може да възобнови търговията си — и да се радват на живота като всички нас, но тези прости удоволствия очевидно не означават нищо за теб. Ще ти кажа само едно — откажи се, никога няма да успееш да го убиеш.
	— Всички люде са смъртни — отвърна Акио.
	— Но той няма да умре от твоята ръка — възрази Кенджи. — Колкото и да ти се иска, това няма да стане, уверявам те.
	Акио се втренчи в него с присвити очи.
	— И твоят живот принадлежи на Кикута. Предателството ти към Племето също трябва да бъде наказано.
	— Аз опазвам собственото си семейство и Племето. Ти си този, който ще го унищожи. Дойдох тук без оръжия като пратеник; ще се върна по същия начин и ще отнеса жалкото ти послание на владетеля Отори.
	Излъчваше такава сила, че Акио му позволи да се изправи и да излезе от стаята. Докато минаваше покрай Хисао, който все коленичеше отвън, Кенджи се обърна и рече:
	— Това ли е синът? Не притежава никакви дарби на Племето, струва ми се. Позволи му да ме проводи до портите. Ела, Хисао — после се извърна и изрече в полумрака: — Знаеш къде да ни намериш, ако промениш решението си.
	„Е, помисли си, докато слизаше от верандата, а тълпата се раздели, за да му стори път, изглежда, все пак ми се отрежда да живея по-дълго, отколкото съм очаквал!“ Щом се озова на открито извън полезрението на Акио, знаеше, че може да стане невидим и да изчезне, но дали нямаше някаква възможност да вземе момчето със себе си?
	Отказът на Акио да приеме предложението за примирие не го изненада. Но бе доволен, че Госабуро и останалите го бяха чули. Ако не се смяташе главната постройка, селцето изглеждаше обедняло. Животът щеше да е труден за обитателите му, особено през суровата зима. Мнозина вероятно копнееха също както Госабуро за удобствата на някогашния си живот в Мацуе и Инуяма. Кенджи усещаше, че водачеството на Акио се основава не толкова на уважение, колкото на страх; бе твърде възможно останалите членове на фамилията Кикута да се противопоставят на решението му, особено ако това означаваше, че животът на заложниците ще бъде пощаден.
	Когато Хисао го настигна и тръгна редом с него, Кенджи си даде сметка и за още нечие присъствие, което бе обсебило наполовина зрението и съзнанието на момчето. То се чумереше, от време на време повдигаше ръка към лявото си слепоочие и го притискаше с връхчетата на пръстите си.
	— Боли ли те главата?
	— Ммм — той кимна безмълвно.
	Бяха изминали половината улица. Ако успееха да стигнат до нивите, да изтичат покрай дигата и да се доберат до бамбуковата горичка…
	— Хисао — прошепна Кенджи. — Искам да се върнеш с мен в Инуяма. Причакай ме там, където се видяхме по-рано. Ще дойдеш ли?
	— Не мога да си тръгна от тук. Не мога да оставя баща си! — в следващия миг той рязко изстена от болка и залитна.
	Още петдесетина крачки. Кенджи не смееше да се обърне, но и не долавяше някой да ги следва. Продължи да върви невъзмутимо и без да бърза, само че Хисао взе да изостава. Когато все пак се обърна, за да го насърчи, видя тълпата от хора, които продължаваха да го следват с втренчени погледи, и после изведнъж, разблъсквайки ги, между тях изникна Акио, следван от Казуо — и двамата с извадени кинжали.
	— Хисао, чакай ме там — рече той и стана невидим, но макар че очертанията му се бяха стопили, Хисао успя да го сграбчи за ръката и извика:
	— Вземи ме със себе си! Те никога няма да ме пуснат! Но тя иска да тръгна с теб!
	Може би защото бе станал невидим и се намираше между този и отвъдния свят, може би заради силата на чувството, което бе завладяло момчето, но изведнъж видя онова, което виждаше Хисао… Юки. Мъртва от шестнайсет години. И осъзна с удивление какво представляваше момчето. То притежаваше способността да общува с призраци! Никога не бе срещал такива хора, но знаеше за тях от хрониките на Племето. Самият Хисао не го знаеше, нито Акио, който не биваше да го разбере. Нищо чудно, че момъкът имаше такива пристъпи на главоболие. Обзе го желание да се засмее и в същото време му се доплака.
	Все още чувстваше пръстите на момчето, които го бяха сграбчили за ръката, когато се взря в безплътния лик на дъщеря си дух, виждайки я такава, каквато се явяваше в спомените му — като дете, девойка, млада жена. Цялата й енергия и жизненост бяха осезаеми, но някак приглушени и неясни. Видя как устните й се раздвижиха и я чу да казва „татко“, макар че не го бе наричала така от десетгодишна. Омая го така, както го бе правила навремето.
	— Юки — промълви той безпомощно и позволи очертанията му да се възвърнат.
	Оказа се твърде лесно да го хванат Акио и Казуо. Нито една от способностите му да става невидим и да използва свой фалшив образ не успяха да го спасят от тях.
	— Той знае как да се доберем до Отори — заяви Акио. — Ще изтръгнем от него нужните сведения, а после Хисао ще го убие.
	Но старецът вече беше сдъвкал капсулата с отровата и я бе погълнал — същите съставки, които дъщеря му бе принудена да погълне преди толкова години. Умря също като нея, в мъчителна агония, изпълнен със съжаление, че мисията му се бе провалила и че изоставяше своя внук. В последните си мигове се помоли да му бъде позволено да остане с духа на дъщеря си, за да може Хисао да използва силата му. „Какъв мощен дух бих могъл да бъда“, помисли си той и идеята го разсмя, както и съзнанието, че животът му с цялата си болка и радост бе свършил. Но той бе извървял своя път докрай, работата му на този свят бе приключена и той бе умрял по собствен избор. Духът му бе свободен да се влее във вечния кръговрат между раждането, смъртта и прераждането.


>	Пета глава

	Зимата в Инуяма бе продължителна и сурова, макар че се превръщаше и в източник на множество удоволствия — през времето, в което бяха принудени да си стоят вкъщи, Каеде четеше поезия и стари приказки на дъщерите си, а Такео преглеждаше часове наред административните сведения заедно със Сонода, за отдих учеше рисуване с един художник, който принадлежеше към школата за изображения с туш, а вечер си пийваше в компанията на Кенджи. Момичетата бяха заети с обучение и тренировки и участваха в развлеченията, посветени на Бобения фестивал — шумно весело празненство, в което демоните се прогонваха навън в снега, а сполуката се приканваше в домовете. Отбелязаха и пълнолетието на Шигеко, която с настъпването на новата година бе станала на петнайсет. Честването не бе пищно, тъй като в десетия месец тя щеше да получи владението Маруяма, което се наследяваше по женска линия и бе станало притежание на майка й Каеде след смъртта на Маруяма Наоми.
	Шигеко щеше рано или късно да управлява Трите провинции и затова родителите й решиха още отсега тя да поеме земите на Маруяма, за да усвои от първа ръка принципите на властта. Честването в Маруяма щеше да бъде тържествено и пищно, утвърждавайки древната традиция и, както се надяваше Такео, налагайки един нов почин — жените да могат да наследяват земя и собственост, да управляват имения или да оглавяват селища наравно с братята си.
	Мразовитото време и принудителното стоене вкъщи бяха изпънали нервите и разклатили здравето на всички в къщата, но скоро дните взеха да нарастват и макар че все още бе лют студ, сливовите дръвчета се окичиха с крехки бели цветчета.
	Такео обаче непрестанно мислеше, че докато собственото му семейство бе защитено от студа през дългите зимни месеци, други негови роднини — двама младежи, малко по-големи от собствените му дъщери, бяха затворени и държани в плен в крепостта Инуяма. Отношението към тях бе далеч по-добро от собствените им очаквания, но те знаеха, че ги чака смърт, в случай че Кикута не приемеха предложението за примирие.
	След като снеговете почнаха да се топят и Кенджи пое на своята мисия, Каеде и дъщерите й заминаха за Хаги заедно с Шизука. Такео бе забелязал нарастващото притеснение на съпругата си по отношение на близначките и си помисли, че Шизука би могла да вземе едната от тях — може би Мая — за няколко седмици в Кагемура, тайното селце на фамилията Муто. Той самият съзнателно забави с около месец заминаването си от Инуяма с надеждата да получи някаква вест от Кенджи, но когато настъпи новолунието на четвъртия месец и все още нямаше новини, пое за Хофу, като нареди на Таку да му провожда там всякакви съобщения.
	По време на своето управление бе пътувал по този начин, разпределяйки годината между градовете на Трите провинции. Понякога се придвижваше с цялото великолепие, очаквано от един велик владетел, друг път се предрешаваше по някой от множеството начини, които бе усвоил в Племето, като се смесваше с простолюдието и се вслушваше в мненията, радостите и скърбите им. Нито за миг не бе забравил думите, които навремето му бе казал Отори Шигеру: „Военачалници като Ийда преуспяват заради немощта на императора.“ Формално императорът управляваше цялата страна на Осемте острова, но всъщност отделните части сами се грижеха за оцеляването си — години наред Трите провинции бяха понасяли пораженията от съществуващите вражди, докато Такео и Каеде не бяха постигнали мир и го охраняваха с несекващи усилия.
	Сега виждаше плодовете на постигнатото, докато препускаше към Западната провинция, придружен от неколцина васали, своя хронист и двама членове на Племето, доверени телохранители — братовчедите Курода Джунпей и Шинсаку, известни открай време като Джун и Шин. Летописецът отбелязваше всички признаци на една мирна и добре управлявана страна — здрави и жизнени деца, процъфтяващи села, липса на просяци и разбойници. Такео си имаше собствени тревоги — притесняваше се за Кенджи, за съпругата си, за дъщерите си, — но всичко, което видя, му вдъхна увереност и спокойствие. Целта му бе да направи страната тъй сигурна и стабилна, че да може да се управлява от малко момиче. Когато пристигна в Хофу, си каза с гордост и удовлетворение, че Трите провинции бяха станали именно такива.
	Не беше предугадил обаче какво го очаква в пристанищния град, нито подозираше, че до края на престоя му там увереността му щеше да бъде разклатена, а управлението му — сериозно застрашено.


	Още с пристигането му в който и да е от градовете на Трите провинции при портите на крепостта или двореца, където отсядаше, идваха делегации, искаха аудиенции, молеха за услуги, настояваха за решения, които само той можеше да вземе. Някои от тях всъщност той препращаше към местните държавни служители, но понякога имаше оплаквания срещу самите тях и тогава от свитата му трябваше да се определят безпристрастни арбитри. Тази пролет в Хофу бяха възникнали три-четири такива случая — повече, отколкото би му се искало, което го накара да постави под съмнение честността на местната администрация; освен това двама земеделци се бяха оплакали, че синовете им са били мобилизирани принудително, а един търговец разкри, че войници конфискуват за нуждите на армията големи количества дървени въглища, сяра и селитра. „Зенко трупа военна мощ и оръжия, помисли си той. Трябва да говоря с него по този въпрос.“
	Даде нареждания за провождане на пратеници в Кумамото. На следния ден обаче Араи Зенко, който бе получил някогашните земи на баща си в Западната провинция и контролираше Хофу, пристигна лично от Кумамото — привидно, за да поздрави с добре дошъл владетеля Отори, но както скоро се изясни, със съвсем други мотиви. Съпровождаше го съпругата му Ширакава Хана — най-малката сестра на Каеде. Макар много да приличаше на кака си, Такео не я харесваше, нито й имаше доверие. В трудната година след раждането на близначките Хана, току-що навършила четиринайсет, си бе въобразила, че е влюбена в Такео, и постоянно търсеше начини да го подмами да я вземе за втора съпруга или наложница. Девойката бе по-голямо изкушение, отколкото Такео смееше да си признае, тъй като изглеждаше точно като Каеде, когато се бе влюбил в нея, преди красотата й да бъде накърнена, а и му се предлагаше във време, когато влошеното здраве на съпругата му не позволяваше близост помежду им. Постоянният му отказ да я приеме насериозно я бе наранил и унизил; решението му да я омъжи за Зенко я бе вбесило. Но той бе настоял — чрез този брак се уреждаха едновременно два проблема, и сватбата им се състоя, когато Зенко бе на осемнайсет, а Хана — на шестнайсет. Зенко бе повече от щастлив — съюзът бе голяма чест за него. Хана не бе просто красива, но и умна. Скоро им се родиха трима синове — все здрави деца — и освен това, макар че никога не бе горяла от любов по Зенко, определено го харесваше. Увлечението й по Такео бързо се стопи и бе заменено от омраза. Сега Хана завиждаше на сестра си не заради мъжа й, а заради положението, което той заемаше.
	Такео си даваше ясна сметка за скритите амбиции на Хана. Най-младата Ширакава не умееше да се прикрива, а и както всички останали от семейство Араи, често забравяше колко остър бе слухът му. Макар и позагубил от силата си, той все още бе достатъчно добър, за да чува разговори, които другите смятаха за тайни, да долавя какво става наоколо, къде е всеки от обитаващите къщата, да е наясно с дейностите на мъжете в стражницата и в конюшните, да следи кой кого посещава през нощта и с каква цел. Беше развил и бдителност, която му даваше възможност да предугажда намеренията на другите по стойката и движенията им до такава степен, че хората говореха как той виждал ясно какво се крие в сърцата им.
	Сега той огледа изпитателно Хана, която стори дълбок поклон пред него, така че гъстите й коси се сипнаха по пода, разделяйки се съвсем леко, колкото да разкрият съвършената белота на тила й. Тя се движеше с непринудена грация и човек не можеше да й даде повече от осемнайсет години, макар че всъщност бе връстница на девера си Таку.
	Зенко много приличаше на баща си — едър, с внушително телосложение и голяма сила, майстор както с лъка, така и с меча. На дванайсет бе станал свидетел как баща му бе застрелян от Фумио. Да загине воин по такъв начин, за Трите провинции бе не само новост, но и унижение. Араи бе загинал, защото бе нарушил клетвата си за съюз с Такео, ала Такео знаеше, че всички тези неща, взети заедно, бяха породили у момчето скрито негодувание, което с годините бе прераснало в омраза.
	Никой от двамата съпрузи не даде и най-малък признак за стаената си злост. Поздравленията, както и въпросите за личното му здраве и здравето на семейството му, бяха изпълнени с привидна искреност. Такео им отвърна по същия начин, скривайки факта, че заради влажното време болежките му са се поизострили.
	— Не биваше да си правите такъв труд да ме посрещате — рече той. — Ще остана в Хофу само час-два.
	— Но владетелят Такео не бива да си тръгва толкова скоро — заговори Хана преди съпруга си, както често си позволяваше. — Добре е да останете до края на дъждовния период. Не можете да пътувате в това време…
	— Пътувал съм и в по-лошо — отвърна Такео с усмивка.
	— За нас е истинско удоволствие — обади се Зенко — да бъдем домакини на господаря Такео.
	— Е, има едно-две неща, които трябва да обсъдим — отвърна Такео, решавайки да продължи без заобикалки. — Нямаме нужда от увеличаване числеността на армията и затова бих искал да науча повече за намеренията ти, Зенко.
	Неочакваната му прямота непосредствено след любезностите ги слиса. Такео се усмихна отново. Двамата би трябвало да са наясно, че твърде малко бяха нещата в Трите провинции, които убягваха от погледа му.
	— Винаги има нужда от повече оръжия — заяви Зенко. — Мечове, копия и разни други…
	— Колко мъже можеш да държиш под свое командване? Пет хиляди? Най-много. Според сведенията, с които разполагаме, те са снабдени с всичко необходимо. Ако оръжията им са стари или повредени, тяхно задължение е да ги възстановят със собствени средства. Финансите на владението могат да бъдат усвоени по по-добър начин.
	— От Кумамото и южните райони — да, пет хиляди. Но в други имения на Сейшуу има още много необучени мъже в активна възраст. Стори ми се идеална възможност да ги снабдя с оръжие и да им осигуря военна подготовка, дори и след това да се препитават като земеделци или скотовъди.
	— Понастоящем териториите на фамилиите Сейшуу са подчинени на Маруяма — отвърна меко Такео. — Какво смята за плановете ти Сугита Хироши?
	Хироши и Зенко не се харесваха. Такео знаеше, че Хироши бе хранил момчешко желание да се ожени за Хана, бе създал в себе си илюзорна представа за нея, основана на привързаността му към Каеде, и бе изживял дълбоко разочарование от уредения брак с фамилията Араи, макар че никога не бе споменал и дума за чувствата си. Хироши и Таку — по-малкият брат на Зенко — обаче бяха близки приятели въпреки различията помежду им. Далеч по-близки, отколкото двамата братя Араи, които се бяха отчуждили през годините и скриваха неприязънта си с престорена веселост, обикновено поддържана с вино.
	— Не съм имал възможност да разговарям със Сугита — призна Зенко.
	— Добре, ще обсъдим този въпрос с него. Ще се срещнем в Маруяма през десетия месец и тогава ще огледаме военните нужди в Западната провинция.
	— Изложени сме на заплахи от страна на варварите — рече Зенко. — Западът е открит за набезите им — досега Сейшуу никога не са били принудени да посрещат нападение откъм морето. Смятам, че сме съвършено неподготвени…
	— Чужденците търсят най-вече възможност за търговия — отвърна Такео. — Намират се далеч от дома, корабите им са малки. Взели са си поука от нападението срещу Миджима и сега вече се придържат към пътя на дипломацията. Най-добрата ни защита срещу тях е в мирната търговия.
	— При все това, когато говорят, те се хвалят с великата армия на своя крал — обади се Хана. — Сто хиляди въоръжени воини. Петдесет хиляди коне. Разправят, че един техен кон бил по-голям от наши два и че всичките им войници пешаци носели пушки.
	— Това, както сама отбеляза, са хвалби — усмихна се Такео. — Терада Фумио също разправя такива небивалици за нашите военни сили по островите на Юг и в пристанищата Тенджику и Шин… — зърна как Зенко се навъси при споменаването на Фумио, и се запита дали някога щеше да е възможно да заличи желанието за мъст от сърцето на сина.
	Зенко тръсна глава и повиши тон:
	— Да, но варварите използват търговията като претекст да се установят в страната. Следващата им стъпка ще е да я отслабят отвътре с религията си и да я атакуват отвън с по-мощните си оръжия. Ще превърнат всички ни в свои роби…
	„Може и да е прав“, помисли си Такео. Присъствието на чужденците бе ограничено най-вече в Хофу и Зенко явно бе впечатлен от отвъдморските оръжия и кораби. Ако той и варварите се съюзят в Западната провинция…
	— Знаеш, че ценя мнението ти по тези въпроси — отвърна Такео. — Ще повишим бдителността си и надзора над чужденците. При най-малката нужда от набиране на нови войници ще те уведомя. А селитрата трябва да се купува само и единствено от клана — наблюдаваше как Зенко се поклони с неохота. Единственият признак за неговото негодувание, предизвикано от порицанието, бе пламналата кожа по врата му.
	Такео се замисли за времето, когато бе държал Зенко метнат върху шията на коня си, с опрян в гърлото му нож. Ако го бе използвал тогава, несъмнено щеше да си спести доста неприятности. Но по онова време Зенко бе дванайсетгодишно дете; Такео никога не бе отнемал детски живот и се молеше никога да не го стори. „Зенко е част от моята съдба, помисли си той. С него трябва да действам много внимателно. Какво още бих могъл да сторя, за да го полаская и укротя?“
	Хана заговори с нежния си меден глас:
	— Не бихме сторили нищо, без да се посъветваме с владетеля Отори. Единственото, което ни вълнува, са вашите интереси и благоденствието на Трите провинции. Надявам се, че близките ви са добре? Най-голямата ми сестра, красивите ви дъщери?
	— Благодаря, всички са добре.
	— Голяма мъка ми е, че нямам дъщери — продължи Хана със свенливо сведен поглед.
	„Накъде бие?“, запита се Такео.
	Зенко не притежаваше финеса на своята съпруга и се намеси доста безцеремонно:
	— Владетелят Отори сигурно копнее за син.
	„Аха!“, възкликна мислено Такео и рече:
	— Тъй като една трета от страната вече се наследява по женска линия, това не е проблем за мен. Най-голямата ни дъщеря вероятно един ден ще поеме управлението на Трите провинции.
	— Но вие трябва да познаете радостта от това да имате момче в семейството! — възкликна Хана. — Нека ви дадем едно от нашите.
	— Бихме желали да осиновите едно от децата ни — заяви Зенко прямо и любезно.
	— Това ще е голяма чест за нас и ще ни достави неимоверна радост — добави Хана.
	— Вие сте невероятно щедри и грижовни — отвърна Такео.
	Истината бе, че той не искаше синове. Изпитваше облекчение, че Каеде не бе родила повече деца, и се надяваше, че няма да зачене отново. Пророчеството, че ще умре от ръката на собственото си дете, не го плашеше, но го натъжаваше дълбоко. Помоли се, както често правеше, смъртта му да бъде като смъртта на Шигеру, а не като на другия владетел Отори — Масахиро, чието гърло бе прерязано с рибарски нож от незаконния му син. Надяваше се също така да бъде пощаден достатъчно дълго, за да успее да приключи делата си, а дъщеря му да стане достатъчно голяма, за да управлява страната. Запита се какво ли се криеше зад предложението на Зенко и Хана. Не искаше да ги обижда с прям отказ. Наистина това звучеше доста логично; би било съвсем редно да осинови племенник на своята съпруга; един ден дори би могъл да сгоди детето за някоя от дъщерите си.
	— Моля, позволете ни тази чест да приемете двамата ни големи синове в дома си — рече Хана и когато той кимна в знак на съгласие, тя стана и пое към вратата с плавната си походка. Върна се с децата — на осем и на шест години, в официални роби, безмълвни и прехласнати от тържествената обстановка. — Големият е Сунаоми, а по-малкият — Чикара — обяви Хана, когато момчетата се поклониха доземи пред знаменития си чичо.
	— Да, знам — рече Такео. Не ги бе виждал най-малко от три години, а изобщо не познаваше най-малкия, който бе роден предишната година и най-вероятно бе оставен на грижите на дойката му. Бяха хубави деца — по-големият приличаше на сестрите Ширакава, със същите дълги крайници и тънки кости. По-малкият бе закръглен и набит — по-скоро като баща си. Запита се дали не бяха наследили някое от уменията на Племето от своята баба Муто Шизука. Щеше да попита Таку или самата Шизука. Би било приятно, помисли си той, и тя да отглежда свой внук редом със собствените му дъщери, на които бе като втора майка, приятел и учител. — Вдигнете глава, момчета — рече той. — Нека чичо ви види лицата!
	Беше очарован от по-голямото момче, което много приличаше на Каеде. Беше само със седем години по-малък от Шигеко и с пет години от Мая и Мики — разлика, която не правеше един евентуален брак между него и някое от момичетата невъзможен. Разпита ги за учението им, за напредъка им в овладяването на меча и лъка, за понитата им и бе удовлетворен от интелигентните им и ясни отговори. Каквито и да бяха скритите амбиции и мотиви на родителите им, момчетата бяха добре възпитани и обучени.
	— Много сте великодушни — рече той отново. — Ще обсъдя тази възможност със съпругата ми.
	— Децата ще бъдат с нас на вечеря — каза Хана. — Тогава ще можете да ги опознаете по-добре. Разбира се, макар че не блести с някакви изключителни качества, Сунаоми вече е спечелил сърцето на голямата ми сестра.
	Такео си спомни, че бе чувал Каеде да хвали момчето за интелигентността и бързината му. Знаеше, че тя завижда на Хана и съжалява, че не е могла да се сдобие със син. Осиновяването на племенника й можеше да представлява известна компенсация, но ако Сунаоми станеше негов син…
	Той прогони тази мисъл от съзнанието си. Трябваше да се придържа към онова, което изглеждаше най-добрата политика — не биваше да се оставя да му повлияе едно пророчество, което можеше никога да не се сбъдне.
	Хана си тръгна с децата и Зенко каза:
	— Мога само да повторя каква чест би била за нас, ако приемете да осиновите Сунаоми… или Чикара — вие ще изберете кого от двамата.
	— Пак ще говорим за това в деветия месец.
	— Ще позволите ли още една молба? — след като Такео кимна, Зенко продължи: — Не искам да ви засягам, като ви припомням миналото, но… помните ли владетеля Фудживара?
	— Разбира се — отвърна Такео, потискайки изненадата и гнева, които изпита.
	Владетелят Фудживара бе благородникът, който бе отвлякъл съпругата му и бе станал причина за най-тежкото им поражение. Бе умрял по време на голямото земетресение, но Такео не му беше простил и дори споменаването на името му го изпълваше с омраза. Каеде му се бе заклела, че този мним съпруг никога не бе делил ложе с нея, при все това помежду им бе съществувала някаква странна връзка — Фудживара я бе заинтригувал и поласкал; тя се бе споразумяла с него и му бе разказвала най-интимни тайни за любовта на Такео към нея. Той бе подкрепил семейството й с пари и храна, бе й поднасял множество подаръци, бе сключил брак с нея с позволението на самия император. Умирайки, Фудживара се бе опитал да повлече Каеде със себе си в смъртта — тя едва не бе изгоряла жива, когато косите й бяха пламнали, причинявайки белезите, които накърняваха иначе безупречната й красота.
	— Неговият син е в Хофу и иска аудиенция при вас.
	Такео не каза нищо, тъй като не желаеше да признае, че няма информация за това.
	— Той носи фамилията на майка си — Коно. Пристигна с кораб преди няколко дни с надеждата да се срещне с вас. От известно време сме в кореспонденция с него относно имението на баща му. Моят баща, както знаете, бе в много добри отношения с неговия — простете, че ви напомням за тези неприятни времена… Затова владетелят Коно се обърна към мен по въпроси, свързани с наем и данъци.
	— Бях останал с впечатлението, че имението е било присъединено към Ширакава?
	— Но официално след брака на владетеля Фудживара Ширакава също е станала негова собственост, а понастоящем принадлежи на сина му, тъй като имението се наследява по мъжка линия. Ако не бъде признато за собственост на Коно, трябва да премине в ръцете на следващия наследник от мъжки пол.
	— На твоя по-голям син — Сунаоми — рече Такео. Зенко се поклони безмълвно. — От смъртта на баща му са минали шестнайсет години. Защо изведнъж се появява точно сега?
	— Времето в столицата лети бързо — отвърна Зенко, — в божественото присъствие на императора…
	„Или някой зъл и пресметлив човек — ти или по-вероятно съпругата ти, виждайки как може да използва Коно, за да упражни натиск върху мен — му пише“, помисли си Такео, прикривайки гнева си.
	Трополенето на дъжда по покрива се усили, а откъм градината лъхна мирис на мокра пръст.
	— Може да ме посети утре — рече накрая.
	— Добре, това е мъдро решение — отвърна Зенко. — И бездруго е твърде влажно за пътуване.
	Тази среща засили безпокойството на Такео. За сетен път си припомни колко строго трябва да бъдат наблюдавани членовете на фамилията Араи, колко лесно амбициите им можеше отново да разпалят гражданска война в Трите провинции. Вечерта мина приятно — той си пийна порядъчно, за да приглуши болката в ставите, а и момчетата бяха енергични и забавни. Наскоро се бяха срещнали с двама чужденци и бяха въодушевени от изживяното — от това, как Сунаоми бе разговарял с тях на собствения им език, който изучаваше заедно с майка си, как чуждоземците бяха изглеждали като таласъми с дългите си носове и рошави бради — единият червенокос, а другият — чернокос, но Чикара не бе изпитал никакъв страх. Наредиха на слугите да внесат единия от двата стола, предназначени за чужденците — бяха изработени от екзотичното дърво тис и докарани от прочутото търговско пристанище, известно като Благоуханното пристанище, в трюмовете на корабите на Терада, с които в градовете на Трите провинции бяха внесени и чаши от яспис, лазурит, тигрови кожи, слонова кост и нефрит.
	— Толкова е неудобен — отбеляза Сунаоми, докато показваше как се сяда.
	— И все пак е като трона на императора — възрази Хана през смях.
	— Ама те не ядат с ръце! — възкликна разочарован Чикара. — Исках да видя как го правят…
	— Учат се на добри маниери от нашия народ — обясни му Хана. — Стараят се много, точно както владетелят Жоао полага усилия да научи нашия език…
	Такео не можа да потисне леките тръпки, които го пронизаха при споменаването на това име. То му напомняше за Джо-Ан — низвергнатия, чиято смърт бе най-скръбният акт в живота му. Често чуваше словата му и виждаше образа му в сънищата си. Чуждоземците изповядваха вяра, наподобяваща вярата на Скритите, и се молеха на Тайния бог, но го правеха тъй открито, че често смущаваха и стъписваха околните. Излагаха тайния знак — кръста — на показ, окачен на броеници, които носеха около врата си или на гърдите си, върху странните си и твърде неудобни на вид одежди. Дори в най-горещите дни ходеха с прилепнали до тялото дрехи и с високи яки и ботуши, а къпането ги изпълваше с непонятен ужас.
	Гоненията срещу Скритите до голяма степен бяха останали в миналото, макар че едва ли предразсъдъците на хората можеха да бъдат преодолени чрез силата на закона. Самият Джо-Ан се бе превърнал в нещо като божество, понякога объркван с едно или друго проявление на Тайния бог — помощта му бе призовавана за дела, свързани с набора на военна сила или с други трудови повинности; той бе боготворен от несретниците, бедстващите и бездомниците по начин, който би го ужасил като проява на ерес. Малцина знаеха кой е бил приживе, или си спомняха някакви подробности от земния му път, но името му вече се свързваше със законите, управляващи данъчната система и военната повинност. Нямаше земевладелец, комуто бе позволено да прибира повече от трийсет части от сто независимо от какво — било то ориз, боб, или масло, а синовете на земеделците бяха освободени от военна служба, но не и от определен вид общественополезен труд — отводняване на парцели, строеж на диги и мостове, копаене на канали. Минното дело също се причисляваше към задължителния набор — работата бе тъй тежка и опасна, че доброволците за нея бяха малцина; но формите на повинност се редуваха в отделните области и възрастови групи, тъй че на никого не се налагаше да носи несправедливо бреме, а и при случай на смърт или злополука бяха определени различни равнища на обезщетение. Всички тези разпоредби бяха известни като _Законите на Джо-Ан_.
	Чуждоземците изгаряха от желание да говорят за своята религия и Такео предпазливо уреждаше за тях срещи с Макото и с други религиозни водачи, но обикновено подобни събирания завършваха по обичайния начин — всяка от двете страни оставаше убедена в правотата на собствената си позиция, като насаме опонентите се питаха как е възможно някой да вярва в подобни безсмислици. Религиозните учения на чуждоземците, смяташе Такео, имаха един и същ произход с ученията на Скритите, но върху тях тегнеха векове на суеверие и изопачаване. Той самият бе отгледан и възпитан в традициите на Скритите, но бе изоставил вярванията от своето детство и гледаше на всички религии с известно подозрение и недоверие, особено на религията, която изповядваха чуждоземците и която според него въплъщаваше тяхната алчност за богатство, ранг и власт.
	Убеждението, което бе завладяло мислите му — че е забранено да се убива, — изглежда, не се изповядваше от тях, тъй като те пристигаха въоръжени до зъби с дълги тънки мечове, кинжали, къси саби и пушки, макар че се стараеха да ги крият също както Отори скриваха факта, че вече ги притежават. Като дете Такео бе възпитаван, че да се отнема живот, е грях дори и при самозащита, при все това той управляваше земя на воини, а законността на неговото управление се основаваше на завоюваното в битки и на контрол чрез сила. Той отдавна вече бе загубил броя на убитите или екзекутираните от самия него. Сега в Трите провинции цареше мир — ужасните кланета в годините на войната лежаха далеч назад в миналото. Каеде и Такео държаха в собствените си ръце всички източници на насилие, необходими за защита или за наказание на престъпници, упражняваха надзор над воините и им предоставяха отдушници за техните амбиции и агресия. Много мъже тръгваха след Макото, изоставяха лъковете и мечовете и полагаха клетва никога повече да не отнемат живот.
	„Един ден и аз ще сторя същото, рече си Такео, но още не. Все още не.“
	Той отново насочи вниманието си към разказите на домакините, опита се да види Хана и Зенко в най-добрата им светлина и мислено се закле, че каквито и проблеми да възникнат, ще ги разреши без кръвопролитие.


>	Шеста глава

	Болката се завърна в ранните часове на утрото и бе тъй силна, че го събуди. Той извика прислужницата, нареди й да му донесе чай и топлината на купичката незабавно успокои осакатената му ръка. Навън все още валеше, а въздухът в резиденцията бе задушен и влажен. Бе невъзможно да заспи отново. Изпрати прислужницата да събуди писаря и архиваря и да донесе лампи. Когато двамата мъже пристигнаха, Такео седна с тях на верандата и се зае да изучава архивите на Ширакава и Фудживара. Тримата обсъждаха подробностите и несъответствията в данните, докато небето съвсем изсветля и откъм градината прозвуча първата колеблива птича песен. Винаги се бе радвал на добра памет, образна и трайна, която с тренировки през годините бе станала изумителна. След битката с Котаро, в която бе загубил два пръста на дясната ръка, предпочиташе да диктува на писари и това също бе засилило паметта му. Също както своят осиновител Шигеру бе започнал да се отнася с любов и уважение към архивите заради възможността, която предоставяха, случилото се да се отрази и да се съхрани, заради начина, по който укрепваха и коригираха паметта.
	Напоследък този писар го придружаваше през повечето време. Беше един от многото младежи, които, осиротели след земетресението, бяха намерили убежище в Тераяма, където се бяха образовали. Неговата интелигентност и бърз ум, както и умението му да си служи с четката бяха забелязани и оценени. Накрая Макото го бе избрал да отиде в Хаги и да заживее със семейството на владетеля Отори.
	По природа бе мълчалив и не тачеше алкохола, на пръв поглед изглеждаше безинтересен, но всъщност, когато оставаше насаме с Такео, проявяваше тънко чувство за хумор и фин сарказъм, не се впечатляваше от никого и от нищо и се отнасяше към всички с еднаква грижа и уважение и с известно хладно състрадание. Освен другите му таланти писането му бе бързо и красиво. Казваше се Минору, което се стори забавно на Такео, тъй като самият той за кратко бе носил това име във време, което сега му изглеждаше като част от друг живот.
	И двете имения бяха жестоко опустошени от земетресението, а големите къщи бяха унищожени от пожара. Къщата в Ширакава бе построена отново. Другата му балдъза — Аи, често идваше при тях и им гостуваше дълго с дъщерите си. Съпругът й — Сонода Мицуру, понякога я придружаваше, но през повечето време задълженията му го задържаха в Инуяма. Аи бе делова и практична, работеше усилено и се бе поучила от примера на сестра си. Занемарено и западнало заради лошото управление на баща им, имението Ширакава бе възстановено и сега процъфтяваше, осигурявайки високи добиви от ориз, черници, сливи, коприна и хартия. Имението на Фудживара се управляваше от Ширакава и също носеше сериозни постъпления. Такео изпитваше известна неохота да го върне на сина на Фудживара, въпреки че той бе законният му собственик. Приходите от имението се вливаха обратно в икономиката на Трите провинции. Той подозираше, че Коно щеше да поиска да вземе каквото може, да използва земята и да харчи придобитото в столицата.
	Когато се съмна, се изкъпа, хапна малко ориз и супа, а после се облече официално за срещата със сина на Фудживара, без да изпита обичайната наслада от мекия допир на коприната и от строгата елегантност на десена — бледолилави цветове на глициния на тъмноморав фон.
	Слугата сложи малка черна шапчица на главата му, след което Такео взе меча Джато от богато инкрустираната стойка. Години наред Джато не бе вкусвал кръв и той се запита дали някога отново щеше да размаха голото острие в битка и как би се справил с осакатената си десница. Прекоси градината откъм източното крило и пое към главната част на имението. Дъждът бе спрял, но градината бе подгизнала. Влагата във въздуха се смесваше с уханието на мокра трева и с дъха на сол откъм пристанището, а също и с разнообразните миризми на града. Отвъд стените се долавяха тракането на капаците на прозорците в пробуждащите се домове и далечните викове на ранобудните улични продавачи.
	Слуги с безшумна походка плъзгаха встрани вратите и пристъпваха тихо по блестящите подове. Минору, който също бе отишъл да закуси и да се облече, се присъедини към Такео безмълвно, поклони му се дълбоко и го последва на няколко крачки след него. Един прислужник носеше отстрани лакирано черно писалище, хартия, четчици, мастилница и вода.
	Зенко вече бе в приемната, облечен официално също като него, но по-пищно — яката и поясът му бяха извезани с блестяща златна нишка. Такео кимна в отговор на поклона му и подаде Джато на Минору, който внимателно постави меча върху една още по-богато инкрустирана стойка отстрани. Мечът на Зенко вече си почиваше върху друга подобна стойка. После Такео седна в челната част на помещението и обходи с поглед цветните паравани и хартиените прегради, като се питаше как ли щеше да възприеме обстановката Коно след пребиваването си в двора на императора. Резиденцията не бе нито толкова внушителна, нито тъй впечатляваща, както резиденциите в Хаги или Инуяма, и той изпита съжаление, че не посреща благородника в някоя от тях. „Ще остане с погрешно впечатление от нас — ще си помисли, че ни липсват финес и изисканост. Дали това е най-доброто?“
	Зенко спомена няколко думи за вечерта. Такео изрази одобрението си по отношение на момчетата и ги похвали. Минору приготви мастилото върху малкото писалище и после се отпусна на пети със сведен поглед, все едно се намираше в медитация. Отвън заромоли ситен дъжд. Не след дълго доловиха звуците, които оповестяваха пристигането на посетител, лая на кучетата и тежките стъпки на носачи на паланкин. Зенко стана и излезе на верандата. Такео го чу да поздравява госта и после в помещението влезе самият Коно.
	Настъпи кратък миг на неловкост, в който пролича, че никой от тях не се смята длъжен да се поклони първи; после Коно повдигна вежди едва забележимо и сведе глава, но с известна маниерна престореност, която изпразни жеста от съдържание. Такео изчака едно поемане на дъх и отвърна на поздрава.
	— Владетелю Коно — рече той тихо. — Оказвате ми голяма чест.
	Щом Коно седна, Такео огледа лицето му. Никога не бе виждал бащата на благородника, но това не пречеше Фудживара да нахлува в сънищата му. Сега отколешният му враг се сдоби с лице — лицето на сина му: високо чело, изваяни устни, без да знаеше, че Коно наистина приличаше на баща си в някои отношения, но далеч не във всичко.
	— Аз съм този, комуто владетелят Отори оказва чест — отвърна Коно.
	Словата му бяха вежливи, но Такео знаеше, че намеренията му са далеч от заявената добронамереност. Веднага си даде сметка, че няма шанс за откровен разговор. Срещата щеше да е трудна и напрегната и той трябваше да бъде хитър и проницателен, умел и категоричен. Опита да се успокои, съпротивявайки се на болката и умората.
	Започнаха с разговор за имението. Зенко обясни онова, което знаеше за състоянието му, а Коно изрази желание лично да види имота. Такео се съгласи, тъй като чувстваше, че Коно не проявява интерес към земите и не възнамерява да живее там. Претенциите му към земята можеше да бъдат удовлетворени просто — като му изпращат част от приходите на имението в столицата, не целия данък, а процент от него. Явно имението бе правдоподобният претекст за посещението на Коно. Целта бе съвсем друга — не след дълго на прага се появи страж, който носеше съобщение за владетеля Араи. Зенко поднесе извиненията си с обяснението, че е принуден да ги остави насаме, но че отново ще се присъедини към тях за обяда.
	След като той си тръгна, настъпи мълчание. Минору остави четчицата си. Коно рече:
	— Трябва да изясня един деликатен въпрос. Може би ще е по-добре да разговарям с владетеля Отори насаме.
	Такео повдигна вежди и отвърна:
	— Моят хронист ще остане — след което даде знак на другите да напуснат помещението.
	Щом те си тръгнаха, известно време Коно остана безмълвен. Когато заговори, гласът му бе по-топъл, а маниерът му — не така превзет.
	— Искам владетелят Отори да знае, че аз съм просто един пратеник. Не храня вражда към вас. Знам твърде малко от историята между нашите две семейства… печалното стечение на обстоятелствата около владетелката Ширакава… но действията на баща ми често плашеха майка ми, докато беше жива, както и мен. Трудно ми е да повярвам, че не е имал вина за случилото се…
	„Не е имал вина? — помисли си Такео. — Вината е била изцяло негова — страданията на съпругата ми, обезобразяването й, убийството на Амано Тензо, безсмисленото посичане на първия ми кон Раку, всички онези, които загинаха в битката по време на отстъплението.“ Не каза нищо.
	Коно продължи:
	— Славата на владетеля Отори се е разпространила из Осемте острова и е стигнала до самия император. Негово божествено величество и дворът му се възхищават на начина, по който донесохте мир на Трите провинции.
	— Поласкан съм от техния интерес…
	— Жалко, че всичките ви големи постижения така и не получиха одобрението на императора — Коно се усмихна с привидна любезност и разбиране. — И че произтичат от незаконната смърт — няма да стигна толкова далеч, че да я нарека убийство — на официалния представител на императора в Трите провинции Араи Дайичи.
	— Владетелят Араи намери смъртта си също както баща ви в голямото земетресение.
	— Както разбрах, владетелят Араи е бил застрелян от един от поддръжниците ви — от пирата Терада Фумио, известен престъпник. Земетресението е било причинено от ужаса на Небесата, породен от един такъв предателски акт срещу върховен господар — ето какво смятат в столицата. Има и други неизяснени смъртни случаи от онова време, които живо интересуват императора — например за владетеля Ширакава се говори, че е загинал от ръката на някой си Кондо Киичи, който е бил на служба при вас и който е замесен и в смъртта на баща ми.
	Такео отвърна:
	— Кондо умря преди години. Всичко това е минало. В Трите провинции се смята, че Небесата са се намесили в наказанието на Араи и на владетеля Ширакава заради техните злодеяния и предателства. Араи току-що бе нападнал моите невъоръжени люде. Ако е имало някакво предателство, то е било от негова страна. _Земята поднесе онова, което Небето пожела._
	— Араи Зенко е бил очевидец на събитията, а човек с неговата честност няма да тръгне да изопачава истината — заяви иронично Коно. — Моето неприятно задължение е да уведомя владетеля Отори, че тъй като вие никога не сте искали позволението на императора или неговото одобрение, не сте изпращали налог, нито сте му изказвали почитанията си, управлението ви е незаконно и от вас се очаква да се откажете от властта си. Животът ви ще бъде пощаден, ако се оттеглите в изгнаничество на някой самотен остров за остатъка от дните си. Потомственият меч на клана Отори трябва да бъде върнат на императора.
	— Недоумявам как смеете да носите подобно съобщение — отвърна Такео, прикривайки своя потрес и гняв. — Благодарение на моето управление в Трите провинции днес царят мир и благоденствие. Нямам намерение да отстъпвам управлението, докато дъщеря ми не порасне достатъчно, за да ме наследи. Имам добрата воля да вляза в съглашение с императора и с всеки друг, който се обърне към мен с мир; баща съм на три дъщери и съм готов да уредя техните бракове, ръководен от политически съображения. Няма обаче да отстъпя пред заплахи.
	— Никой не е смятал, че ще го сторите — изрече глухо Коно с непроницаемо изражение.
	Такео попита:
	— Защо се появявате тъй внезапно точно сега? Къде беше интересът на императора преди години, когато Ийда Садаму грабеше Трите провинции и изтребваше народа си? Нима Ийда е действал с Божественото одобрение? — с крайчеца на окото си видя, че Минору направи леко движение с глава, и се опита да обуздае гнева си. Естествено, Коно се надяваше да го вбеси, да го предизвика да направи изявление на открито неподчинение, което да бъде изтълкувано като по-нататъшен бунт. „Зад всичко това стоят Зенко и Хана, помисли си. Но трябва да има и друга причина, поради която те… и императорът… дръзват да предприемат действия срещу мен. Каква слабост им дава сили и увереност? Какви предимства смятат, че притежават?“ — Не възнамерявам да проявявам неуважение към императора — поде по-предпазливо. — Божественият е тачен навсякъде на Осемте острова заради усилията му да постигне мир. Без съмнение целта му не е да започне война срещу собствения си народ, нали?
	— Едва ли владетелят Отори е научил последните новини — рече Коно с нотка на печал. — Императорът е назначил нов генерал — потомък на една от най-старите фамилии на Изтока, владетел на много провинции и предводител на десетки хиляди воини. Мирът за императора е по-важен от всичко, но той не може да опрости престъпни деяния, а сега вече разполага и със силна десница, с която да налага възмездие и справедливост.
	Думите, изречени тъй благо, притежаваха жилото на оскърбление и Такео почувства, че го залива гореща вълна. Струваше му се почти непоносимо да бъде обявен за престъпник — кръвта му на Отори се разбунтува срещу подобно твърдение. При все това години наред бе посрещал предизвикателства и уреждал спорове с мъдри преговори и умела дипломация. Вярваше, че тези методи нямаше да го подведат и сега. Остави думите и оскърблението да минат покрай него, възвърна самообладанието си и взе да обмисля какъв да бъде отговорът му.
	Значи имат нов военачалник. Как така не съм разбрал за него? Къде е Таку, когато се нуждая от него? Къде е Кенджи?
	Допълнителното въоръжение и хора, които Араи подготвяше — възможно ли бе да са в подкрепа на тази нова заплаха? Оръжията… ами ако са пушки? Какво би станало, ако вече пътуват към Източната провинция?
	— Вие сте тук като гост на моя васал Араи Зенко — рече той накрая. — По тази причина сте и мой гост. Смятам, че трябва да удължите престоя си на Запад, да посетите имението на своя покоен баща и да се върнете с владетеля Араи в Кумамото. Ще пратя да ви повикат, когато съм готов с отговора за императора за това, къде ще отида, ако трябва да се откажа от управлението, и как най-добре бих могъл да запазя мира.
	— Повтарям, аз съм само пратеник — каза Коно и се поклони с привидна искреност.
	Зенко се върна, след което бе поднесен обяд. Макар че блюдата бяха изобилни и вкусни, Такео почти не се докосна до тях. Разговорът течеше с мнима лекота и вежливост. Когато приключиха, Зенко отведе Коно в стаите за гости. Джун и Шин, които чакаха на верандата, станаха и безмълвно последваха Такео в личните му помещения.
	— Владетелят Коно да не напуска тази къща — рече той. — Джун, сложи стражи на портите. Шин, незабавно отнеси инструкции на пристанището. Владетелят Коно трябва да остане на Запад, докато не му дам писмено разрешение да се върне в Мияко. Същото се отнася за владетелката Араи и за синовете й.
	Братовчедите си размениха погледи, но единствените им думи бяха:
	— Да, владетелю Отори.
	— Минору — обърна се Такео към своя хронист. — Иди с Шин на пристанището и събери подробности за всички отплаващи кораби, особено за онези, чийто курс е към Акаши.
	— Разбрах — отвърна Минору. — Ще се върна възможно най-бързо.
	Такео се настани на верандата и се вслуша в промяната, която настъпи в атмосферата на къщата, след като нарежданията му бяха изпълнени — в тропота от стъпките на стражите, настоятелните и резки заповеди на Джун, напрегнатото суетене на прислужниците и приглушените им коментари, възклицанието на Зенко, съветите на Хана, поднесени с тих глас. Когато Джун се върна, Такео му нареди да застане пред личните му помещения и да не позволява никой да го безпокои. После се прибра вътре и прегледа описанието на срещата, което бе направил Минору, докато чакаше завръщането на хрониста си.
	Буквите върху листа пред него го връхлетяха строги и безмилостни, изписани с почти безупречния почерк на Минору: _изгнание, престъпник, незаконен, предателство_.
	Той положи усилие да овладее гнева, провокиран от тези обиди, давайки си сметка, че Джун се намира на по-малко от три крачки от него. Достатъчно бе да изрече една-единствена заповед — и те всички щяха да са мъртви: Коно, Зенко, Хана, децата… тяхната кръв щеше да отмие унижението, което чувстваше, че прониква в костите му и разяжда жизнените му органи. После щеше да атакува императора и неговия генерал още преди края на лятото, да ги изтласка обратно в Мияко и да опустоши столицата. Едва тогава гневът му щеше да се уталожи.
	Затвори очи и пое дълбоко дъх, спомняйки си един друг военачалник, който бе убивал, за да изличи оскърбленията, и който бе започнал да обича самия акт на убиването, видя колко лесно можеше да поеме по същия път и да стане като Ийда Садаму.
	Съзнателно се отърси от обидите и унижението, като си каза, че неговото управление е ръкоположено и благословено от Небето — видя го в присъствието на _хоо_, в доволството на народа си. Отново стигна до решението, че ще избягва кръвопролитие и война, докато е възможно, и че няма да предприема никакви действия, преди да чуе мнението на Каеде и останалите си съветници.
	Взетото решение бе подложено на проверка незабавно, когато Минору се върна от регистратурата на пристанището.
	— Подозренията на владетеля Отори се оказаха основателни — рече той. — Изглежда, един кораб е заминал за Акаши, използвайки прилива от предишната нощ, но удостоверението за огледа на товара му не е попълнено. Шин убеди началника на пристанището да разследва случая — Такео присви очи, но остана безмълвен. — Владетелят Отори не бива да се тревожи — продължи Минору, опитвайки се да го успокои. — На Шин почти не му се наложи да употребява сила. Разбра се кои са отговорни за случилото се: митническият служител, позволил на кораба да отплава, и търговецът, уредил товара. И двамата са задържани и очакват да решите съдбата им — той сниши глас: — Никой от тях не призна какъв е товарът.
	— Трябва да подозираме най-лошото — отвърна Такео. — Защо иначе ще се избягват процедурите на оглед? Но не говори за това открито. Трябва да се опитаме да ги върнем, преди да са стигнали Акаши.
	Минору се усмихна.
	— Имам за вас и добри новини. Корабът на Терада Фумио стои на рейд. Докато настъпи приливът довечера, ще бъдат в Хофу.
	— Дошъл е точно навреме — възкликна Такео и тутакси духът му се ободри.
	Фумио бе един от най-старите му приятели, който заедно с баща си надзираваше флота от корабите, с които Отори извършваха търговия и охраняваха бреговата ивица. Беше заминал преди месеци заедно с доктор Ишида на едно от техните чести пътешествия с търговска и изследователска цел.
	— Кажи на Шин да отнесе съобщение на Фумио, че тази вечер може да има посещение. Няма защо да поясняваш повече, той ще разбере.
	Изпита искрено облекчение по няколко причини. Фумио щеше да разполага с последни сведения за императора. Ако можеше да тръгне незабавно, имаше реални шансове да настигне незаконния товар, а Ишида щеше да му предложи някакво лекарство, което да успокои засилващата се болка.
	— А сега трябва да говоря с баджанака си. Ако обичаш, помоли владетеля Зенко да дойде тук незабавно.
	Беше доволен, че нарушението на митничарите му предоставяше повод да порицае васала си. Зенко изрази дълбокото си съжаление за станалото и обеща лично да се погрижи за екзекуцията на виновниците, уверявайки го, че това е единичен случай, нищо обезпокоително, а просто проява на алчност и небрежност.
	— Надявам се да си прав — отвърна Такео — Искам да ми дадеш уверения за безспорната си вярност към мен — ти ми дължиш живота си, женен си за сестрата на съпругата ми; майка ти е моя братовчедка и отколешна приятелка. Държиш Кумамото и всичките си земи по моя воля и с мое разрешение. Вчера ми предложи един от синовете си. Приемам предложението ти. Всъщност ще взема и двамата; когато тръгна за Хаги, те ще ме придружават. Отсега нататък ще живеят със семейството ми и ще бъдат отглеждани като мои синове. Ще осиновя Сунаоми, ако ми останеш верен. Неговият живот и животът на брат му ще бъдат отнети при най-малък признак за нелоялност. Въпросът с брака ще бъде решен след време. Съпругата ти може да се присъедини към синовете си в Хаги, стига да желае, но съм сигурен, че ти ще искаш тя да остане с теб — докато говореше, Такео наблюдаваше внимателно изражението на Зенко, който бе свел очи и примигваше нервно.
	— Владетелят Такео трябва да знае, че верността ми към него е безспорна. Какво ви каза Коно, че ви накара да се съмнявате в мен? Спомена ли за някакви действия на Изток?
	„Не се прави, че не знаеш!“ Такео се изкушаваше да го предизвика направо, но реши, че времето за това още не е настъпило.
	— Няма да обсъждаме думите му, те не са важни. А сега, ето тук има свидетели — закълни се пред тях във вярност към мен.
	Зенко го стори, просвайки се в нозете му, но Такео си спомни как баща му Араи Дайичи бе дал дума да бъде в съюз с него само за да го предаде, и в решителния момент бе избрал властта пред живота на собствените си синове.
	„Синът едва ли е по-различен, помисли си той. Трябва да му заповядам да си отнеме живота.“ Но само при мисълта за подобен акт, за мъката, която щеше да причини на собственото си семейство, потръпна. „По-добре да продължа с опитите да го обуздавам, отколкото да го убивам. Колко по-лесно щеше да е, ако беше мъртъв!“
	Той пропъди тази мисъл и за пореден път се посвети на по-трудния и сложен път, далеч от измамната простота, предоставяна от отнемането на човешки живот. След като Зенко приключи със своите тържествени изявления, прилежно записани от Минору, Такео се оттегли в покоите си. Обяви, че се готви да вечеря сам и да си легне рано, а на сутринта да потегли за Хаги. Вече копнееше да се върне у дома, да лежи с жена си, да й открие сърцето си, да види дъщерите си.
	През целия ден дъждът ту спираше, ту почваше отново, но сега небето се проясняваше, а лекият южен вятър разпръсваше тежките облаци. Слънцето залязваше сред розовозлатисто зарево, от което множеството зелени багри в градината заискриха. На сутринта времето щеше да е хубаво, добър ден за пътуване и подходящ за вечерните дейности, които беше замислил.
	Той се изкъпа и се преоблече в лека памучна роба, все едно се готвеше да си ляга, хапна малко, но не пи вино, след което освободи всички слуги, като ги предупреди, че не желае да бъде безпокоен до сутринта. После успя да постигне състояние на покой седнал с кръстосани крака на постелката, затворил очи и отпуснал ръце със събран палец и показалец като в дълбока медитация. Настрои слуха си и се вслуша в звуците на къщата.
	Долавяше и най-малкия шум — тихия разговор на стражите при портите, бъбренето на прислужниците в кухнята, докато лъскаха съдовете и ги прибираха, лая на кучетата, музиката от пивниците около пристанището, несекващия ромон на вълните, шумоленето на листата и зова на совите откъм планината.
	Чу как Зенко и Хана обсъждат приготовленията за следващия ден, но разговорът им бе безобиден, сякаш двамата се бяха сетили, че той може да ги подслушва. В опасната игра, която бяха започнали, не можеха да рискуват да бъдат чути, разисквайки стратегията си, особено след като той смяташе да задържи синовете им. Скоро след това посрещнаха Коно за вечеря, но и тогава бяха не по-малко предпазливи — онова, което научи, бе свързано единствено със сезонните прически и модните одежди в двора, с любовта на Коно към поезията и драмата и с упражняваните от благородниците спортове ритане на топка и стрелба по кучета.
	Разговорът постепенно се оживи — също като баща си Зенко обичаше виното. Такео стана и се преоблече, навличайки избеляла безлична роба, подобна на онези, които понякога носеха търговците. Когато мина покрай Джун и Шин, седнали както винаги пред вратата, Джун повдигна вежди, но Такео поклати леко глава. Не искаше никой да знае, че е излязъл от къщата. Щом стигна до стъпалата в градината, нахлузи сламени сандали, стана невидим и премина през все още отворените порти. Кучетата го проследиха с поглед, но стражите не го забелязаха. „Бъдете признателни, че не пазите портите на Мияко, рече той мислено на кучетата. Че там щяха да ви надупчат със стрели от любов към спорта.“
	При един тъмен ъгъл недалеч от пристанището, все така невидим, той потъна в сенките и се появи отново, предрешен като търговец, окъснял след някаква работа в града, нетърпелив да разсее умората с няколко питиета в компанията на приятели. Въздухът бе пропит с мирис на сол, на съхнеща риба и водорасли върху стойки на брега, на печена риба и октопод от гостилниците. Фенери осветяваха тесните улици, а зад тънките прегради запалените лампи хвърляха оранжево сияние.
	На пристанището, опрели странично бордове, се търкаха един в друг дървени кораби и поскърцваха, поклащани от вълните на прилива; водата се плискаше в корпусите им, а масивните им мачти чернееха на фона на обсипаното със звезди небе. В далечината Такео различи островите на Обкръженото море; зад назъбените им очертания се забелязваше бледото сияние на изгряващата луна.
	До кола, на който бе привързан един по-голям кораб, гореше мангал. Използвайки местното наречие, Такео викна към мъжете, клекнали край него. Те печаха парчета сушен морски охлюв и си подаваха стъкленица вино.
	— Терада на този кораб ли пристигна?
	— Да — отвърна един от тях. — Сега яде в „Умедая“.
	— Да не си се надявал да видиш кирина*? — попита другият. — Господарят Терада го е скрил някъде на безопасно място, докато го покаже на нашия върховен господар, владетеля Отори.
	[* Митично животно, подобно на змей, кон и лъв, което според преданията съпровожда светците и носи късмет (яп.). — Б.пр.]
	— Кирина ли? — Такео бе озадачен. Какво ли бяха намерили на Голямата земя Терада и Ишида?
	— Трай си, нали е тайна — упрекна своя другар първият. — А ти плещиш пред всички!
	— Ама това е кирин! — възкликна другият. — То си е истинско чудо да го видиш жив! И не доказва ли, че владетелят Отори е по-мъдър и справедлив от всички? Първо свещената птица _хоо_ се върна в Трите провинции, а сега се появи и кирин! — той отпи голяма глътка вино и подаде стъкленицата на Такео. — Пийни за кирина и за владетеля Отори!
	— Е, благодаря — рече с усмивка Такео. — Може и да го зърна някой ден.
	— Пръв трябва да го види владетелят Отори!
	Отдалечи се от тях, без да престава да се усмихва; острата напитка, както и добронамереността на мъжете го разведриха и повдигнаха духа му. „Едва когато почна да чувам само упреци към владетеля Отори, ще се откажа от управлението, си рече. Но не и преди това, не и за десетима императори и техните генерали.“


>	Седма глава

	„Умедая“ беше гостилница, която се намираше между пристанището и основната част на града и една от множеството ниски дървени постройки, които гледаха към реката. От двете й страни растяха върби, а на колоните на верандата и на плоскодънните лодки, завързани пред нея, които пренасяха бали с ориз, просо и други селскостопански продукти от вътрешността до морето, бяха окачени фенери. Много клиенти седяха отвън, доволни от промяната във времето или загледани в красивия диск на луната, който се отразяваше със сребристи отблясъци в надигащия се прилив.
	— Добре дошли! Добре дошли! — викнаха слугите, щом Такео отгърна завесите на гостилницата.
	Той назова името на Терада и го отведоха в един ъгъл на вътрешната веранда, където Фумио енергично поглъщаше порция задушена риба, говорейки между хапките. Беше в компанията на доктор Ишида, който се хранеше със същата охота и го слушаше, леко усмихвайки се. Редом с него седяха и неколцина от хората на Фумио, някои от които Такео познаваше.
	В прикритието на сенките няколко мига Такео се взираше внимателно в старите си приятели, докато прислужничките се суетяха наоколо с подноси храна и стъкленици с вино. Със закръглените си бузи Фумио изглеждаше по-здрав от всякога, макар че на слепоочието му се открояваше нов белег. За разлика от него Ишида бе някак остарял и измършавял и имаше жълтеникава кожа и болезнен вид.
	Такео пристъпи към местата за сядане, но един от бившите пирати тутакси скочи и му препречи пътя, вземайки го за дребен търговец. След миг на объркване и изненада Фумио се изправи, бутна своя човек настрани, прошепвайки: „Това е владетелят Отори“, и прегърна Такео.
	— Хем те очаквах, а пак не те познах! — възкликна. — Винаги се сепвам, не мога да ти свикна.
	Доктор Ишида се усмихна широко:
	— Владетелю Отори!
	Той викна към една от прислужничките да донесе още вино и Такео се настани до Фумио и срещу лекаря, който се взираше в него на приглушената светлина.
	— Някакви неприятности? — попита Ишида, след като тримата вдигнаха наздравица и отпиха.
	— Трябва да обсъдим няколко неща — отвърна Такео.
	Фумио даде знак с глава и хората му се преместиха на друга маса.
	— Имам подарък за теб — рече на Такео. — Ще те разсее и ще забравиш неприятностите. Опитай се да познаеш какъв е! Надхвърля и най-съкровеното ти желание!
	— Има едно нещо, което искам повече от всичко — отвърна Такео сериозно. — Ще ми се, преди да склопя очи, да видя кирин.
	— Аа, значи са ти казали. Негодници. Ще им изтръгна езиците!
	— Казаха го на някакъв дребен търговец — рече Такео през смях. — Не ги наказвай. Истина ли е?
	— И да, и не — отвърна Ишида. — Разбира се, не е истински кирин, кирина го има само в приказките, а това е истинско животно. Но е най-необикновеният звяр и прилича на кирин повече от всичко, което съм виждал на този свят.
	— Ишида е влюбен в него — каза Фумио. — Прекарва часове наред в компанията му. По-зле е от теб и онзи твой стар кон… как му беше там името?
	— Шън — отвърна Такео. Шън бе умрял от старост предишната година; никога нямаше да има друг като него.
	— Не можеш да яздиш това същество, но може би ще измести Шън в чувствата ти — рече Фумио.
	— Нямам търпение да го видя. Къде е?
	— В храма Дайфукуджи; намериха му там една тиха градина с висок зид. Ще те заведем утре. А сега, след като ни развали изненадата, можеш да ни разкажеш и за неприятностите си — Фумио наля още вино.
	— Какво знаеш за новия генерал на императора? — попита Такео.
	— Ако ме беше попитал преди седмица, щях да ти отговоря: „Нищо“, тъй като отсъствахме половин година, но се върнахме през Акаши, а всички в свободния град не спират да говорят за него. Казва се Сага Хидеки, по прякор Ловеца на кучета.
	— Ловеца на кучета?
	— Обичал да ги отстрелва и разправят, че бил ненадминат. Изкусен с коня и лъка, блестящ стратег. Господства на Източните острови, а се говори, че имал амбицията да завладее всичките Осем острова. Наскоро получил назначение от императора да предвожда битките на негово божествено величество и да громи враговете му, за да постигне тази цел.
	— Изглежда, аз съм сред враговете му — рече Такео. — Днес ме посети Коно, синът на владетеля Фудживара, за да ме уведоми. Очевидно императорът ще предяви към мен искане да се откажа от властта, ако не — ще прати срещу мен своя Ловец на кучета.
	При споменаването на Фудживара Ишида пребледня.
	— Сериозни неприятности — рече той глухо.
	— В Акаши не се говореше за това — отбеляза Фумио. — Явно още не се е разчуло.
	— Имаше ли някакви признаци, че в града се продават пушки?
	— Не, точно обратното. Неколцина търговци се обърнаха към мен и ме попитаха за оръжия и селитра с надеждата да заобиколят забраната на Отори. Трябва да те предупредя, че предлагаха огромни суми. Ако генералът на императора се готви за война с теб, най-вероятно се опитва да се снабди с оръжие, а за тези пари рано или късно някой ще им го осигури.
	— Опасявам се, че вече са на път да го сторят — рече Такео и разказа на Фумио за подозренията си към Зенко.
	— Имат по-малко от ден преднина — отбеляза Фумио, пресуши чашата си и се изправи. — Можем да им пресечем пътя. Искаше ми се да видя изражението ти, когато ти покажа кирина, но Ишида ще ми го опише. Задръж владетеля Коно в Западната провинция, докато се върна. Преди да се подсигурят срещу пушките, няма да те предизвикат на бой. Но веднъж снабдят ли се с огнестрелно оръжие… те разполагат с повече ресурси, желязна руда и ковачи, а и с повече хора от нас. Вятърът духа на запад — ако тръгнем сега, ще хванем прилива.
	Той викна на придружителите си и те също станаха, натъпкаха последните хапки в устата си, пресушиха чашите с вино и с неохота се сбогуваха с момичетата. Такео им даде името на кораба.
	Фумио бе тръгнал тъй бързо, че двамата дори нямаха време да се сбогуват. Такео остана с Ишида.
	— Фумио не се е променил — каза той, развеселен от незабавните действия на приятеля си.
	— Винаги е такъв — отвърна Ишида. — Като вихрушка, не се спира — лекарят наля още вино и отпи жадно. — Вълнуващ спътник, но изтощителен.
	Двамата разговаряха за пътешествието, след което Такео му разказа последните вести за семейството си, към което Ишида неизменно проявяваше най-жив интерес, тъй като от петнайсет години бе женен за Муто Шизука.
	— Болката ви май се е засилила? — попита лекарят. — Личи по лицето ви.
	— Да, от влажното време се влошава, даже понякога ми се струва, че има някакъв остатък от отровата, която се задейства. Често раната под белега изглежда възпалена. И тогава почва да ме боли цялото тяло.
	— Ще ви прегледам, когато останем насаме.
	— Можете ли сега да тръгнете с мен?
	— Получих солидна доставка корени от Шин и ново приспивателно, приготвено от мак. За щастие са тук, с мен — отбеляза Ишида и вдигна един платнен вързоп и малко дървено сандъче. — Добре, че не ги оставих на кораба. Щяха вече да са на половината път до Акаши и нямаше да са ви от полза — в гласа му прозвуча безрадостна нотка. Такео предположи, че той ще продължи, но след миг неловко мълчание докторът, изглежда, успя да си възвърне самообладанието и събра нещата си, казвайки весело: — А после трябва да видя как е киринът. Тази вечер ще нощувам в Дайфукуджи. Животното свикна с мен и даже ме обикна, не искам да се изнервя от отсъствието ми.
	От известно време Такео долавяше нестройни звуци откъм вътрешността на гостилницата. Някакъв мъж говореше на езика на чуждоземците, а женски глас превеждаше думите му. Този глас предизвика интереса му, тъй като изговорът звучеше с напевността на Изтока, макар че жената говореше на местното наречие, а и в интонацията й имаше нещо, което му бе познато.
	Когато прекосиха вътрешното помещение, той разпозна чуждоземеца — беше онзи, когото наричаха Дон Жоао. Беше сигурен, че никога не бе виждал жената, коленичила до него, при все това имаше нещо…
	Докато разсъждаваше коя би могла да е, мъжът забеляза Ишида и го извика. Ишида бе популярен сред чужденците и прекарваше часове наред в компанията им — обменяше медицински познания, информация за лечение и билки и сравняваше техните обичаи и език.
	Дон Жоао се бе срещал с Такео няколко пъти, но винаги в официална обстановка и сега не пролича да го е познал. Чуждоземецът явно се радваше да види лекаря и му се щеше да седне с него, за да си говорят, но Ишида се извини с неотложната нужда на свой пациент. Жената, на видима възраст около двайсет и пет, впери поглед в Такео, но той нарочно остана с извърнато встрани лице. Тя преведе думите на Ишида — очевидно владееше свободно езика на чуждоземците — и отново насочи поглед към Такео; изгледа го внимателно, сякаш също като него имаше чувството, че го познава отнякъде. Сетне сепнато вдигна ръце към устата си; ръкавът се плъзна надолу и откри кожата над китките й, гладка и смугла, тъй подобна на неговата, тъй подобна на майчината му.
	Шокът бе толкова завладяващ, че помете самообладанието му и го превърна в някогашното уплашено преследвано момче. Жената ахна и прошепна:
	— Томасу?
	Очите й се наляха със сълзи. Цялата трепереше от вълнение. Той си спомни момиченцето, което плачеше по същия начин заради умряла птичка или загубена играчка. През всичките тези години си я бе представял безжизнена, лежаща бездиханна до мъртвата им майка и по-голямата им сестра… имаше техните благи едри черти и неговата кожа. Произнесе името й за първи път от шестнайсет години:
	— Мадарен!
	От съзнанието му тутакси изчезна всичко друго — заплахата от Изток, мисията на Фумио да върне тайно извозените пушки, Коно, болката, киринът. Можеше само да се взира в своята сестра, която бе смятал за мъртва; животът му сякаш се стопи и изчезна. Всичко, което съществуваше в паметта му, бе детството му, семейството му.
	Ишида попита:
	— Господарю, добре ли сте? Призля ли ви? — после припряно нареди на Мадарен: — Кажи на Дон Жоао, че ще се видя с него утре. Прати ми вест в Дайфукуджи.
	— Ще дойда там утре — рече тя, без да откъсва поглед от Такео.
	Той възвърна самообладанието си:
	— Не можем да говорим сега. Ще дойда в Дайфукуджи, чакай ме там.
	— Нека Той те благослови и закриля — промълви тя, изричайки молитвата на Скритите при раздяла. Макар че по негово нареждане Скритите вече бяха свободни да тачат своя бог открито, той все още се стъписваше, когато виждаше наяве онова, което някога бе дълбока тайна, точно както кръстът, който Дон Жоао носеше на гърдите си, му се струваше скандална показност.
	— Вие сте по-зле, отколкото смятах! — възкликна Ишида, когато се озоваха навън. — Да пратя ли за паланкин?
	— Не, разбира се! — отвърна рязко Такео и пое дълбоко дъх. — Просто вътре бе твърде задушно. А и виното ми дойде в повече.
	— Изживяхте някакъв ужасен шок. Познавате ли тази жена?
	— От дълго време. Не знаех, че превежда за чуждоземците.
	— Виждал съм я с тях, но не и напоследък, нали ме нямаше с месеци — градът все повече утихваше, светлините гаснеха една след друга, последните капаци се затваряха. Когато прекосиха дървения мост пред „Умедая“ и поеха по една от тесните улички към къщата, Ишида отбеляза: — Тя не ви разпозна като владетеля Отори, а като някой друг…
	— Както казах, познавам я от много отдавна, преди да стана Отори.
	Такео все още бе като зашеметен от срещата и склонен да се усъмни във видяното. Как бе възможно да е тя? Как бе възможно да е оцеляла от клането, в което цялото му семейство бе унищожено, а селото им — опожарено? Със сигурност не бе само преводачка на Дон Жоао — личеше си от начина, по който чужденецът я гледаше, докосваше… Само най-изпадналите проститутки се съгласяваха да спят с варварите независимо какви суми им предлагаха. Настръхна, като си помисли какъв може да е бил животът на сестра му. И все пак тя го бе назовала по име. А и той я беше познал.
	При последната къща преди портите на резиденцията си дръпна Ишида в прикритието на сенките.
	— Изчакай малко тук. Трябва да вляза вътре незабелязано. После ще наредя на стражите да те пуснат.
	Портите вече бяха затворени, но той втъкна дългите поли на робата в пояса си и се изкатери с лекота по зида, макар че при приземяването от другата страна болката запулсира отново. Стана невидим и се промъкна през смълчаната градина, мина покрай Джун и Шин и се озова в стаята си. Бързо се преоблече в нощната си роба и викна да му донесат лампи и чай, след което прати Джун да нареди на стражите да пуснат Ишида.
	Лекарят пристигна; двамата си размениха радостни поздрави, все едно не се бяха виждали от години. Прислужницата наля чай и донесе още топла вода, а после Такео я отпрати. Смъкна копринената ръкавица от болната ръка и Ишида премести лампата по-близо, за да може да вижда добре. Натисна внимателно белега, опипа осакатените някогашни пръсти. Прорасналата тъкан затрудняваше движението им.
	— Можете ли да пишете с тази ръка?
	— Донякъде. Подкрепям я с лявата — той показа на Ишида. — Мисля, че все още мога да си служа с меча, но от дълги години не съм имал причина да го правя.
	— Не изглежда възпалена — заключи Ишида. — Утре ще опитам с иглотерапия, а засега това ще ви помогне да заспите — докато приготвяше отварата, добави приглушено: — Често давах от тази смес на съпругата ви, докато живееше при Фудживара. Страх ме е да се срещна с Коно… Настръхвам при самия спомен за баща му, при мисълта, че синът лежи някъде тук в тази къща. Питам се дали синът прилича на баща си.
	— Никога не съм виждал Фудживара…
	— Късметлия! На мен целият ми живот мина в подчинение на капризите и заповедите му, в съобразяване с интересите му… Карал ме е да върша и жестокости… А иначе се държеше вежливо и изискано, насърчаваше изследванията и пътуванията ми, позволяваше ми да ползвам невероятната му библиотека… Като си помисля на какви неща съм бил свидетел в дома му… И наивно вярвах, че ще остана извън обсега на извратените му желания… — той млъкна. Изсипа нервно врялата вода върху сухите билки. От тях се издигна лек мирис на лятна трева, ароматен и успокоителен.
	— Каеде не ми е разказвала много за онзи период — рече Такео тихо.
	— Само земетресението ни спаси. Никога през живота си не бях изпитвал подобен ужас, макар че съм се сблъсквал с много опасности — морски бури, корабокрушения, пирати, диваци… Вече бях паднал в нозете му и го бях помолил да ми позволи да отнема живота си със собствените си ръце. Той се престори на съгласен, играейки си със страховете ми. И до днес понякога го сънувам в кошмарите си. Не, той не бе човек, а демон, абсолютното зло, въплътено в благородник — Ишида млъкна, потънал в спомени. — Кучето ми виеше — рече той едва чуто. — Чувах го как вие. Винаги ме предупреждаваше по този начин за земетресения. Улових се, че се питам дали ще има кой да се грижи за него — той взе купичката и я подаде на Такео. — Дълбоко съжалявам за ролята, която изиграх в затворничеството на съпругата ви.
	— Всичко това е минало — Такео пое купичката и я пресуши с признателност.
	— Но ако синът прилича по нещо на бащата, ще ви стори само зло. Бъдете бдителен!
	— Хем ме упояваш, хем ме предупреждаваш да бъда нащрек — усмихна се Такео. — Може би трябва да се примиря с болката… тя поне ме държи буден.
	— Ще остана с вас…
	— Не, киринът има нужда от теб. Толкова хора ме охраняват. Засега не ме грози опасност.
	Той прекоси градината заедно с Ишида, проводи го до портите и с облекчение установи, че болката като по чудо бе намаляла. Не лежа дълго буден — само колкото да прехвърли наум удивителните събития от този ден. Коно, недоволството на императора, Ловеца на кучета, киринът, сестра му Мадарен — метреса на чуждоземец, една от Скритите и сестра на владетеля Отори…


>	Осма глава

	Внезапната поява на Томасу, когото от дълги години смяташе за мъртъв, бе не по-малко шокираща за жената, която някога се бе казвала Мадарен — често срещано име сред Скритите. Име, което тя почти не помнеше, защото скоро бе заменено от друго — бе й го дала жената, на която войникът на Тохан я бе продал. Той бе сред мъжете, участвали в насилването и убийството на майка й и на сестра й, но Мадарен нямаше ясен спомен за това — помнеше само летния дъжд, миризмата на конска пот и тежката ръка на онзи мъж, който я бе метнал върху седлото зад себе си. А също и миризмата на дим. Отначало, когато бе лумнал пожарът, тя бе крещяла срещу връхлитащите коне и святкащите мечове, викайки Томасу. Също както предишната пролет, когато бе паднала в придошлия поток и се бе заклещила между хлъзгавите камъни. Тогава Томасу я бе чул откъм нивята и бе дотичал да я измъкне, като я гълчеше и я успокояваше. Ала този път брат й го нямаше и никой не бе откликнал на писъците й, никой не й се бе притекъл на помощ.
	Много деца, далеч не само от Скритите, бяха страдали по същия начин, докато Ийда Садаму бе управлявал в чернокаменната си крепост в Инуяма. Положението не бе станало по-различно и когато Араи бе превзел Инуяма. Някои оцеляха и пораснаха. Мадарен бе една от тях, една от множеството млади жени, които обслужваха класата на воините, ставаха прислужници, слугини, готвачки или проститутки в домовете за удоволствия. Нямаха семейства и по тази причина никой не ги закриляше. Мадарен работеше за жената, която я бе купила. Вършеше най-черната работа, сутрин ставаше по-рано от всички, още преди първи петли, и не можеше да си легне, преди да си тръгнеше последният клиент. Мислеше си, че изтощението и гладът са притъпили сетивата й за всичко, което я заобикаляше, но когато стана жена и за кратко се почувства привлекателна и желана по начина, по който са желани девойките, осъзна, че през цялото време се бе учила от по-големите момичета, като ги наблюдаваше и слушаше, и бе натрупала знания и мъдрост, без да го осъзнава, по тяхната любима… и всъщност единствена тема — мъжете, които ги посещаваха.
	Домът за удоволствия бе вероятно най-мизерният в Инуяма, намираше се далеч от крепостта в една от забутаните улички между главните булеварди, където, построени наново след пожара, се притискаха една в друга схлупени къщурки. Всички мъже имаха различни желания и предпочитания — дори носачите, черноработниците и чистачите на отходните ями. Мадарен се учеше. Скоро разбра, че жените за удоволствия са най-безвластните същества в града, по-безправни дори и от кучета. Разбра също, че изкуството на любовта е огромна сила. В началото й пробутваха мъже, които другите момичета избягваха, ала тя се възползваше от ситуацията, защото именно тези мъже бяха най-признателни и всеотдайни. Измъкваше подаръци от тях или понякога ги крадеше и накрая позволи на един обеднял търговец да я отведе в Хофу. Избяга от дома за удоволствия призори и се срещна с търговеца при забуления в мъгла кей, където двамата се качиха на първия отплаващ товарен кораб. Случи се така, че корабът превозваше кедрово дърво от горите на Източните провинции и мирисът му й напомни за Мино, за родното село. В съзнанието й внезапно изникнаха семейството й и онова странно полудиво момче, нейният брат, който вбесяваше и омайваше майка им. Сълзи напълниха очите й, когато приклекна зад дъските, а когато любовникът й се обърна да я прегърне, тя го отблъсна. Не беше трудно да го сплаши, а и той не постигна в Хофу повече, отколкото в Инуяма. Отегчаваше я и я изнервяше и накрая тя се върна към предишния си живот, отивайки в друг дом на удоволствията, който бе по-добра класа от предишния.
	След година-две започнаха да пристигат чуждоземците — смешнобради, със странен мирис, едри тела и светли очи. Мадарен съзря в тях много възможности и реши да се възползва. Хареса си един от варварите, който се казваше Дон Жоао, макар че според него я бе избрал той — чуждоземците бяха сантиментални и срамежливи, когато се стигнеше до нуждите на тялото. Искаха да се чувстват избраници пред жената дори когато си я купуваха. Плащаха добре със сребро; Мадарен успя да обясни на собственика на дома, че Дон Жоао иска само нея, и скоро вече не й се налагаше да спи с други.
	Първоначално единственият им общ език бе езикът на тялото — неговата похот, нейната способност да я удовлетворява. Чуждоземците си имаха преводач — един рибар, измъкнат от водата от някакъв техен сънародник след корабокрушение и отведен в базата им на Южните острови, тъй като те самите идваха от някаква земя далеч на Запад — човек можел да плава цяла година с вятър в платната и пак да не я достигне. Рибарят бе научил езика им и понякога ги придружаваше до дома на удоволствията. От речта му ставаше ясно, че е необразован и произхожда от простолюдието, при все това връзката му с чуждоземците му предоставяше положение и власт. Варварите изцяло зависеха от него, той бе техният вход към сложния нов свят, който бяха открили и от който се надяваха да спечелят богатство и слава, затова вярваха на всяка негова дума дори когато ги лъжеше.
	„Бих могла да притежавам част от тази власт, той с нищо не е по-добър от мен“, помисли си Мадарен. Започна да полага усилия да разбира Дон Жоао и го насърчаваше да я учи. Езикът бе труден, изпълнен с трудни звукове, свързани отзад напред. Всичко си имаше род — тя не можеше да си представи причината, но вратата бе женска, мъглата — също; подът и вятърът бяха мъжки… но това я заинтригува и когато заговори на новия език на Дон Жоао, имаше чувството, че се превръща в друг човек.
	Постепенно започна да говори с по-голяма лекота. Дон Жоао така и не научи повече от няколко думи от нейния език, но двамата вече разговаряха за по-съкровени неща. Така тя разбра, че той имал съпруга и деца в родната Португару, за които плачеше, щом се напиеше. Мадарен не обърна внимание на този факт, защото смяташе, че той повече няма да ги види. Те бяха толкова далеч, че й бе невъзможно да си представи живота им. Той говореше и за вярата си, и за своя Бог — Деус, и думите му, както и кръстът, който носеше на врата си, събудиха детските й спомени за семейната вяра и за ритуалите на Скритите.
	Дон Жоао говореше така разпалено за Деус и й разказваше за свещениците от неговата религия, които желаеха пламенно да посветят другите народи в тяхната вяра, че Мадарен се озадачи. Не помнеше почти нищо от вярванията на Скритите — сещаше се само, че бе крайно необходимо да крият религията си в пълна тайна. Понякога в паметта й изникваха неясни отгласи от молитвите и ритуалите, които семейството й практикуваше, смътно проблясваха откъслечни думи и жестове. Новият върховен господар на Трите провинции — Отори Такео, бе издал декрет, според който хората можеха да избират свободно кого да почитат, в какво да вярват и кому да се кланят, така че старите предразсъдъци постепенно взеха да отмират. В интерес на истината мнозина проявяваха интерес към религията на чуждоземците и дори изразяваха желание да се приобщят към нея, след като щеше да спомогне за развиването на търговията и за благоденствието на всички. Носеха се слухове, че навремето самият владетел Отори бил един от Скритите и че предишната владетелка на областта Маруяма — Маруяма Наоми — също изповядвала тяхната вяра, но на Мадарен тези твърдения й се струваха неправдоподобни — та нали владетелят Отори бе отнел живота на своите чичовци в знак на отмъщение? Нали владетелката Маруяма се бе хвърлила във водите на реката при Инуяма и сама бе отнела живота си? А Тайният Бог на Скритите забраняваше отнемането на живот, било то собствен, или чужд, било на мравка, или на риба.
	Изглежда, тъкмо там се криеше разликата между Тайния и Деус; Дон Жоао й бе казал, че вярващите в Деус са велики воини, и ако го бе разбрала правилно — тъй като често схващаше отделните думи, но не и целия смисъл, — излизаше, че Деус позволява, даже настоява в негово име да се използва насилие. Дон Жоао никога не се разделяше с оръжието си — дълго тънко острие в красива ножница, инкрустирана със злато и перли. Чужденецът непрестанно се хвалеше, че многократно е използвал меча си, и смело разказваше как за наказание или за изтръгване на информация е прилагал изтезания и инквизиции. Беше изненадан, че подобни действия са строго забранени в Трите провинции. Твърдеше, че изтезанията помагат за спасяването на душите. Последното й звучеше непонятно, защото не разбираше как така душите, които винаги са от женски род, независимо дали са на мъж или на жена, могат да бъдат спасени с мъки, а също и дали всички души, щом са жени, принадлежат като съпруги на Деус, който пък бе в мъжки род.
	— Когато свещеникът дойде, трябва да те покръсти — каза й Дон Жоао.
	Щом схвана смисъла, тя си спомни думите на майка си преди много години: „родена от водата“ и му каза своето водно име.
	— Мадалена! — повтори той слисан и направи кръстния знак във въздуха пред себе си.
	Дон Жоао проявяваше страстен интерес към Скритите и искаше да се срещне с повече от тях; тя реши да се възползва от това негово желание и двамата започнаха да се срещат с вярващи. Той задаваше множество въпроси и Мадарен ги превеждаше, а после и отговорите. Видя се с хора, които знаеха за нейното село и бяха чули за клането в Мино отпреди толкова години; те смятаха оцеляването й за чудо и заявяваха, че е била пощадена от Тайния с някаква специална цел. Мадарен се вкопчи пламенно в изгубената вяра от своето детство и зачака да й бъде разкрита мисията, за която бе предопределена.
	Точно тогава срещна Томасу. Тя знаеше, че по някакъв начин задачата й е свързана с него.
	Чуждоземците разбираха твърде малко от обноски и вежливост и Дон Жоао очакваше Мадарен да го придружава навсякъде, където ходеше, особено след като започна да зависи от нея за превода. Със същата непоколебима последователност, с която бе избягала от Инуяма и бе научила чуждия език, тя се впусна да изучава непознатото обкръжение — винаги коленичеше смирено зад чуждоземците и събеседниците им, говореше тихо и украсяваше превода си само когато думите не звучаха достатъчно вежливо. Често се озоваваше в домовете на различни търговци и си даваше сметка за подозрителните, изпълнени с презрение погледи, които й хвърляха техните съпруги и дъщери. Случваше се да попадне и на по-изискани места, наскоро дори бе гостувала в къщата на владетеля Араи. Струваше й се удивително, че един ден можеше да е в едно и също помещение с господаря Араи Зенко, а на следващия — в някоя рибарска гостилница, като „Умедая“. Беше се оказала права, осланяйки се на инстинкта си — бе научила езика на чуждоземците и той й бе осигурил достъп до част от тяхната власт и свобода. Част от тази власт тя упражняваше върху самите тях — те имаха нужда от услугите й и бяха започнали да разчитат на нея.
	Беше виждала доктор Ишида няколко пъти и като преводач бе участвала в дълги дискусии. Понякога Ишида носеше текстове и ги четеше, а Мадарен трябваше да ги превежда, тъй като не можеше нито да пише, нито да чете. Дон Жоао също й четеше от Светото писание и слушайки, тя разпознаваше части от молитви и благословии, останали в паметта й от детството.
	Онази вечер Дон Жоао забеляза Ишида и го повика с надеждата да си поговорят, но Ишида се извини с неотложната нужда на свой пациент. Мадарен предположи, че той има предвид своя спътник, и неволно отправи поглед към другия мъж. Зърна осакатената му десница и дълбоките бръчки между веждите му. Не го разпозна веднага, но сърцето й сякаш спря и после взе да блъска в гърдите й, сякаш цялото й същество в един миг бе разбрало, че са създадени от една и съща майка.
	Почти не мигна цялата нощ, почувства тялото на чуждоземеца непоносимо горещо до своето, затова се измъкна от постелята още преди разсъмване и пое покрай реката под върбите. Луната бе прекосила небето и сега бе увиснала на запад — огромна и бледа. Бе време на отлив и по оголената част от брега припкаха раци, чиито сенки приличаха на вкопчени в пясъка ръце. Мадарен не пожела да каже на Дон Жоао къде отива — не искаше да й се налага да мисли и да се изразява на неговия език. Прекоси тъмните улички и стигна до дома за удоволствия, където бе работила едно време, събуди прислужницата, уми се и се облече там; после седна тихо да пие чай до настъпването на утрото.
	Когато тръгна към Дайфукуджи, я връхлетяха съмнения — мъжът не е бил Томасу, тя се е припознала, всичко е било само сън, той нямаше да дойде; явно се е издигнал в обществото, сега е търговец… макар и далеч не преуспяващ… няма да иска да има нищо общо с нея. Не й се бе притекъл на помощ, бил е жив през цялото това време, но не бе пожелал да я подири. Вървеше бавно, без да усеща забързаната река край себе си, прииждаща от нахлуващия прилив, който размърдваше заспалите до брега лодки.
	Дайфукуджи гледаше към морето; червените му порти се виждаха отдалеч над вълните, посрещаха завръщащите се у дома моряци и търговци и им напомняха да отправят благодарности към Ебису*, че ги е закрилял по време на пътешествията им. Мадарен погледна с неприязън дърворезбата и статуите, понеже също като Дон Жоао бе започнала да вярва, че такива неща са омразни на Тайния и че са равносилни на преклонение пред дявола. Почуди се, че брат й бе избрал за срещата им такова място, изпита страх, че се е отказал от вярата им, плъзна ръка под робата си, за да докосне кръста, който Дон Жоао й бе дал, и осъзна, че вероятно това бе нейната мисия — да спаси Томасу.
	[* Божеството на рибарите и на сполуката. — Б.пр.]
	Влезе в храма и се спря досами портите в очакване — отчасти притеснена от песнопенията и камбанния звън, долитащи от вътре, отчасти очарована и омаяна от красотата на градината. Около изкуствените езера растяха перуники, а първите летни азалии бяха разцъфтели с яркочервени цветове. Слънцето почваше да прежуря и сянката на градината я привлече. Тя пое към задната част на главната постройка. Вдясно от нея се издигаха няколко стари кедрови дървета, всяко опасано с блещукащо сламено въже, а отвъд тях бял зид ограждаше една градина с много по-малки дървета, сигурно вишни, помисли си тя, макар че цветчетата им отдавна бяха окапали, заменени от свеж зелен листак. Неголяма тълпа от хора, предимно монаси с бръснати глави и жълтеникави роби, стояха извън стената и гледаха нагоре. Мадарен проследи погледите им и видя какво съзерцаваха — още някоя дърворезба, предположи тя отначало, изображение на някой аватар* или демон, — и тогава дърворезбата премига с дългите си клепачи, трепна с пъстрите си уши и прокара виолетовия си език по меката си бежова муцуна. Обърна главата си, увенчана с рога, и погледна благо към облещените монаси под дувара. Беше живо същество, но пък кое същество имаше врат, тъй дълъг, че да стърчи над манастирски зид?
	[* В хиндуизма — въплъщение на божество, особено на Вишну, в човешка, свръхчовешка или животинска форма; проявление или въплъщение на абстрактно понятие, архетип. — Б.пр.]
	Беше киринът.
	Докато се взираше в странното животно, се почувства замаяна — от умора, от преживявания, от безсъние. В този миг откъм главната порта на храма се разнесоха глъч и суетня и тя чу мъжки глас, който извика въодушевено:
	— Владетелят Отори е тук!
	Стъписана, тя падна на колене и отправи поглед към владетеля на Трите провинции, който тъкмо влизаше в градината, заобиколен от свита воини. Беше в официална лятна роба в кремаво и златно, с малка черна шапчица на главата, но тя видя осакатената ръка в копринената ръкавица, разпозна лицето и си даде сметка, че това е Томасу, нейният брат.


>	Девета глава

	Такео забеляза сестра си, коленичила смирено в сянката на дърветата, но не й обърна внимание. Ето, сега вече знаеше кой е брат й, и можеше сама да избере дали да остане, или да си тръгне. Искаше му се да остане, за да говори с нея насаме, но му се струваше по-вероятно, че ще си тръгне, ще избяга от него. Тогава той нямаше да я потърси, нямаше да рови в миналото…
	В този миг портата към оградената със зид градина се отвори и пред тях се появи киринът. Ишида го водеше на червено копринено въже, прикрепено към украсен с перли нашийник. Главата на доктора едва стигаше до туловището на кирина, ала животното го следваше доверчиво и в същото време величествено. Козината му бе бледокафеникава, осеяна с кремави шарки с големината и формата на човешка длан.
	Киринът надуши водата и проточи дългия си врат към изкуственото езеро. Ишида го остави да се приближи и да утоли жаждата си. За да пие, животното разкрачи краката си и се приведе. Малката тълпа от монаси и воини избухнаха във весел смях, тъй като странното същество изглеждаше така, сякаш се покланяше на владетеля Отори.
	Такео също му се зарадва. Приближи го и киринът му позволи да погали меката му козина, осеяна с удивителни шарки. Видимо не проявяваше страх, макар че предпочиташе да стои близо до Ишида.
	— Женски ли е или мъжки? — попита Такео.
	— Женски, струва ми се — отвърна лекарят. — Няма външни мъжки части и проявява повече нежност и доверие, отколкото бих очаквал от някой мъжкар с подобни размери. Но все още е много млад. Може би ще прояви някакви белези, когато порасне, и тогава ще бъдем сигурни.
	— Къде го намери?
	— В южната част на Тенджику. Но е дошъл от друг остров, още по на запад. Моряците разказват за огромен континент, където такива животни пасели на огромни стада заедно със слонове, огромни златни лъвове и розови птици. Мъжете били два пъти по-едри от нас, черни като лакирано дърво и толкова силни, че можели да огъват желязо с голи ръце.
	— А как го получи? Без съмнение такова същество няма цена?
	— Предложиха ми го вместо заплащане, задето излекувах местния владетел — отвърна Ишида. — Веднага си помислих за Шигеко и колко ще й хареса, тъй че го приех и уредих нужното, за да може да дойде с нас у дома.
	Такео се усмихна, мислейки за уменията на дъщеря си да се разбира с коне и за любовта, която изпитваше към всички животни.
	— Не беше ли трудно да го опазите жив? Какво яде?
	— За щастие пътуването към къщи бе спокойно и киринът го понесе добре. Очевидно в родината си яде листа от дърветата, но се радва също на трева, било то прясна, или суха, и на друга вкусна зеленина.
	— Ще може ли да върви до Хаги?
	— Вероятно ще трябва да го превозим по крайбрежието с кораб. Може да ходи с километри, без да се изморява, но не смятам, че ще бъде в състояние да прекоси планината.
	Когато престанаха да се радват и да се възхищават на кирина, Ишида го отведе обратно в ограждението и после отиде с Такео в храма, където се извършваше кратка церемония с молитви за здравето на кирина и на владетеля Отори. Такео запали тамян и свещи и коленичи пред статуята на божеството. Изпълни всичките необходими религиозни практики с почит и преклонение. Всякакви секти и вярвания бяха разрешени в Трите провинции, стига да не представляваха заплаха за обществения ред, и макар че не вярваше в никакъв бог, Такео признаваше потребността на хората от духовна основа на съществуването им и самият той споделяше тази нужда.
	След церемонията, в която бяха изразени почит и признателност както към Просветления — великия учител, така и към Ебису — морското божество закрилник, бе сервиран чай с бобени сладки и Такео, Ишида и игуменът на храма се позабавляваха заедно, разказвайки си истории и съчинявайки духовити стихове за кирина.
	Малко преди пладне Такео стана, каза, че за известно време ще се усамоти в градината, и пое покрай страничната част на главната постройка към по-малката зад нея. Жената бе все още там, търпеливо коленичила на същото място. Минавайки покрай нея, той направи леко движение с ръка в знак, че трябва да го последва.
	Постройката гледаше на изток; южната й част бе обляна в слънчеви лъчи, но в дълбоката сянка на извития покрив на верандата въздухът бе все още хладен. Двама млади монаси се бяха захванали да метат пода, но щом видяха владетеля Отори, се оттеглиха безмълвно. Такео седна на края на верандата. Дървото под него бе сребристосиво и топло. Дочу колебливите стъпки на Мадарен по чакълестата алея и долови ускореното й дишане. В градината чуруликаха врабчета, а откъм кедрите се носеше гукане на гълъби. Тя отново падна на колене, скривайки лице.
	— Няма защо да се боиш — рече той.
	— Не се боя — отвърна тя след миг мълчание. — Но не разбирам. Може би съм направила глупава грешка, ала владетелят Отори никога не би разговарял с мен насаме, ако това, което си мисля, не е истина.
	— Не си сгрешила, Мадарен — рече Такео. — Наистина съм брат ти. От толкова години никой не ме е наричал Томасу.
	Тя го погледна право в лицето, но той не срещна погледа й, а отвърна очи към дебелата сянка на близките дървета и към зида, зад който главата на кирина се поклащаше над керемидите като детска играчка. Осъзна, че спокойствието му изглежда като безразличие, и си даде сметка, че в гърдите й припламва сдържан гняв. Когато заговори, в гласа й звучеше почти явно обвинение:
	— Вече шестнайсет години ти си героят на тази страна, за тебе се говорят легенди, как може да си Томасу от Мино? Как съдбата те е издигнала до най-високата власт, докато мен ме препродаваха от един дом за удоволствия на друг?
	— Спаси ме владетелят Отори Шигеру; той ме осинови, направи ме свой наследник и пожела да се оженя за Ширакава Каеде, наследницата на Маруяма — това бяха най-опростените щрихи на невероятното и бурно пътуване, което го бе превърнало в най-могъщия човек в Трите провинции.
	Мадарен отбеляза с горчивина:
	— Видях те да коленичиш пред златистата статуя. А от разказите, които съм чувала, знам, че си отнемал живот.
	Такео кимна едва забележимо. Чудеше се какво ли щеше да поиска от него, какво би могъл да стори за нея и дали имаше нещо, което би могло да изцери разбития й живот.
	— Предполагам, че мама и сестра ни… — подхвана той с болка.
	— И двете са мъртви. Дори не знам къде лежат телата им.
	— Съжалявам за всичко, което си изстрадала — осъзна колко безстрастно и сковано звучаха думите му, явно бездната, която зееше между брата и сестрата, бе огромна. Нямаше начин, по който можеха да се приближат един към друг. Ако изповядваха една и съща религия, можеха да се помолят заедно, но сега вярата от детството, която някога ги бе обединявала, вече издигаше помежду им непреодолима преграда. Съзнанието за това го изпълни с мъка и жал. Наложи си да ги преглътне и да продължи: — Ако имаш нужда от нещо, можеш да се обърнеш към градските власти. Ще се разпоредя да получиш необходимата грижа. Но не мога да направя роднинството ни обществено достояние, затова не бива да го споменаваш пред никого.
	Видя, че думите му я засегнаха, и отново почувства прилив на жал.
	— Томасу — рече тя, — ти си ми брат, единственото ми семейство. Аз съм леля на децата ти. Освен това имам духовен дълг към теб. Грижа ме е за съдбата на душата ти. Не мога да наблюдавам безучастно как вървиш към ада!
	Той се изправи.
	— Няма друг ад — отвърна през рамо, докато се отдалечаваше — освен онзи, който хората си създават тук, на земята. Повече не се опитвай да се срещаш с мен.


>	Десета глава

	— И учениците на Просветления видели, че тигрите и малките им умират от глад — рече Шигеко с най-набожния си глас, — и без да мислят за собствения си живот, се хвърлили в пропастта, разбили се в камъните на дъното й и издъхнали. Така тигрите вече можели да ги изядат.
	Беше топъл следобед в началото на лятото и момичетата бяха получили нареждане да стоят вътре, докато жегата намалее. Известно време старателно се бяха упражнявали в писане, при което Шигеко бе показала своя елегантен и плавен почерк, но от монотонното жужене на цикадите и от горещия летен въздух им се доспа. Бяха станали рано, още преди изгрев-слънце, по хладно и сега малко по малко нозете им си починаха от скованата поза, в която бяха седели, за да пишат. Лесно убедиха Шигеко да развие свитъка с картини на животни и после да им разказва приказки. А всички хубави истории съдържат някаква поука, затова Шигеко заяви тържествено:
	— Това е примерът, който сме длъжни да следваме; трябва да предоставим собствения си живот за благото на всички живи същества.
	Мая и Мики си размениха погледи. Обичаха безрезервно по-голямата си сестра, но напоследък тя бе станала твърде нравоучителна.
	— Лично аз бих предпочела да съм от тигрите — рече Мая.
	— И да се нахраня с мъртвите ученици — съгласи се нейната сестра близначка.
	— Все някой трябва да изпълнява ролята на живите същества — възрази Мая, виждайки, че Шигеко се намръщи.
	Очите й искряха от тайно познание, което напоследък се случваше често. Току-що се беше върнала след няколкоседмичен престой в Кагемура — тайното селце на фамилията Муто, където вродените й способности на член на Племето бяха упражнявани и развивани. Сега беше ред на Мики. Близначките разполагаха с твърде малко време да се радват на взаимната си компания; не разбираха ясно каква бе причината за това, но знаеха, че е свързана с чувствата на майка им към тях. Тя не обичаше да ги вижда заедно. Еднаквата им външност я отблъскваше. От друга страна, Шигеко неизменно бе подвластна на тяхното очарование, винаги вземаше тяхната страна и ги защитаваше дори когато не можеше да ги различи.
	Момичетата не обичаха разделите, но бяха свикнали с тях. Шизука ги утешаваше, като ги уверяваше, че по този начин психичната връзка помежду им ще се засили. Както и стана. Ако на Мая й призлееше, Мики я поваляше треска. Понякога се срещаха в сънищата си; почти не можеха да направят разлика между случващото се в реалния свят и в онзи, другия.
	Светът на Отори предлагаше редица обезщетения — Шигеко, конете, красотата, която майка им създаваше навсякъде около себе си, — но и двете предпочитаха загадъчния живот на Племето.
	Най-хубавите времена бяха, когато баща им пристигаше тайно в селото на Племето, понякога водейки едната и прибирайки другата. В продължение на няколко дни те оставаха заедно — можеха да му покажат какво са научили, както и новите способности, които бяха започнали да се проявяват. И баща им, който в света на Отори обикновено се проявяваше като затворен и сдържан човек, в света на Муто ставаше съвсем различен — учител като Кенджи или Таку, отношението му към тях представляваше същата неустоима смесица от строги изисквания, невъзможно високи очаквания и неизменна обич. Къпеха се заедно в горещите извори и се плискаха около него, влажни и лъщящи като малки видри, проследяваха белезите по кожата му, които представляваха карта на живота му, никога не се отегчаваха да слушат историите за всяка рана, като се почнеше с ужасната битка с Котаро — господаря на клана Кикута, в която бе загубил двата пръста на дясната си ръка.
	При споменаването на това име близначките несъзнателно докосваха с връхчетата на пръстите си пресичащата дланта им дълбока линия, с която бяха белязани като Кикута също както баща им и Таку. Тя бе символ на тясната черта, по която се движеха между двата свята. Потайни по природа, те с жар се бяха впуснали да овладяват изкуството на измамата. Знаеха, че майка им не одобрява способностите им, които ги причисляваха към Племето, и че класата на воините като цяло ги смята за магьосничество. От рано бяха осъзнали, че онова, което можеше с гордост да се показва в селцето на Муто, трябваше да се пази в тайна в дворците на Хаги или Ямагата, но понякога изкушението да надхитрят своите учители, да подразнят сестра си или да си върнат на някого, който ги бе ядосал, бе твърде голямо.
	— Вие сте също като мен, когато бях дете — бе казала Шизука, когато Мая се бе крила половин ден, без да помръдне в една бамбукова кошница, или когато Мики се бе покатерила върху гредите на тавана, гъвкава и бърза като дива котка, невидима на фона на сламения покрив. Шизука рядко се ядосваше. — Наслаждавайте се на тези игри — бе казала. — Нищо в живота ви няма да е толкова вълнуващо.
	— Такава си щастливка, Шизука! Била си там при падането на Инуяма. Сражавала си се редом с татко във войната!
	— Сега той казва, че в Трите провинции вече няма да има войни, значи ние никога няма да участваме в истински бой.
	— Молим се да е така — бе казала Шизука.
	Близначките бяха изпъшкали в един глас.
	— Молете се като сестра си никога да не разберете какво е истинска война — ги бе предупредила Шизука.
	Мая се върна към тази тема сега, тъй като войната я интересуваше дори повече от тигрите.
	— Ако няма да има повече войни, защо татко и мама настояват да овладяваме бойните умения? — попита тя, тъй като и трите момичета, също като децата на воините, изучаваха изкуството на боравене с лък и меч, както и езда, обучавани от Шизука, Сугита Хироши или някой от другите велики воини на Трите провинции.
	— Владетелят Хироши казва, че подготовката за война е най-добрата защита срещу нея — отвърна Шигеко.
	— Владетелят Хироши — прошепна Мики, побутна с лакът Мая и двете близначки се изкискаха.
	Шигеко се изчерви.
	— Какво? — попита тя.
	— Вечно ни разправяш какво бил казал владетелят Хироши, и после цялата пламваш!
	— Не съм усетила — отвърна Шигеко и се опита да прикрие смущението си с официален тон: — Както и да е, това е без значение. Хироши е един от моите преподаватели… при това много мъдър. Естествено е да усвоявам неговите максими.
	— Владетелят Мийоши Гемба също е един от преподавателите ти — обади се Мики, — но ти рядко повтаряш думите му.
	— Пък и той не те кара да се изчервяваш! — добави Мая.
	— Смятам, че можете значително да подобрите писането си, сестрички. Очевидно се нуждаете от много повече упражнения. Хващайте четките!
	Шигеко отгърна нов свитък и започна да им диктува от него. Беше една от древните хроники за Трите провинции, пълна с трудни имена и неясни събития. Шигеко бе задължена да учи всичко това по история, същото предстоеше и на близначките. Можеха да започнат още сега. Щеше да им е за наказание, задето си позволяваха да я дразнят с Хироши, и освен това, надяваше се тя, щеше да ги разубеди да засягат темата отново. Реши да е по-внимателна, да не си позволява глупавото удоволствие да произнася името му, да не го гледа втренчено през цялото време и най-вече да не се изчервява. За щастие той не беше в Хаги, беше се върнал в Маруяма да надзирава прибирането на реколтата и подготовката на предстоящата церемония по официалното й обявяване за законна собственица на владението.
	Хироши пишеше често, тъй като бе главен васал, а родителите й очакваха от нея да е запозната до най-малката подробност с всичко, свързано със земята й. Разбира се, писмата бяха делови, но тя обичаше да съзерцава почерка му в типичния за един воин стил, ясен и четлив, а и той всеки път включваше информация, предназначена за нея, тя го знаеше, за хора, които по някаква причина й бяха важни, и най-вече за коне. Описваше всяко новородено жребче, обясняваше как расте и се развива. Обсъждаха потекло и развъждане, търсейки начини да се сдобият с по-големи и по-силни коне — конете на Маруяма вече бяха цяла педя по-високи, отколкото преди двайсет години, когато Хироши бе още дете.
	Той й липсваше, Шигеко копнееше да го види отново. Не помнеше да е имало време, в което да не го е обичала; беше й като брат — докато живееше с тях, родителите й се отнасяха с него като със свой син. Беше я научил да язди, да си служи с лък и да се бие с меч. Той я обучаваше в изкуството на войната, стратегията и тактиката, както и в изкуството на управлението. Шигеко желаеше повече от всичко един ден той да стане неин съпруг, но смяташе, че това е невъзможно. Можеше да е най-ценният й съветник, дори най-скъпият й приятел, но нищо повече. Бе дочула достатъчно разисквания относно бъдещия й брак, за да си дава сметка за това, и сега, когато бе станала вече на петнайсет, знаеше, че скоро ще бъде планиран годежът й — един съюз, който щеше да засили позициите на семейството й и да укрепи желания от баща й мир.
	Всички тези мисли пробягаха през съзнанието й, докато четеше бавно и внимателно от свитъка. Когато близначките най-накрая приключиха, ръцете им бяха отмалели, а очите им пареха. Никоя не посмя да продължи с коментарите и строгостта на Шигеко се стопи. Тя грижливо поправи написаното от тях, накара ги да упражнят сгрешените букви само няколко десетки пъти и после, тъй като слънцето вече се спускаше към морето и въздухът бе станал малко по-хладен, предложи да се поразходят преди вечерните занимания.
	След строгото наказание близначките си бяха взели поука и сега се съгласиха покорно.
	— Ще отидем до светилището — обяви Шигеко, което зарадва сестрите й неимоверно, тъй като храмът бе посветен на речното божество и на конете.
	— Може ли да вървим по яза? — възкликна умолително Мая.
	— Разбира се, че не — отвърна Шигеко. — Язът се ползва само от хлапаци, не от дъщерите на владетеля Отори. Ще повървим до каменния мост. Извикайте Шизука и я помолете да дойде с нас. Предполагам, че ще е по-добре да ни придружат и неколцина мъже.
	— Не ни трябват мъже.
	— Може ли да си вземем мечовете? — попитаха Мая и Мики в един глас.
	— За посещение в храма в центъра на Хаги? Няма да ни трябват мечове.
	— Не забравяй нападението в Инуяма! — напомни й Мики.
	— Един воин винаги трябва да е подготвен — заяви Мая, успешно имитирайки Хироши.
	— Може би се нуждаете от още писмени упражнения? — рече Шигеко и си даде вид, че възнамерява да седне отново.
	— Нека бъде, както ти казваш — припряно обяви Мики, — с мъже и без мечове.


	Няколко мига Шигеко обмисляше вечния въпрос за паланкина — дали да настоява момичетата да бъдат носени на скрито, или да им позволи да вървят. Никоя от тях не харесваше паланкините заради тясното пространство, но пък бе по-подходящо за превоза им, а и знаеше, че майка й не обича близначките да се появяват заедно пред хората. От друга страна, това бе Хаги, родният им град, в който атмосферата не бе тъй официална и строга, както в Инуяма, а и енергичните й сестри можеха да се успокоят и да се изморят от разходката. На следващия ден Шизука щеше да отведе Мики в Кагемура — селото на Муто, а Шигеко щеше да остане с Мая, да се диви на новите умения и тайното познание, което сестра й бе усвоила, да я успокоява в самотата й и да й помогне да научи всичко, което Мики бе научила по време на отсъствието й. Самата Шигеко имаше нужда да повърви, да се разсее за малко сред пулсиращия живот на града, из тесните му улички и малките магазинчета, изпълнени с разнообразни занаятчийски и земеделски стоки — първите летни плодове, кайсии и сливи, пресен сладък фасул и листни зеленчуци, виещи се във ведра змиорки, раци и малки сребристи рибки, мятани на горещи скари да зацвърчат, да умрат и да бъдат изядени за миг. Зад широката главна улица, която водеше от портите на крепостта до каменния мост, лежеше цял един пъстроцветен свят, за който момичетата рядко получаваха позволение да посещават.
	Пред тях и зад тях вървяха по двама стражи; една прислужница носеше малка бамбукова кошница със стъкленици вино и други приношения, между които и моркови за конете на храма. Шизука крачеше до Мая, а Мики бе съпровождана от Шигеко. Всички бяха с дървени обувки и леки памучни летни роби. Шигеко държеше чадър за слънце, тъй като кожата й бе бяла като на майка й и слънцето я плашеше, но близначките бяха със златистия тен на баща си и спокойно можеха да не си правят труда да се предпазват от слънчевите лъчи.
	Когато стигнаха до каменния мост, приливът вече се отдръпваше и реката миришеше на сол и тиня. Първоначалният мост бе разрушен по време на голямото земетресение — според хорската мълва като наказание за предателството на Араи Дайичи, който се бе обърнал срещу съюзниците си Отори точно край камъка, върху който бяха гравирани думите: „Кланът Отори посреща с «Добре дошли» преданите и достойните. Предателите и подлеците да се пазят!“
	— Вижте какво е станало с него! — възкликна доволна Мая, когато се спряха пред камъка и поднесоха приношение от вино на божеството на реката в знак на признателност, че закриля клана Отори, и в знак на почит към зидаря, който някога бил зазидан жив в подпорите на моста.
	Шизука често разказваше на момичетата историята за зидаря и за дъщеря му Акане. Понякога ги водеше в светилището при кратера на вулкана, където нещастно влюбените почитаха трагичната смърт на Акане.
	— При все това Шизука сигурно скърби за владетеля Араи — рече тихо Шигеко, когато си тръгнаха от моста.
	За момент близначките се озоваха една до друга; минувачите падаха на колене, докато Шигеко минаваше покрай тях, но при вида на двете по-малки сестри ужасени извръщаха лица.
	— Скърбях за някогашната любов помежду ни — отвърна Шизука. — И за синовете ни, които видяха баща им да умира пред очите им. Но Араи вече ме бе превърнал в свой враг и бе издал заповед за убийството ми. Собствената му смърт не бе нищо повече от справедлив завършек на избрания от него живот.
	— Знаеш толкова много за онези времена! — възкликна Шигеко.
	— Да, може би повече от всеки друг — призна Шизука. — С възрастта миналото все повече се избистря в съзнанието ми. По молба на баща ви двамата с Ишида записваме всичките ми спомени.
	— И си познавала владетеля Шигеру?
	— На когото си кръстена? Да, познавах го добре. Имахме си доверие от години и бяхме готови да се жертваме един за друг.
	— Трябва да е бил добър човек…
	— Не познавам друг като него.
	— По-добър ли беше от баща ми?
	— Шигеко! Не мога да съдя баща ти!
	— Защо не? Ти си му братовчедка. Познаваш го по-добре от повечето хора.
	— Такео много прилича на Шигеру. Наистина е голям човек и велик предводител…
	— Но…?
	— Всички хора правят грешки — отвърна Шизука. — Баща ти се опитва да поправи своите, но в известен смисъл природата му е раздвоена, докато при Шигеру не беше така…
	Шигеко внезапно потръпна, макар че въздухът бе още топъл.
	— Не ми казвай повече! Съжалявам, че те попитах.
	— Какво има? Да не би да те връхлетя някакво лошо предчувствие?
	— Случва ми се постоянно — отвърна тихо Шигеко. — Знам колко хора желаят смъртта на баща ми — тя махна към близначките, които вече чакаха при портата на светилището. — Нашето семейство е разделено по същия начин — ние сме отражение на неговата природа. Какво ще се случи със сестрите ми занапред? Какво ще бъде мястото им в обществото? — тя потръпна отново и направи усилие да смени темата. — Съпругът ти върна ли се от последното си пътешествие?
	— Очаквам го всеки момент; може вече да е в Хофу. Нямам вести от него.
	— Татко беше в Хофу! Може да са се видели там. Току-виж са се върнали заедно — Шигеко се обърна и отправи поглед обратно към залива. — Утре ще се изкачим на хълма и ще погледнем дали корабът им вече се вижда.
	Влязоха в двора на светилището, преминавайки през огромната порта, чиято горна напречна греда бе украсена с изрязани в дървото митични животни и птици — _хоо_, кирин и шиши*. Светилището бе потънало в зеленина. По двата бряга на реката растяха огромни върби; другите три страни бяха обрасли с дъбове и кедри, последни останки от първоначалната гора, която някога бе покривала земята от планината до реката. Шумотевицата на града бе заглъхнала и сега наоколо цареше тишина, нарушавана единствено от птича песен. От запад светлината падаше косо и пронизваше с лъчи от злато пелената от прашинки между масивните дънери.
	[* Лъв (яп.). — Б.пр.]
	Един бял кон в богато украсена с дърворезба конюшня изцвили нетърпеливо, щом ги видя, и близначките изтичаха да поднесат приношение от моркови на свещеното животно, потупаха го гальовно по масивната шия и се засуетиха грижовно около него.
	Иззад главната постройка се появи възрастен мъж. Беше свещеникът, който се бе посветил в служене на речното божество още като млад момък, след като по-големият му брат се бе удавил в рибния яз. Казваше се Хироки. Беше третият син на Мори Юсуке — човека, който обяздваше конете на Отори. Неговият по-голям брат — Кийошиге, бе най-добрият приятел на владетеля Шигеру и бе загинал в битката при Яегахара.
	Хироки се приближи с усмивка. Той споделяше всеобщото одобрение към Шигеко и изпитваше към нея особена близост, обусловена от любовта, която двамата хранеха към конете. Бе продължил фамилната традиция да се грижи за конете на Отори, след като баща му бе отишъл накрай света да дири бързоноги коне в степите. Самият Юсуке така и не се върна, но изпрати обратно един жребец, който стана баща на Раку и Шън — и двамата обяздени и обучени от Такеши, по-малкия брат на Шигеру, преди смъртта му.
	— Добре дошла, господарке!
	Както мнозина, той също подмина близначките, все едно съществуването им бе твърде срамно, за да бъде отбелязано. Двете се отдръпнаха малко назад в сянката на дърветата и впериха непроницаеми погледи в свещеника. Шигеко видя, че се бяха ядосали. Мики се отличаваше с избухлив нрав и все още не умееше да се владее. Мая беше по-сдържана, но и по-непреклонна.
	След като си размениха любезности и Шигеко поднесе приношенията, Хироки дръпна въжето на камбаната, за да събуди духа, а Шигеко произнесе обичайната си молитва за закрила на конете.
	Едно коте претича по верандата, гонейки паднало листо. Хироки го хвана, вдигна го и започна да го гали по главата и ушите. То замърка. Очите му бяха огромни и кехлибарени, зениците му — подобни на цепки срещу яркото слънце, а пепеляворъждивата му козина бе осеяна с черни и червеникави петна.
	— Имате си нов приятел! — възкликна Шигеко.
	— Да, появи се една дъждовна нощ да търси подслон и оттогава живее тук. Добър другар е, конете го харесват, а и така плаши мишките, че те замлъкват от ужас.
	Шигеко не бе виждала толкова красиво коте; контрастът в окраските му бе впечатляващ. Тя видя, че старецът се е привързал към животното, и се зарадва за него. Всичките му роднини бяха мъртви — той бе преживял поражението на Отори при Яегахара и унищожението на града по време на земетресението. Единственото, което го интересуваше още, бяха служенето му на речното божество и грижата за конете.
	За момент котето се остави да го погалят, но после взе да се дърпа и да се мята, докато накрая Хироки го пусна долу, и то побягна с вирната опашка.
	— Наближава буря — рече възрастният човек и се засмя. — Усеща времето с козината си.
	Мая бе вдигнала един клон. Приведе се и взе да дращи с него по листата. Котето застина и се втренчи в нея.
	— Да отидем да видим конете — каза Шигеко. — Ела с мен, Шизука.
	Мики хукна след тях, но Мая остана приклекнала в сенките, примамвайки котето да се приближи. Прислужницата чакаше търпеливо на верандата.
	Единият ъгъл на малката ливада бе отделен с бамбукова ограда и вътре бе затворен черен жребец. Когато зърна приближаващите се, животното изцвили остро и се вдигна на задните си крака. Другите два коня мигом откликнаха. Те бяха напрегнати и плашливи. И двата имаха скорошни следи от ухапване по врата и хълбоците.
	Едно момче пълнеше с вода ведрото на жребеца. Върху едната му ръка се виждаха белези от зъби и голяма синина.
	— Ухапа ли те? — попита Шигеко.
	Момчето кимна.
	— И ме ритна — и посочи друго тъмномораво петно на прасеца си.
	— Не знам какво да правя с него — рече Хироки. — Винаги е бил труден, ама сега вече е опасен.
	— Великолепен е! — възкликна Шигеко, възхищавайки се на дългите крака и мускулестия гръб, на красиво оформената глава и големите очи.
	— Да, красив е, освен това е висок, най-високият кон, който имаме. Но по темперамент е тъй непокорен, че не знам дали изобщо някога може да се обязди, или е по-добре да го използваме за разплод.
	— Използвайте го за разплод! — отсече Шизука.
	— Опасявам се, че ако го сложа при кобилите, ще стане още по-зле — рече Хироки.
	Шигеко се приближи до коня. Той завъртя очи и сви назад уши.
	— Внимавайте — предупреди я Хироки.
	В същия миг жребецът се опита да ухапе момичето. Конярчето го плесна, а Шигеко се дръпна извън обсега на зъбите му и няколко мига го изучаваше безмълвно.
	— Това, че е затворен тук, влошава нещата — рече тя. — Преместете другите и оставете тази ливада само за него. Какво би станало, ако му доведете две-три възрастни ялови кобили — дали няма да го успокоят и да го научат на обноски?
	— Добра идея. Ще я пробвам — каза старецът и нареди на момчето да отведе другите два коня в съседна ливада. — Ще доведем кобилите след ден-два. Като се почувства самотен, повече ще цени компанията им.
	— Ще идвам всеки ден и ще проверявам дали може да бъде укротен — рече Шигеко, докато си мислеше, че ще пише на Хироши и ще го помоли за съвет. „Може дори да дойде и да ми помогне да го обяздим…“
	Докато се връщаха към светилището, Шигеко се усмихваше на себе си.
	Мая седеше на верандата до прислужницата свела очи в привидно покорство. Котето лежеше безпомощно в праха — жалка космата топка без всякаква красота и жизненост. Възрастният човек извика и се втурна към него на несигурните си нозе. Вдигна го и го притисна до гърдите си. Котето се размърда, но без да се събуди.
	Шизука незабавно отиде при Мая:
	— Какво си му сторила?
	— Нищо — отвърна тя. — Гледаше ме и после заспа.
	— Събуди се, Микан! — умоляваше го напразно старецът. — Събуди се!
	Шизука се взря тревожно в котето. С видимо усилие да се овладее каза тихо:
	— Едва ли ще се събуди. Ако изобщо се събуди, няма да е скоро.
	— Какво се е случило? — попита Шигеко. — Какво му стори?
	— Нищо — повтори Мая, но когато вдигна очи, погледът й бе безмилостен и сияещ, почти въодушевен, а когато насочи очи към стареца, който плачеше тихо, устните й се извиха презрително.
	Тогава Шигеко осъзна какво се бе случило, усети, че й призлява, и попита:
	— Това е едно от онези тайни умения, нали? Нещо, което е научила, докато е била далеч? Някакво ужасно магьосничество?
	— Да не говорим за това тук — сряза я тихо Шизука, тъй като слугите от светилището се бяха събрали наоколо и следяха сцената с втренчени погледи и зяпнали уста, стискайки амулети или мълвейки молитви за закрила. — Да се връщаме. Мая трябва да бъде наказана. Но може да се окаже твърде късно.
	— Твърде късно за какво? — попита Шигеко.
	— Ще ти кажа после. Тези умения на Кикута не са ми много ясни. Ще ми се баща ти да беше тук.


	Когато й се наложи да се изправи срещу гнева на майка си, Шигеко закопня още по-силно за завръщането на баща си. Беше по-късно същия ден — Шизука бе отвела близначките, за да накаже Мая, и двете бяха пратени да спят в отделни стаи. В далечината трещяха гръмотевици и от мястото, където бе коленичила, свела глава пред майка си, върху златистите релефни стени виждаше трептящите отражения на проблясващите над морето светкавици. Предсказанието на котето за времето се бе оказало истина.
	Каеде възкликна:
	— Не трябваше да ги водиш там и двете! Знаеш, че не искам да се появяват заедно на публични места.
	— Прости ми — прошепна Шигеко. Не бе свикнала с неодобрението на майка си и упреците й я нараниха дълбоко. При все това се тревожеше и за близначките, защото чувстваше, че като родител Каеде не бе справедлива към тях. — Беше горещ ден; те учиха усилено. Имаха нужда от разходка.
	— Могат да си играят и в градината. Мая трябва да замине отново.
	— Това е последното ни лято заедно в Хаги! — възкликна умолително Шигеко. — Нека остане поне докато се върне татко!
	— Мики се поддава на въздействие, но Мая вече става неуправляема! — възкликна Каеде. — А и никакво наказание не я стряска. След като е отделена от сестра й, ти и баща й може да се окажете най-добрият начин за обуздаване на волята й. Хем така ще имаме малко спокойствие през лятото!
	— Мамо…? — започна Шигеко, но не намери сили да продължи.
	— Знам, че според теб съм твърде сурова към тях — отбеляза Каеде след миг мълчание. Приближи се до дъщеря си и повдигна главата й, тъй че да вижда лицето й. После я притегли към себе си и я погали по дългите копринени коси. — Колко красива е косата ти! Точно като моята някога!
	— Те копнеят за любовта ти — осмели се да каже Шигеко, усещайки как гневът на майка й стихва. — Мислят, че ги мразиш, защото не са се родили момчета.
	— Не ги мразя — отвърна Каеде. — Срамувам се от тях. Ужасно е да имаш близнаци, все едно си прокълнат. Чувствам, че е било някакво наказание, предупреждение от Небето. А произшествия като това с котарака ме ужасяват. Често си мисля, че щеше да е по-добре, ако бяха умрели при раждането като повечето близнаци. Баща ти не пожела и да чуе за това. Той им позволи да живеят. Но сега се питам — с каква цел? Те са дъщери на владетеля Отори, не могат да заминат при Племето. Скоро ще станат на възраст за брак — кой от класата на воините би се оженил за тях? Кой би си взел за жена магьосница? Ако уменията им бъдат разкрити, може да им донесат дори смърт.
	Шигеко усети, че майка й трепери.
	— Обичам ги — прошепна Каеде, — но понякога ми причиняват толкова болка и ме изпълват с такъв страх, че ми се ще да бяха мъртви. А и винаги съм копняла за син, не мога да се преструвам, че не е така. Терзае ме и въпросът, за кого ще се омъжиш ти. Преди смятах за най-голямата благословия в живота си, че бях влюбена в баща ти и че можах да се омъжа за него. Но сега вече знам, че не е било безвъзмездно. В много отношения съм действала глупаво и егоистично. Опълчих се срещу всичко, на което бях обучавана от дете, отхвърлих всякакви съвети и очаквания и вероятно ще си плащам за това до края на живота си. Не искам да допуснеш същите грешки, особено след като изборът на съпруга ти вече се е превърнал в политически акт, тъй като нямаме синове и ти ще бъдеш наследницата.
	— Често съм чувала татко да казва колко се радва, че едно момиче… че аз… ще наследя твоето владение.
	— Така твърди, за да пощади чувствата ми. Всички мъже искат синове.
	„Само че татко май не е сред тях“, помисли си Шигеко. Но думите на майка й, скритото в тях съжаление и сериозният й тон останаха в сърцето й.


>	Единайсета глава

	Вестта за смъртта на Муто Кенджи пристигна в Инуяма около месец и половина по-късно. Кикута се раздвояваха между желанието да я запазят в тайна колкото се може по-дълго, за да се опитат да спасят заложниците, и изкушението да се похвалят, за да покажат на Отори, че отвъд Трите провинции той е безсилен.
	По време на управлението на Такео и Каеде пътищата из Трите провинции бяха оправени и съобщенията до главните селища се доставяха бързо. Но отвъд източната граница, където Хребетът на високия облак образуваше естествена преграда, се простираха стотици километри дива природа, стигаща почти до свободния град Акаши — пристанището порта към Мияко, столицата на императора. Слуховете за смъртта на Муто Кенджи плъзнаха из Акаши в началото на четвъртия месец и от там вестта достигна до Инуяма по един търговец, който често освен стоки доставяше на Муто Таку информация от Изтока.
	Макар и не съвсем неочаквана, вестта за смъртта на Кенджи изпълни Таку с печал и в същото време с гняв. В себе си знаеше, че щеше да е по-редно, ако старецът си бе отишъл от този свят в мир, в собствения си дом; опасяваше се, че опитът за сключване на примирие щеше да се възприеме от Кикута като проява на слабост и само щеше да ги насърчи в по-нататъшните им действия, и се молеше смъртта на Кенджи да е била бърза и не лишена от смисъл.
	Чувстваше, че той лично трябваше да съобщи вестта на Такео; Сонода и Аи се съгласиха Таку незабавно да тръгне за Хофу, където Такео бе заминал по управленски дела, докато Каеде и децата им се бяха върнали в Хаги за лятото.
	Освен това Такео или Каеде трябваше да обявят официално решението относно съдбата на заложниците. Най-вероятно сега вече щяха да издадат заповед за екзекуцията им, както повеляваше законът. Таку уважаваше изискването на Такео за законност и справедливост в страната, но и стремежът към отмъщение не му бе чужд. Смъртта на Кенджи засегна и Племето, тъй като той го бе оглавявал повече от двайсет години — сега от фамилията Муто трябваше да бъде избран негов заместник. Зенко — по-големият брат на Таку — бе най-близкият по родство мъж, тъй като Кенджи нямаше други деца освен покойната си дъщеря Юки. Ала Зенко бе приел името на баща си, не притежаваше умения на Племето и сега бе воин от най-висок ранг, глава на клана Араи и владетел на Кумамото.
	При това положение оставаше само Таку, в много отношения очевидният наследник, изключително талантлив в използването на невидимостта и на фалшивия образ, обучен лично от Кенджи и спечелил доверието на Такео. Това бе още една причина да се обиколят Трите провинции, да се организират срещи с фамилиите от Племето, да се получи потвърждение за тяхната вярност и подкрепа и да се обсъди кой да бъде новият господар.
	Освен това вече не го свърташе — бе прекарал в Инуяма цялата зима. Жена му бе приятна и децата го забавляваха, но животът у дома го отегчаваше. Сбогува се със семейството си без всякакво съжаление и тръгна още на следващия ден с чувство на облекчение, примесено с очакване. Яздеше коня, който бе получил от Такео още като дете, сина на Раку, на който сега бяха посветени множество конски светилища — бледосив, с катраненочерна грива и опашка. Беше го нарекъл Рюме. Животното от своя страна също бе станало баща на много жребчета и вече бе на почтена възраст, но Таку държеше на него и продължаваше да го използва.
	Времето не бе подходящо за пътуване — тъкмо бе започнал сезонът на пролетните дъждове, но съобщаването на вестта не търпеше отлагане, а и той единствен можеше да я отнесе. Яздеше бързо въпреки лошото време с надеждата да хване Такео, преди да напусне Хофу.


	Пристигането на кирина и срещата със сестра му бяха попречили на Такео да тръгне за Хаги незабавно, каквото бе желанието му. Племенниците му Сунаоми и Чикара бяха готови за път, но силна буря забави тръгването им с още два дни. Така че той все още се намираше в Хофу, когато Муто Таку пристигна от Инуяма в къщата на своя по-голям брат и помоли незабавно да бъде приет от владетеля Отори. Беше очевидно, че Таку носи лоша вест. Бе дошъл сам, привечер, изтощен и мръсен от пътуването, но въпреки това не бе пожелал да се изкъпе или да вечеря, преди да разговаря с Такео.
	Не се знаеха никакви подробности, само тъжният факт, че Муто Кенджи е мъртъв. Нямаше тяло, което да бъде оплакано, нито камък, който да бе сложен на гроба му, най-тежката смърт за опечалените — далечна и нереална. Скръбта на Такео бе дълбока, подсилена от обзелото го отчаяние. При все това той не бе способен да даде воля на мъката си в дома на Зенко, нито да се довери напълно на Таку, както би му се искало. Реши да тръгне за Хаги на следващия ден и да язди бързо. Най-много от всичко искаше да види Каеде, да бъде с нея, да намери утеха в обятията й. Но другите му грижи не можеха да бъдат пренебрегнати и да чакат, докато овладееше мъката си. Трябваше да задържи при себе си поне единия син на Зенко; възнамеряваше да вземе Сунаоми — момчето щеше да е принудено да язди с неговата бързина — и да изпрати по-малкия с Ишида и кирина с кораб веднага щом времето се оправеше. Таку щеше да се погрижи за това. А Коно? Вероятно щеше да е възможно Таку да остане на Запад и да го държи под око. Кога ли щеше да получи вести от Фумио? Дали приятелят му бе успял да пресече пътя на тайно превозваните пушки? А в случай на провал колко ли време щеше да е нужно на враговете му да се изравнят с него по въоръжение?
	Връхлетяха го спомени за учителя и за миналото. Тъгуваше не само за смъртта на Кенджи, а и за всичко, което произтичаше от нея. Кенджи бе един от най-близките приятели на Шигеру… още една връзка бе прекъсната.
	Предстоеше и уреждането на въпроса със заложниците в Инуяма. Сега вече трябваше да бъдат убити, но според закона на екзекуцията трябваше да присъства или самият той, или член на семейството му. Щеше да му се наложи да пише на Сонода — съпруга на Аи — и да му проводи заповедта, а Аи да замести Каеде, което плашливата Аи не би одобрила.
	Прекара по-голямата част от нощта буден, в компанията на скръбта, а на разсъмване извика Минору и му продиктува писмото до Сонода и Аи, но преди да си сложи печата, отново разговаря с Таку:
	— Никак не ми се ще да издам заповед за екзекуцията на тези младежи. Разполагаме ли с някаква друга възможност?
	— Те бяха замесени в опит за покушение над собственото ви семейство — отвърна Таку. — Вие лично постановихте този закон и наказанията. Какво бихме могли да сторим с тях? Да ги помилваме и да ги пуснем на свобода, би изглеждало като слабост, а дългото затворничество е по-жестоко от бързата смърт.
	— А нима смъртта им би предотвратила по-нататъшни нападения? Не! Може единствено да засили гнева на Кикута към мен и семейството ми…
	— Вие сте смъртен враг на Акио. Докато сте жив, той няма да отстъпи — отвърна Таку и после добави: — Но тази екзекуция ще премахне още двама убийци и, рано или късно, Племето ще загуби своите предани и вещи членове. Трябва да преодолеете мекушавостта си, за да ги надживеете…
	— Говориш като Кенджи — отбеляза Такео. — Практичен до циничност. Предполагам, че сега ти ще оглавиш фамилията?
	— Ще го обсъдя с майка ми. И с брат ми, разбира се, заради формалната страна на въпроса. Зенко притежава твърде малко умения на Племето и носи името на баща ни, но все пак той е по-големият.
	Такео леко повдигна вежди. Бе предпочел да остави разрешаването на отнасящите се до Племето въпроси на Кенджи и Таку, имайки пълно доверие на Кенджи. Сега бе обезпокоен от идеята Зенко да получи достъп до някои техни тайни.
	— Брат ти се обърна към мен с предложението да осиновя едно от момчетата му — рече той, допускайки в тона му да прозвучи нотка на изненада, която със сигурност нямаше да убегне на Таку. — Сунаоми ще ме придружава до Хаги. Тръгвам след час. Но преди това имаме да обсъдим много неща. Нека се разходим в градината.
	— Владетелю Отори — напомни му Минору, — няма ли първо да довършите писмото?
	— Не, носи го със себе си. Преди да взема решение, ще обсъдя въпроса със съпругата си. Ще го изпратим от Хаги.
	Ранната светлина сивееше, утрото бе влажно и вещаеше още дъжд. Пътуването щеше да бъде съпроводено с куп неудобства. Такео вече предчувстваше как болката от старите му рани ще се засили през дните, които му предстоеше да прекара върху седлото. Даваше си сметка, че Зенко сигурно го наблюдава и негодува вътрешно заради близостта му с Таку. Напомнянето, че и Зенко е Муто по рождение и също като Таку е свързан с Кикута, бе изострило бдителността му. Надяваше се да е истина, че уменията на Племето, които притежаваше Зенко, са твърде незначителни, и заговори тихо, разказвайки на Таку за посланието на владетеля Коно, както и за незаконно извозените оръжия.
	Таку изслуша цялата информация в мълчание; единственият му коментар гласеше:
	— Доколкото виждам, доверието ви в брат ми вече е накърнено.
	— Той потвърди клетвата си за вярност към мен, но всички знаем, че дадената дума не означава нищо, когато властват амбицията и жаждата за власт. Брат ти винаги ме е обвинявал за смъртта на баща ви… а както изглежда, такова вече е и мнението на императора. Нямам доверие нито на брат ти, нито на съпругата му, но докато синовете им са под моя опека, смятам, че няма да смеят да дадат воля на скритите си амбиции. Дано не греша, защото другите възможности са отново да се озовем в гражданска война или да наредя на брат ти да сложи край на живота си. Ще го избягвам, докато е възможно. Но трябва да те помоля да бъдеш изключително сдържан и предпазлив и да не разкриваш пред него нищо, от което би могъл да се възползва.
	Обикновено открито и ведро, сега лицето на Таку бе помръкнало.
	— Бих го убил със собствените си ръце, ако реши да ви предаде — рече той.
	— Не! — възкликна рязко Такео. — Немислимо е брат брата да убива. Времената на кървави вражди свършиха. Твоят брат, както всички останали… в това число ти самият, скъпи ми Таку, трябва да бъдете управлявани от закона — той млъкна за момент и после добави тихо: — Само че ми кажи… Кенджи някога споменавал ли ти е за пророчеството, изречено пред мен, според което не ме заплашва смърт освен от ръката на собствения ми син?
	— Да, след един пореден опит за покушение срещу вас заяви, че накрая пророчеството можело и да се окаже истина… като цяло не вярваше особено на предсказания и знаци. Тогава ми разказа какво ви е било предречено. Направи го отчасти за да обясни неизменното ви безстрашие и причината, поради която заплахата от нападение не ви е сковала, нито е предизвиквала изблик на жестокост, както би станало с повечето хора.
	— Аз също не съм лековерен — отвърна Такео с печална усмивка. — Понякога вярвам в истинността на думите, друг път — не. Беше ми изгодно да ги приема за истина, защото това ми даде време да постигна всичко, което съм искал, без да живея в страх. Само че момчето вече е шестнайсетгодишно и според законите на Племето — достатъчно голямо да отнема живот. Тъй че сега се чувствам като в капан — да престана ли да вярвам, когато положението вече не ме устройва?
	— Не би било трудно да се отървете от момчето — отбеляза събеседникът му.
	— Таку, въпреки всичките ми усилия не си научил нищо! Дните на тайни убийства са безвъзвратно отминали. Никога не бих могъл да дам заповед за смъртта на собствения ми син — замълча за момент и после продължи: — Кой друг знае за пророчеството?
	— Когато Кенджи ми разказа за него, присъстваше и доктор Ишида. Той лекуваше раната ви и се опитваше да овладее треската. Кенджи заговори, за да успокои и него, че едва ли сте на прага на смъртта, тъй като Ишида вече бе загубил всякаква надежда.
	— Значи Зенко не знае?
	— Знае за съществуването на сина ви… той беше в селото на Муто, когато пристигна вестта за смъртта на Юки. Седмици наред хората почти не говореха за друго. Но не мисля, че Кенджи е споменавал за пророчеството освен в онзи момент, за който ви разказах.
	— В такъв случай продължавай да го пазиш в тайна — рече Такео.
	По-младият мъж кимна:
	— Ще остана тук с тях, както предлагате.
	— Наблюдавай внимателно, увери се, че Чикара заминава с Ишида, и се опитай да разбереш повече за действителните намерения на родителите му.
	На раздяла Таку каза:
	— Само още един въпрос. Ако осиновите Сунаоми и той стане ваш син…
	— Ето в този случай определено предпочитам да не вярвам! — отвърна Такео с привидна лекота, която изобщо не изпитваше.


>	Дванайсета глава

	Такео пое на път около часа на змията*; дъждът бе спрял, но привечер заваля отново. Сунаоми бе притихнал, изгарящ от желание да се държи добре и да прояви смелост, но въпреки това очевидно бе притеснен, че напуска родителите си и семейството си. Двама от васалите на Зенко тръгнаха с тях, за да се грижат за момчето, а Такео бе съпровождан от Джун и Шин, от двайсетина воини и от хрониста му Минору. Първата нощ спряха в малко селце между Хофу и Хаги с няколко странноприемници. Пътят бе добре поддържан, равномерно покрит с чакъл или с камъни. Всеки малък град се охраняваше и пътуването бе безопасно и бързо. Вечерта на третия ден ги посрещна Мийоши Кахей, предварително уведомен от вестоносци, че владетелят Отори пътува на Север.
	[* От 9,00 до 11,00 часа предобед. — Б.пр.]
	Кахей бе възнаграден за верността му към Такео с град Ямагата и областта около него — гъстите гори, представляващи сърцето на Средната провинция, и плодородните земи от двете страни на реката. Ямагата бе отстъпен на клана Тохан след поражението на Отори при Яегахара и връщането му в Средната провинция бе станало повод за дълго и възторжено празнуване. Мийоши бяха една от най-големите потомствени фамилии в клана Отори, а Кахей бе уважаван и добър владетел. Беше и вдъхновен военачалник, вещ в стратегията и тактиката на боя, един от ония воини, който тайно съжаляваха, че годините на мир не им предоставяха реална възможност да блеснат с талантите си. Брат му Гемба приемаше по-радушно желанието на Такео да сложи край на насилието и бе станал възпитаник на Кубо Макото и последовател на _Пътя на хоо_.
	— В Тераяма ли отивате? — попита Кахей, след като двамата си размениха поздрави и продължиха да яздят рамо до рамо на север към града.
	— Не съм решил още — отвърна Такео.
	— Да пратя ли вест до храма да ви посетят в Хаги?
	Такео се замисли — не му се искаше да забавя завръщането си у дома, ала едно посещение в Тераяма, най-свещеното място за Отори, щеше да се отрази добре на Сунаоми — момчето можеше да види гробовете на Шигеру, Такеши и Ичиро, да се запознае с Макото и с другите воини, постигнали внушителна духовна зрелост и превърнали храма в свое средище и дом. Сунаоми изглеждаше интелигентен и чувствителен — _Пътят на хоо_ можеше да се окаже правилният избор за него, както се бе случило с Шигеко. Почувства неочаквано припламнал интерес — колко прекрасно би било да има син, когото да отглежда и да възпитава по този начин; силата на емоцията го изненада. Реши да замине рано на следното утро и даде нужните нареждания. Минору трябваше да остане в Ямагата, за да се погрижи за някои административни подробности и да отрази налични сведения, които можеха да се окажат необходими за текущите трибунали.
	Дъждът се бе превърнал в мъгла, земята бе забулена със сив воал; над планините небето бе оловно, а по склоновете, наподобяващи развети флагове, се носеха ивици бели облаци. По стволовете на кедрите се стичаха струйки дъжд, а короните им ръсеха влага. Тропотът на конете бе приглушен от подгизналата земя. Яздеха мълчаливо. Болките на Такео се бяха засилили, както очакваше, а съзнанието му бе обсебено от спомените за първото му посещение в храма и за всички онези, които бяха яздили с него толкова отдавна. В тях най-осезателно присъстваше Муто Кенджи, поредното име, което щеше да бъде записано в аналите на мъртвите. Кенджи, който по време на пътуването се бе престорил на оглупял старец, почитател на виното и рисуването, който в онази вечер бе прегърнал Такео. Кенджи, който го бе предал и въпреки това бе спасил живота му, който бе дал дума да го закриля до края на дните си и бе спазил тази клетва независимо от привидните доказателства за обратното. Обзе го мъчително съзнание за самота, тъй като смъртта на Кенджи бе оставила непреодолима празнота в живота му. Отново се почувства уязвим, така уязвим, както в началото, след битката с Кикута Котаро, който го бе осакатил. Кенджи го бе научил да се брани с лявата ръка, бе го подкрепял и съветвал в първите години, докато установяваше властта си над Трите провинции, бе разбил Племето и бе довел четири от петте фамилии да му служат — всички освен Кикута, бе поддържал мрежата от шпиони, обезпечаваща както собствената му сигурност, така и сигурността в Трите провинции.
	После мислите му се насочиха към единствения оцелял потомък на Кенджи — внука Хисао. „Моят син, помисли си с познатата смесица от съжаление, копнеж и гняв. Той не познава баща си, нито дядо си. Никога няма да каже нужните молитви за предците си. Няма кой друг да тачи паметта на Кенджи. Какво ли би станало, ако се опитам да си го върна?“
	Но това би означавало да разкрие съществуването на момчето пред Каеде, пред дъщерите си и пред цялата страна. Тайната бе останала скрита тъй дълго, че той вече не знаеше как да заговори за нея. Само Кикута да бяха заявили готовност да преговарят, да направят известни отстъпки. Кенджи допускаше, че е възможно; беше избрал да се обърне към Акио и това му бе коствало живота, вследствие на което щяха да умрат и още двама млади. И Такео, също както Таку, се питаше колко ли убийци бяха оцелели във фамилията Кикута, но за разлика от него не изпита задоволство от предположението, че броят им намалява.
	Пътеката бе тясна и малката група яздеше в колона по един — Сунаоми и двамата му васали, двамата охранители на Такео от Племето, още трима воини от Отори и двама от хората на Кахей. Но след като оставиха конете в подножието на свещената планина, където щяха да отседнат, Такео викна Сунаоми да язди до него и му разказа малко от историята на храма, за героите на Отори, погребани там, за _хоо_ — свещената птица, свила гнездо в гъстата гора зад храма, и за воините, които се бяха посветили на _Пътя на хоо_.
	— Може да те изпратим тук, когато поотраснеш; дъщеря ми идва всяка зима, откакто навърши девет години.
	— Ще сторя онова, което чичо ми желае — отвърна момчето. — Така ми се иска да видя свещената птица със собствените си очи!
	— Преди да се върнем в Ямагата, ще станем рано сутринта и ще отидем в гората. Сигурно ще видиш поне една, сега тук има много.
	— Чикара ще пътува с кирина — възкликна Сунаоми, — а аз ще видя _хоо_! Само че, чичо, какво трябва да научиш, за да следваш _Пътя на хоо_?
	— Хората, с които ще се срещнем, ще ти обяснят. Монахът Кубо Макото и воинът Мийоши Гемба. Основното учение е да отхвърлиш насилието.
	Върху лицето на Сунаоми се изписа разочарование.
	— Значи няма да усвоя пътя на лъка и на меча? Татко ни учи на него и иска да го овладеем.
	— Ще продължиш да тренираш със синовете на воините в Хаги или в Инуяма, когато живеем там. Но _Пътят на хоо_ изисква повече самоусъвършенстване и повече сила — както физическа, така и духовна. Може и да не си подходящ за него.
	Видя как очите на момчето светнаха.
	— Надявам се да бъда — рече Сунаоми полугласно.
	— Голямата ми дъщеря ще ти разкаже повече, когато пристигнем в Хаги.
	Такео едва успя да произнесе името на града, толкова силен бе копнежът му да е там, да е с Каеде. Но скри тези чувства по същия начин, по който цял ден бе таил болката и мъката си. При портите на храма ги посрещнаха с изненада и радост и тутакси изпратиха един монах да уведоми за пристигането им игумена Мацуда Шинген и Макото. Съпроводиха ги до постройката за гости. Такео остави там Сунаоми и другите мъже и бързешком прекоси градината, мина покрай зарибените декоративни езера, където се стрелкаха и пляскаха с опашки червени и златисти шарани, и пое към свещената гора зад храма, нагоре по стръмния склон на планината към мястото, където бяха погребани покойните владетели Отори.
	Тук мъглата бе по-гъста и забулваше сивите фенери и надгробните камъни, които бяха потъмнели от влага и обрасли със зелени и бели лишеи, а в основата си бяха покрити с тъмнозелен мъх. Ново сламено въже проблясваше около гроба на Шигеру, пред който със сведени глави стояха малка група поклонници и се молеха на човека, превърнал се в герой закрилник на Средната провинция и на клана Отори.
	Бяха предимно земеделци, както предположи Такео, сред които вероятно един-двама търговци от Ямагата. Видяха го да се приближава и тутакси го разпознаха по герба на робата му, както и по ръката в черна копринена ръкавица. Паднаха на земята, но той ги поздрави и ги подкани да станат, а после ги помоли да го оставят сам при гроба. Коленичи, вперил поглед в оставените там приношения — шепа алени цветя, няколко оризови сладки, стъкленица с вино.
	Миналото бе навсякъде около него, с всичките си болезнени спомени и изисквания. Той дължеше живота си на Шигеру и досега го бе живял според волята на покойния. Лицето му бе мокро от сълзи.
	Усети някакво движение зад гърба си и се обърна. Видя Макото, който вървеше към него с лампа в едната ръка и с малък съд с разпален тамян в другата. Той коленичи и ги постави пред гроба. Сивият дим се издигна бавно и тежко, смеси се с мъглата и насити въздуха с аромата си. Лампата гореше с ярък пламък.
	Дълго време двамата не проговориха. После откъм двора на храма се разнесе камбанен звън и Макото рече:
	— Ела да хапнеш. Сигурно си гладен. Радвам се да те видя — двамата се изправиха и се взряха изпитателно един в друг. Бяха се срещнали за пръв път на същото това място преди седемнайсет години, Макото се бе сражавал редом с Такео в битките при Асагава и Кусахара и от дълги години бе неговият най-близък приятел. С присъщата си проницателност той веднага долови, че нещо не е наред, и попита: — Какво се е случило?
	— Ще ти кажа направо: Муто Кенджи е мъртъв. Отиде при Кикута и се опита да преговаря с тях, но не се върна. Тръгнал съм към Хаги, за да съобщя скръбната вест на семейството си. Утре се връщаме в Ямагата.
	— Моите съболезнования за загубата. Кенджи беше верен приятел години наред. Разбира се, че в такъв момент ще искаш да си с господарката Отори. Но трябва ли да тръгваш тъй скоро? Прости ми, но изглеждаш ужасно. Остани тук няколко дни да възстановиш силите си.
	Такео се усмихна, изкушен от тази мисъл, с известна завист към Макото за вида му, който издаваше съвършено физическо и духовно здраве. Макар и на трийсет и пет, монахът имаше гладко и спокойно лице, а очите му излъчваха топлина и благост. Цялото му поведение говореше за ведър дух и вътрешна хармония. Такео знаеше, че и другият му стар приятел Мийоши Гемба щеше да изглежда по същия начин, както и всички, поели по _Пътя_. Изпита известно съжаление, че пътят, който той бе призован да следва, бе тъй различен. Както винаги, когато посещаваше Тераяма, си представи как един ден ще се оттегли там и ще се посвети на рисуване и подредба на градини като великия художник Сешу*; щеше да подари Джато — меча, с който никога не се разделяше, макар че не го бе използвал в бой от години — на храма и щеше да се откаже от живота си на воин и властелин. Щеше да се отрече под клетва от отнемането на живот, да се откаже от властта върху живота и смъртта на всеки човек, с която понастоящем разполагаше в земите си, да се освободи от мъчителния товар на решенията, която тази власт изискваше.
	[* Псевдоним на Тойо Ода (1420–1506), японски дзенбудистки монах и художник, изявен майстор от пейзажистката школа. — Б.пр.]
	Обгърнаха го познатите звуци на храма и на планината. Той съзнателно откри дверите на своя слух и остави шумът да го залее — с далечния плисък на водопада, с ромона на молитвите от главната зала, с гласа на Сунаоми от помещението за гости, с тихия зов на ястребите откъм върхарите. На близкия клон кацнаха две врабчета; сивото им оперение се открои на фона на тъмния листак и на приглушената светлина. Представи си как щеше да ги нарисува. Но нямаше кой друг да поеме ролята му, не беше възможно просто да я изостави.
	— Добре съм — каза. — Понякога пия, за да притъпя болката. Ишида ми даде някаква нова отвара, но тя ме упойва и няма да я използвам често. Ще останем само една нощ; исках синът на Араи да види храма и да се запознае с теб. Той ще живее със семейството ми. Може да го пратя тук след година-две.
	Макото повдигна вежди:
	— Зенко да не създава проблеми?
	— Дори повече от обикновено. Освен това на Изток има нови събития, за които искам да ти разкажа. Трябва да обмисля отговора си много внимателно. Може би дори ще се наложи да пътувам до Мияко. Ще говорим за това по-късно. Как е игуменът Мацуда? Надявам се да получа и неговия съвет.
	— Все още е с нас. Почти не яде, изглежда, и не спи. Сякаш вече е наполовина в отвъдното. Но мисълта му е ясна както винаги, даже по-ясна, чиста като планинско езеро.
	— Де и моите да бяха такива — рече Такео, когато се обърнаха, за да поемат обратно към храма. — Но те по-скоро приличат на рибарник — десетки идеи и проблеми, които се лутат и се блъскат в главата ми и се борят за вниманието ми…
	— Трябва да се стараеш да установяваш покой в съзнанието си, при това ежедневно — отбеляза Макото.
	— Единствените умения за медитация, които владея, са усвоените от Племето, а тяхната цел е малко по-различна!
	— При все това често си мисля, че уменията, присъщи на теб и на други членове на Племето, не са толкова различни от онези, които ние сме придобили чрез самодисциплина и себепознание.
	Такео не беше на същото мнение — никога не бе виждал Макото или неговите ученици да стават невидими например или да използват свой фалшив образ. Усети, че Макото бе доловил недоверието му, и изпита съжаление.
	— Нямам време за това, а и обучението ми в тази насока е твърде оскъдно. И бездруго не съм сигурен, че ще ми помогне. Макар и понастоящем да не съм във война, все пак съм ангажиран с управлението.
	Макото се усмихна.
	— Тук се молим за теб непрестанно.
	— Предполагам, че е от значение! Сигурно мирът, който цари вече близо петнайсет години, се пази от вашите молитви.
	— Убеден съм — отвърна Макото невъзмутимо. — Нямам предвид някакви празни молитви или безсмислено припяване, а духовното равновесие, което поддържаме тук. Използвам думата „поддържаме“, за да подчертая мишците и силата, които се изискват; силата на стрелеца, нужна да извие лъка, или на гредите в камбанарията, за да издържат тежестта на камбаната…
	— Мисля, че си прав. Виждам разликата у воините, които следват учението ви — каква самодисциплина, какво състрадание проявяват! Но как старанието им ще ми помогне да се справя с императора и с новия му генерал, които се мъчат да ме пратят в изгнание?
	— Когато ни разкажеш всичко, ще ти предложим съвет — обеща Макото. — Но първо ще хапнем, а после трябва да си починеш.
	Такео не възнамеряваше да спи, но след като приключиха с оскъдния обяд, който се състоеше от планински коренища, малко ориз и зеленчукова супа, отново заваля проливен дъжд. Разстла се зеленикав сумрак и внезапно идеята да полегне му се стори неустоима. Макото отведе Сунаоми да го запознае с някои от по-малките ученици; Джун и Шин седяха отвън, пиеха чай и разговаряха тихо.
	Такео се унесе; болката му се разтвори в монотонното барабанене на дъждовните капки по покрива и в обгърналия го духовен покой. Не сънува нищо и се събуди с изострени сетива, ясна мисъл и възобновена целенасоченост. Изкъпа се в горещия извор, спомняйки си как се бе потопил в същия този вир в снега, когато бе избягал в Тераяма преди толкова години. Облече се отново и излезе на верандата точно когато Макото и Сунаоми се върнаха.
	Момчето бе развълнувано от нещо, лицето му бе озарено, а очите му сияеха.
	— Владетелят Мийоши ми разказа как е живял в планината съвсем сам, цели пет години! Мечките го хранели, а в мразовитите нощи се гушели до него да го топлят!
	— Гемба тук ли е? — обърна се Такео към Макото.
	— Върна се, докато ти спеше. Разбрал е, че си пристигнал.
	— Но как? — възкликна Сунаоми.
	— Владетелят Мийоши ги владее тия работи — отвърна през смях Макото.
	— Мечките ли са му казали?
	— Най-вероятно! Владетелю Отори, нека сега посетим игумена.
	Такео остави Сунаоми с васалите на Араи и пое редом с Макото покрай трапезарията, където най-младите монаси почистваха съдовете след вечерята, и скоро двамата се озоваха в двора пред главната постройка. Вътре горяха стотици лампи и свещи, запалени покрай статуята на Просветления, и Такео си даде сметка за безмълвните фигури, застинали в медитация. Поеха по дъсчената пътека и влязоха в залата, където се съхраняваха картините на Сешу. Помещението имаше изглед към градината. Дъждът бе понамалял, но с падането на вечерния мрак декоративните камъни отвън бяха загубили очертанията си и се мержелееха като тъмни сенки. Въздухът в залата бе пропит със сладкия мирис на цветя и мокра земя. Тук водопадът се чуваше по-силно. В отдалечения край на главното разклонение на потока, струящ покрай едната страна на градината, бе помещението за посетителки, където Такео и Каеде бяха прекарали първата си брачна нощ. Сега то бе празно и тънеше в мрак.
	Мацуда вече бе в главната зала, облегнат върху дебели възглавници, които двама безмълвни и неподвижни монаси придържаха. Когато го бе видял за първи път, Такео бе решил, че е стар; сега игуменът сякаш бе прехвърлил границите на възрастта, дори на живота и бе навлязъл в света на чистия дух.
	Такео коленичи и му се поклони доземи. Мацуда бе единственият човек в Трите провинции, комуто оказваше подобна чест.
	— Приближи се — подкани го Мацуда. — Чакай да те огледам, да те пипна.
	Обичта в гласа му дълбоко затрогна Такео. Той усети как очите му запариха, когато старецът се приведе напред, събрал молитвено ръце. Мацуда се втренчи в лицето му. Смутен от напиращите сълзи, Такео не откликна, а плъзна поглед отвъд него, към мястото, където се намираха несравнимите картини.
	„За тях времето сякаш е спряло, помисли си. Конят, жеравите… все още са такива, каквито си бяха, а мнозина, които са ги съзерцавали заедно с мен, вече са покойници, отлетели като врабците.“ Една от преградите бе празна — според легендата нарисуваните птици били съвсем като живи и отлетели.
	— Значи императорът се интересува от теб — рече Мацуда.
	— Коно, синът на Фудживара, дойде уж да посети имението на баща си, но всъщност за да ме уведоми, че съм си навлякъл недоволството на императора… тъй като на практика съм престъпник. Сега от мен се очаква да се откажа от властта и да замина на заточение.
	— Не се учудвам, че си причинил тревога в столицата — изкиска се Мацуда. — Само ми е чудно, че им трябваше толкова време да почнат да те заплашват.
	— По мое мнение причините за това са две. Първата е, че императорът има нов генерал, който вече държи под контрол по-голямата част от Източната провинция и вероятно понастоящем се смята за достатъчно силен, за да ни предизвика. Втората е, че Араи Зенко се е свързал с Коно — привидно заради имението. Подозирам, че Зенко се вижда като мой наследник.
	Такео усети, че гневът отново се надига в гърдите му, и осъзна, че Мацуда и Макото го знаят. В същото време си даде сметка, че в помещението има още един човек, седнал в сумрака зад Мацуда. Сега той се приведе напред и Такео разпозна Мийоши Гемба. Двамата бяха почти връстници, но също както Макото, Гемба сякаш бе неподвластен на времето. Лицето му бе обло и гладко, бе отпуснат и в същото време излъчваше мощ… всъщност наподобяваше мечка.
	Нещо се случи със светлината. Лампите примигнаха и пред очите на Такео се извиси ярък пламък. Задържа се за миг във въздуха и после се устреми като падаща звезда навън в тъмната градина. Такео долови краткия съсък, с който дъждът го угаси.
	Гневът му мигом изчезна.
	— Гемба — възкликна той, — радвам се да те видя! Да не би да си прекарваш времето тук, учейки се да правиш магии?
	— Императорът и придворните му са много суеверни — отвърна Гемба. — Разполагат с куп пророци, астролози и магьосници. Ако дойда с теб, бъди сигурен, че ще съперничим достойно на номерата им.
	— Значи смятате, че трябва да замина за Мияко?
	— Да — отвърна Мацуда. — Трябва да се явиш пред тях лично. Ще спечелиш императора на своя страна.
	— Фокусите на Гемба няма да са ми достатъчни, за да го убедя. Императорът събира армия срещу мен. Опасявам се, че единственият разумен отговор е чрез сила.
	— В Мияко ще се проведе малко състезание — каза Гемба. — Ето защо трябва да дойда с теб. Дъщеря ти също.
	— Шигеко? Не, опасността е твърде голяма.
	— Императорът трябва да я види и да й даде своята благословия и одобрение, ако ще става твоя наследница… което е задължително — също както Гемба, Мацуда изрече тези думи с озадачаваща категоричност.
	— И дори няма да го обсъждаме? — попита Такео. — Няма ли първо да разгледаме всички възможности и да потърсим разумно решение?
	— Ако държиш, нищо не ни пречи — рече Мацуда, — но вече съм на възраст, в която дългите дискусии ме изтощават. Виждам крайното решение, до което ще стигнем. Хайде да минем направо към него.
	— Освен това бих искал да чуя мнението и съвета на съпругата си. Както и да изслушам висшите си васали и личния си генерал Кахей…
	— Кахей винаги ще се обяви за война — рече Гемба. — Такъв си е по природа. Но ти трябва да избягваш открити стълкновения, особено ако силите от Изтока разполагат с огнестрелни оръжия.
	Такео усети как от безпокойство тилът му настръхва, а по скалпа му плъзват тръпки.
	— Сигурен ли си в това?
	— Не, просто допускам, че скоро ще се случи.
	— И пак Зенко ме е предал.
	— Такео, стари приятелю, ако внедриш някакво ново изобретение, било то оръжие, или нещо друго, щом е резултатно, скоро тайната му ще бъде открадната. Това си е в човешката природа.
	— Значи не е трябвало да позволявам използването на пушката? — той често съжаляваше за това свое решение.
	— След като веднъж си се сдобил с нея, няма начин да не я приложиш в диренето на мощ. Точно както е неизбежно враговете ти да се възползват от нея в борбата си да те съборят от власт.
	— В такъв случай трябва да се сдобия с повече и по-добри пушки от тях! Да ги нападна пръв и да ги сваря неподготвени, преди да успеят да се въоръжат.
	— По принцип това е една от възможните стратегии — отбеляза Мацуда.
	— Без съмнение онази, която брат ми Кахей би препоръчал — добави Гемба.
	— Макото — рече Такео, — много си мълчалив. Какво смяташ?
	— Знаеш, че не мога да те посъветвам да отидеш на война.
	— И в такъв случай изобщо ще ме лишиш от съвета си? Ще си седиш тук, ще припяваш и ще правиш фокуси с огън, докато всичко, което съм се трудил да постигна, бъде унищожено? — той си даде сметка за тона си и млъкна, засрамен от раздразнението си и в същото време обезпокоен, че Гемба отново ще го разсее с пламък. Този път не последва впечатляващ номер, но пълното мълчание, което настъпи, бе не по-малко въздействащо. Такео почувства обединеното спокойствие и яснота на тримата си събеседници и осъзна, че разполага с пълната им подкрепа, но и с непоколебимата им решимост да го възпрат от прибързани или опасни действия. Мнозина от обкръжението му го ласкаеха или отстъпваха пред волята му. Тези хора никога нямаше да постъпят така и той им вярваше безпрекословно. — Ако ще ходя в Мияко, трябва ли да тръгна незабавно? Или да изчакам есента, когато времето се оправи?
	— Идната година може би, когато снегът се стопи — каза Мацуда. — Няма защо да бързаш.
	— Това им предоставя повече от девет месеца, за да сформират армия!
	— Но ги отпуска и на теб, за да подготвиш посещението си — рече Макото. — Смятам, че трябва да се явиш там в цялото си великолепие и да занесеш прекрасни дарове.
	— Дъщеря ти също ще разполага с достатъчно време, за да се подготви — добави Гемба.
	— Тази година навърши петнайсет. Вече е достатъчно голяма, за да бъде сгодена.
	Тази мисъл го изпълни с безпокойство — за него тя си беше дете. А и кой щеше да е достатъчно подходящ да стане неин съпруг?
	— Това също може да се окаже твое преимущество — отбеляза полугласно Макото.
	— Междувременно Шигеко трябва да усъвършенства ездата си, както и стрелбата с лък — заяви Гемба.
	— Едва ли ще има възможност да покаже тези свои умения в столицата — възрази Такео.
	— Ще видим — каза Гемба и се усмихна по своя загадъчен начин. — Не се тревожи — добави, сякаш бе забелязал възобновеното раздразнение на Такео. — Ще дойда с теб и нищо лошо няма да й се случи — после заяви с внезапна проницателност: — Дъщерите, които имаш, заслужават повече внимание от синовете, които нямаш.
	Думите му прозвучаха като упрек и го жегнаха, тъй като Такео се гордееше с факта, че дъщерите му получаваха нужното обучение и тренировки, предназначени за момчетата — Шигеко по пътя на воина, а близначките — в уменията, присъщи на Племето. Той стисна устни и отново се поклони пред Мацуда. Старецът го подкани с жест да се приближи и го пое в крехките си обятия. Не каза нищо, но Такео внезапно осъзна, че Мацуда се сбогува с него, че това е последната им среща. Отдръпна се леко, само колкото да се взре в очите на възрастния свещеник. „Мацуда е единственият човек, който спокойно среща погледа ми, помисли си. Единственият неуязвим за неустоимия сън на Кикута.“
	Сякаш прочел мислите му, Мацуда рече:
	— Оставям след себе си не един, а двама стойностни… повече от стойностни наследници. Не си пилей времето да скърбиш за мен. Знаеш всичко, което трябва да знаеш. Просто се опитай да не го забравяш.
	Тонът му съдържаше същата смесица от обич и раздразнение, която бе използвал, докато го бе обучавал на изкуството да борави с меч. За пореден път Такео трябваше да примигне, за да възпре сълзите си.
	Макото го съпроводи до помещението за гости и докато вървяха, рече тихо:
	— Помниш ли как отиде сам в Ошима, в бърлогата на пиратите? Мияко не може да крие повече опасности!
	— Тогава бях млад и безстрашен. Не вярвах, че някой може да ме убие. Сега съм стар, сакат и познавам страха — не се страхувам за собствения си живот, а за децата си, за съпругата си, за земята и за народа си и за това, че ще умра и ще ги оставя без закрила.
	— Затова е по-добре да забавиш ответните си действия — не избързвай, прати ласкателни слова, дарове и обещания. Сам знаеш, че винаги си бил необуздан — всичко, което правиш, е белязано от невъздържаност.
	— Защото знам, че животът е кратък. Разполагам с твърде малко време да постигна онова, което ми повелява дългът.
	Той заспа, размишлявайки за чувството на неотложност, което го бе движило през по-голямата част от живота му, и сънува, че е в Ямагата, в онази нощ, когато се бе изкатерил в крепостта и бе сложил край на страданията на изтезаваните Скрити. Пак се движеше с неизчерпаемото търпение на Племето, през една нощ, която изглеждаше безкрайна. Кенджи го бе научил по собствена воля да забавя или да забързва хода на времето. Видя в съня си как светът се променя съобразно със собствените му възприятия, и се събуди с усещането, че някаква загадка му се е изплъзнала, с особено въодушевление и като по чудо все така без болки.
	Почваше да се развиделява. Такео не долавяше трополене на дъждовни капки, а само първи птичи трели. Сунаоми седна в постелята си и се втренчи в него.
	— Чичо? Ти си буден? Може ли сега да излезем и да видим _хоо_?
	Васалите на Араи бяха прекарали цялата нощ, бдейки отвън, макар и Такео да ги бе уверил, че Сунаоми е вън от всякаква опасност. Сега те скочиха на крака, помогнаха на младия си господар да обуе сандалите си и го последваха, когато Такео го поведе към главната порта. На разсъмване тя вече не се залостваше и наоколо нямаше никой. Стражите бяха отишли да закусват. Излязоха през нея, завиха вдясно и поеха по тясната пътека, която минаваше покрай външните зидове на храма и нагоре по стръмния склон на планината.
	Теренът бе каменист и неравен, дори често хлъзгав от падналия дъжд. След известно време единият от мъжете вдигна Сунаоми и го понесе на ръце. Небето бе ясна бледа синева, слънцето тъкмо изгряваше над Източните планини. Пътеката стана равна и навлезе в гора от букови и дъбови дървета. Земята бе застлана с килим от летни диви цветя, коприварчетата вече бяха подели звънката си утринна песен, като отправяха призивни трели едно към друго и си отвръщаха. По-късно щеше да стане горещо, но сега въздухът бе хладен от дъжда и изпълнен с покой.
	Такео долавяше шумоленето на листа и плясък на крила, който издаваше присъствието на _хоо_ в гората пред тях. Тук между широколистните дървета имаше и пауловния*, която птиците предпочитаха за кацане и свиване на гнездо, макар че според мълвата се хранели с бамбукови листа.
	[* Вид дърво с китайски произход, разпространено предимно в Източна Азия, високо ценено заради меката и леснообработваема дървесина. — Б.пр.]
	След като вече по пътеката се вървеше по-лесно, Сунаоми поиска да го пуснат на земята и за изненада на Такео нареди на двамата мъже да го изчакат, докато върви напред с владетеля Отори. Когато се отдалечиха достатъчно, за да не могат да ги чуят, момчето заяви поверително на Такео:
	— Мисля, че е по-добре Танака и Сузуки да не виждат свещените птици. Може да поискат да ги уловят или да откраднат яйцата им. Чувал съм, че едно яйце на _хоо_ е много скъпо.
	— Вероятно инстинктът ти не те подвежда.
	— Те не са като господарите Гемба и Макото. Не знам как да се изразя. Ще видят, но няма да разберат.
	— Много добре го каза — отбеляза Такео с усмивка. В гъстите клони на дърветата над главите им прозвуча странен звук, последван от рязък вик. — Ето ги — прошепна Такео, обладан от удивлението и благоговението, които присъствието на свещените птици всеки път будеше у него.
	Техният зов бе като вида им — красив и странен, грациозен и непохватен. Птиците бяха вдъхновяващи и в същото време някак комични. Никога нямаше да свикне с тях. Сунаоми се взираше в пространството над главата си с изражение на възхита. Изведнъж една от птиците излетя от листака и пърхайки с криле, кацна на съседното дърво.
	— Това е мъжката — поясни Такео. — Ето я и женската.
	Сунаоми се засмя щастливо, когато и втората птица прелетя през откритото пространство. Имаше дълга копринена опашка и искрящи златисти очи. Оперението й бе пъстроцветно; докато кацаше на клона, едно перо се отрони и се понесе плавно към земята. Птиците останаха там само миг. Обърнаха глава една към друга, издадоха нов призивен звук, всяка със своя ясен глас, отправиха кратък, но настоятелен поглед към Такео и отлетяха навътре в гората.
	— Ах! — възкликна Сунаоми и хукна след тях, гледайки нагоре, не видя къде стъпва, и се строполи по очи на тревата. Когато се изправи, перото бе в ръката му. — Виж, чичо!
	Такео се приближи до него и взе перото. Някога Мацуда му бе показал перо от _хоо_ — бяло, с червени връхчета. Бе паднало от птица, която Шигеру бе видял като момче, и оттогава пазеше в храма. Това перо бе тъмнозлатисто и чисто бяло в средата.
	— Запази го — рече на Сунаоми. — Ще ти напомня за този ден и за благословията, която си получил. Затова се стремим да установим траен мир, за да могат _хоо_ никога да не напускат Трите провинции.
	— Ще оставя перото в храма — каза Сунаоми — като обет, че един ден ще се върна и ще се обучавам при владетеля Гемба.
	„Това момче има толкова фина чувствителност, помисли си Такео. Ще го възпитам като мой син.“


>	Тринайсета глава

	След като Такео замина със Сунаоми, Таку поседя известно време на верандата, вперил поглед в окъпаната от дъжда градина, размишлявайки върху онова, което му бе казал братовчедът на майка му. Думите му го бяха обезпокоили сериозно, макар че не му пролича, тъй като вещаеха назряваща опасност за открит конфликт с по-големия му брат — нещо, което той се бе надявал да избегне. „Какъв глупак е Зенко, каза си Таку, и всъщност винаги е бил такъв. Също като баща ни!“
	На десетгодишна възраст, миг преди земетресението да разтърси града, той бе видял как баща му извършва предателство спрямо Такео. Зенко бе обвинил Такео за смъртта на Араи, но Таку бе възприел цялата сцена по различен начин. Вече знаеше, че в пристъп на ярост баща им бе дал заповед за убийството на майка им; никога нямаше да забрави, нито да прости готовността му да съсипе живота на собствените си синове. В онзи миг бе решил, че Такео ще убие Зенко… впоследствие често бе сънувал, че го е сторил… и така и не разбра негодуванието на Зенко, задето Такео бе пощадил живота му.
	Като момче се бе прекланял пред Такео, смятайки го за легендарен герой; сега, вече мъж, го почиташе и му се възхищаваше. Освен това фамилията Муто се бяха заклели във вярност към Отори и той никога нямаше да наруши тази клетва. А и без да се смятаха задълженията му — въпрос на чест и вярност, — трябваше да е глупак като Зенко, за да се лиши от постигнатото — рангът му в Трите провинции бе всичко, което можеше да желае, тъй като му предоставяше власт и положение, а и му осигуряваше възможност да се възползва пълноценно от всичките си таланти.
	Такео го бе обучил на много неща, които той самият на свой ред бе усвоил от Кикута. Таку се усмихна на себе си, спомняйки си колко пъти бе ставал жертва на съня на Кикута, преди да се научи да го избягва, че и да го прилага върху други. Помежду им съществуваше силна връзка; двамата си приличаха в много отношения, а и познаваха от личен опит противоречията, които пораждаше смесената кръв.
	При все това по-големият брат си беше ценност по традиция и Таку бе възпитан да уважава йерархията на Племето. Можеше да е готов да убие Зенко, както бе казал на Такео, но нямаше да го оскърби, пренебрегвайки правото му на глас, когато трябваше да се реши кой да оглави фамилията Муто. Реши да предложи поста на майка си Шизука, племенницата на Кенджи. Тя можеше да се окаже приемлив компромис.
	Съпругът на майка му — доктор Ишида, щеше да отведе по-малкия син на Зенко в Хаги. Той можеше да отнесе писмо или устно съобщение на Шизука. Според Таку Ишида бе достатъчно надежден и заслужаваше доверие. Основната му слабост се изразяваше в известна наивност, сякаш му бе невъзможно да проумее докрай бездната на злото в човешката природа. Може би се бе научил да я пренебрегва у владетеля Фудживара, комуто бе служил дълги години, и по тази причина бе в потрес, когато я бе видял зейнала. Освен смелостта, която му бе необходима, за да извършва научните си експедиции, физически той не се отличаваше с особен кураж и не обичаше да се бие.
	Лично Таку би предпочел да остане близо до Зенко и Коно, вероятно дори би пътувал с Коно до Западната провинция, където би му уредил среща със Сугита Хироши, своя най-стар приятел. Беше важно, като се върнеше се в столицата, Коно да опише реалното положение в Трите провинции и да разясни на императора и неговия генерал, че владетелят Отори разполага с безусловна подкрепа в Маруяма и Инуяма, докато Зенко е сам.
	Удовлетворен от взетите решения, се отправи към конюшните, за да види как възрастният кон Рюме се възстановява след пътуването. Остана доволен от онова, което завари — каквито и да бяха недостатъците на брат му, едно бе безспорно: Зенко нямаше равен по познания и грижи за конете. Рюме бе изрядно почистен — гривата и опашката му бяха измити и сресани, конят изглеждаше сух, добре нахранен и спокоен. Въпреки възрастта му все още го биваше и конярите му се възхищаваха открито, даже заради него проявяваха по-голямо уважение и към Таку.
	Тъкмо потупваше коня и го хранеше с моркови, когато в конюшнята влезе Зенко. Двамата се поздравиха, проявявайки един към друг обичайната сърдечност.
	— Значи още притежаваш сина на Раку — Зенко протегна ръка и погали коня по челото. Таку си спомни завистта на Зенко, когато се бяха върнали в Хаги през онази пролет с двата красиви жребеца — единият на Хироши, а другият негов — явен признак за привързаността на Такео към тях двамата, който подчертаваше студенината му към по-големия син на Араи.
	— Ще ти го подаря — каза, обзет от внезапен порив. — Знам, че е на години, но все още може да има жребчета — Таку не притежаваше нищо по-ценно, което да предложи на брат си. Надяваше се щедростта на жеста му да смекчи чувствата на Зенко към него.
	— Благодаря ти, но не мога да го приема — отвърна баткото. — Той е дар за теб от владетеля Отори, а и бездруго смятам, че вече е твърде стар за разплод. Също както владетелят Отори — добави след миг мълчание, — който е принуден да чака синове от по-млади мъже — думите бяха изречени уж като шега, но в тях прозвуча скрито ожесточение.
	„Вярно, брат ми тълкува всичко като оскърбление“, помисли си Таку, а на глас рече:
	— Оказал е голяма чест на теб и съпругата ти.
	— Дали е чест, или двамата сега са заложници? — попита Зенко с мрачно изражение.
	— Това със сигурност зависи от теб.
	Домакинът отвърна нещо уклончиво и изостави темата. Двамата се отправиха към къщата и когато седнаха вътре, Таку рече:
	— Владетелят Такео желае да проведе ритуала по погребението на Кенджи в Хаги. Майка ни е там и тъй като няма мъртво тяло за опелото…
	— Няма тяло? Че къде е умрял Кенджи? И въобще откъде знаем, че е мъртъв? Не изчезва за пръв път, защо сме сигурни, че…
	— Мъртъв е — Таку впери поглед в брат си и продължи: — Здравето му се беше влошило… може да е починал от болестта на белите си дробове, но мисията, която бе предприел, бе изключително опасна, а и в случай на успех бе уредил да пристигне незабавно в Инуяма. Казвам ти това строго поверително. Официалната версия ще бъде, че е починал от болестта си.
	— Предполагам, че е попаднал в ръцете на Кикута? — рече Зенко след продължително мълчание.
	— Какво те кара да смяташ така?
	— Може да нося името на баща ни, братко, но това не променя факта, че съм един от Племето точно толкова, колкото и ти. Имам връзки сред Муто… както и сред Кикута. Всички знаят, че синът на Акио е внук на Кенджи. Предполагам, че Кенджи е копнеел да го види… беше стар, а и здравето му се беше влошило. Разправят, че Акио не е простил нито на него, нито на Такео за смъртта на Котаро. Просто си вадя заключения от фактите. Налага ми се, защото Такео не ми се доверява, както се доверява на теб.
	Таку за пореден път отбеляза негодуванието, което прозвуча в гласа на брат му, но то не го притесни толкова, колкото репликата му, че има връзки с Кикута. Дали беше истина, или Зенко просто се хвалеше? Изчака, без да казва нищо, за да види какво още щеше да разкрие брат му.
	— Разбира се, в селото на Муто е плъзнала мълва за онова момче… — продължи Зенко. — Разправят, че бащата е Такео, а не Акио — той говореше вяло, но Таку долови разпаления интерес зад думите му.
	— Единствена Муто Юки е знаела истината — отвърна той. — А тя е починала скоро след раждането на момчето.
	— Да, спомням си — каза Зенко. — Е, който и да е бащата, малкият е внук на Кенджи и представлява определен интерес за фамилията Муто. Ако аз стана господарят, ще потърся връзка с Кикута заради него.
	— Мисля, че е по-добре да не засягаме въпроса с наследника на Кенджи, преди да го обсъдим с майка — отбеляза вежливо Таку. — Бих се изненадал, ако ми се наложи да ти напомня, че обикновено главата на фамилията притежава изключителни умения.
	Зенко пламна от гняв, а очите му засвяткаха.
	— Притежавам куп умения на Племето, братче. Може и да не са така впечатляващи, както твоите, но са много резултатни!
	Таку направи леко и неискрено движение с глава в израз на покорство и двамата преминаха към по-безопасни теми. След известно време към тях се присъедини владетелят Коно; обядваха заедно и после отидоха с Хана и двете по-малки момчета да видят кирина. След това доктор Ишида бе поканен обратно в резиденцията, за да се запознае по-добре с Чикара, преди да го отведе в Хаги.


	Ишида бе твърде нервен при запознанството с Коно и се бе напрегнал още повече, когато благородникът взе да го разпитва за времето, прекарано в имението на Фудживара. Прие поканата с неохота и пристигна със закъснение за вечерята, при това, както осъзна с безпокойство Таку, вече твърде пиян.
	Самият Таку също бе напрегнат, обезпокоен от разговора си със Зенко и със съзнанието за всички подмолни игри по време на вечерята. По типичния си начин той с нищо не даде да се разбере какво изпитва, а поведе лек и вежлив разговор с Коно, направи комплимент на Хана за храната и за синовете й и се опита да насочи Ишида към по-безвредни теми, като например обичаите на номадите или жизнения цикъл на китовете. Когато общуваше със снаха си, Таку беше предпазлив и винаги нащрек, тъй като не я харесваше особено, нито й имаше доверие, но не можеше да отрече нейната интелигентност и дух, които предизвикваха искреното му възхищение, а и никой мъж не би могъл да остане безразличен към красотата й. Таку си спомни как те всички бяха омаяни от нея още като момчета — той, Зенко и Хироши. Следваха я навсякъде като кучета с изплезени езици и се надпреварваха за вниманието й.
	Всички знаеха, че владетелят Фудживара бе предпочитал мъжете пред жените, но Таку не забеляза нищо, което да му подскажеше, че синът се е метнал на баща си. Всъщност стори му се, че зад вниманието на Коно към Хана съзира естествено привличане. „Невъзможно е да не я пожелаеш“, помисли си той и се запита за миг какво ли би било да се събуди в мрака и да я почувства до себе си. Почти завидя на Зенко.
	— Доктор Ишида се е грижел за вашия баща — отбеляза Хана към Коно. — А сега отговаря за здравето на владетеля Отори.
	Таку долови в гласа й двуличие и злоба, при което желанието му тутакси отстъпи място на неодобрение. Изпитваше признателност, че бе успял да се излекува от увлечението си и повече не бе станал жертва на друго. Помисли си с благодарност за своята честна съпруга, на която можеше да има пълно доверие и която вече му липсваше. Лятото се очертаваше дълго и отегчително.
	— С голям успех — отбеляза Зенко. — Доктор Ишида неведнъж е спасявал от смърт владетеля Такео.
	— Баща ми винаги е изпитвал към вас дълбоко уважение — каза Коно на Ишида.
	— Ласкаете ме неоснователно. Уменията ми са незначителни.
	Таку помисли, че Ишида няма да каже нищо повече по въпроса, но след поредна голяма глътка вино лекарят продължи:
	— Разбира се, случаят на владетеля Отори е удивителен от позицията на човек като мен, който се интересува от функционирането на човешкото съзнание — той замълча, отпи жадно, след което се приведе напред и заяви поверително: — Владетелят Отори смята, че никой не може да го убие… и по този начин е постигнал безсмъртие.
	— Сериозно ли? — попита Коно глухо. — Това звучи малко преувеличено. За някаква самоизмама ли става въпрос?
	— В известен смисъл да. При това много полезна. Имало някакво пророчество… Таку, ти си бил там, когато…
	— Не си спомням — побърза да отвърне Таку. — Чикара, как ти се струва да поемеш на морско пътешествие заедно с кирина?
	Чикара преглътна от притеснение, че чичо му се обръща направо към него, и преди да успее да отговори, Зенко попита:
	— Какво пророчество?
	— Че владетелят Отори може да умре единствено от ръката на собствения си син — Ишида отпи отново. — Само че защо заговорих за това? Ааа, да, въздействието на силното убеждение върху тялото. Той вярва, че не може да бъде убит, и тялото му реагира, като се самолекува.
	— Удивително! — възкликна лицемерно Коно. — Владетелят Отори наистина е оцелял въпреки многобройните опити за покушение срещу него. Знаете ли за други подобни случаи?
	— Ами да — отвърна Ишида, — в пътуванията ми из Тенджику, където има свети люде, които могат да ходят по огън, без да се горят, и да лежат върху ложе от пирони, без да наранят кожата си…
	— Ти знаеше ли за това, братко? — попита Зенко тихо, а в това време Коно караше Ишида да разкаже още истории от пътуванията си.
	— Най-обикновено суеверие и нищо повече — отвърна Таку непринудено, като вътрешно желаеше всички мъчения на ада да се изсипят върху пияния доктор. — Фамилията Отори са обект на безкрайни клюки и измислици.
	— И сестра ми бе одумвана по подобен начин — рече Хана. — Смяташе се, че носи смърт на всеки мъж, който я пожелае, но владетелят Такео преживя тази опасност. Благодаря на Небесата — добави тя, вперила поглед в Таку.
	Смехът, който последва, бе малко неловък, тъй като неколцина от присъстващите си спомниха, че владетелят Фудживара се бе оженил за Каеде против волята й и не бе оцелял.
	— При все това всички знаят за петте битки — продължи Зенко. — И за земетресението… „Земята поднася онова, което Небето желае“ — той видя насмешливото изражение на Коно и поясни: — Една свята жена изрекла пророчество, което се потвърди от победите на Такео във войната. Земетресението се смята за знак свише, който го утвърждава като избраник на Небесата.
	— Да, така ми каза и той — рече Коно с присмех в гласа. — Толкова е удобно за победителя да разполага с подобно полезно пророчество… — отпи и после заяви, вече сериозно: — В столицата едно земетресение обикновено се възприема като наказание за лошо управление, а не като възнаграждение.
	Таку не знаеше дали да заговори и да разкрие пред Коно докъде се простираше неговото чувство за дълг и вярност, или да си замълчи и да изглежда, че подкрепя брат си. В колебанията му го спаси Ишида, който заяви развълнувано:
	— Земетресението спаси живота ми. И живота на жена ми. Според мен злодеите бяха наказани! — от очите му бликнаха сълзи и той ги избърса с ръкав. — Простете, не исках да осквернявам паметта на бащите ви — после се обърна към Хана: — Ще се оттегля. Много съм уморен. Надявам се да извините възрастния човек.
	— Разбира се, татко — отвърна тя вежливо, тъй като той бе втори баща на съпруга й. — Чикара, отведи дядо си в стаята му и кажи на прислужниците да му помогнат.
	— Опасявам се, че си е пийнал повече — добави тя пред Коно, след като момчето помогна на лекаря да се изправи и двамата напуснаха помещението.
	— Той е много интересен човек. Съжалявам, че трябва да замине за Хаги. Надявах се двамата да можем да поговорим повече. Явно е познавал баща ми по-добре от всеки друг оцелял, струва ми се.
	„И е имал късмета да не умре от ръката му“, помисли си Таку.
	— Пророчеството е интригуващо, нали? — продължи Коно. — Доколкото знам, владетелят Отори няма синове.
	— Има три дъщери — отвърна Таку.
	Зенко се засмя — отривист заговорнически изблик:
	— Официално да. Само че слуховете, които се носят за Такео, са по-различни… Нека все пак не нарушавам границите на благоприличието.
	Коно вдигна вежди, възкликвайки:
	— Виж ти!
	„Стана тя, каквато стана, помисли си Таку. Кенджи, какво ще правя без теб?“


>	Четиринайсета глава

	Мийоши Кахей придружаваше Такео в пътуването му до Хаги заедно с най-големия си син — Кацунори. Беше родом от този град и се зарадва на възможността да навести роднините си. От своя страна Такео знаеше, че ще се нуждае от съветите на Кахей, как най-добре да противостои на нарастващата заплаха откъм столицата Мияко, откъм императора и неговия генерал, а също и как да организира своята подготовка през зимата.
	Сега обаче бе почти невъзможно да се мисли за зимата; намираха се в края на дъждовния период и предстояха летните жеги. А и по-належащите грижи бяха прибирането на реколтата, опасностите от епидемии през горещините, осигуряването на водни запаси в случай на суша в края на лятото… И все пак всички тези проблеми можеше да почакат, защото Такео все пак си позволи да се отклони, за да види Каеде и дъщерите си.
	Яздеха по каменния мост в края на един ден, в който слънце и дъжд се редуваха подобно на приказката за сватбата на мечката и лисугера. Такео усещаше как мокрите дрехи за пореден път са полепнали по тялото му; по време на това пътуване толкова често подгизваше от леещия се дъжд, че вече почти не си спомняше какво е да си сух. Дори местата, където отсядаха, бяха усойни, пропити с влага и с мирис на плесен.
	Над морската шир небето бе ясна и прозрачна синева, на запад — обагрена в жълто от захождащото слънце. Зад тях планините бяха покрити с гъсти облаци; от време на време прозвучаваше тътен на гръмотевици, който подплашваше конете.
	Такео си спомни за Шън — стария му кон, и се запита дали някога щеше да си намери друг като него. Щеше да разговаря с Мори Хироки, както и с Шигеко. Ако се наложеше да воюват, щяха да се нуждаят от още коне… но той не желаеше да прибягва до война.
	Кахей и синът му го бяха изпроводили до портите. Щом се озова във външния двор, той слезе от коня, остави го на грижите на слугите и като взе със себе си само Сунаоми, пое през градините. Вестта за пристигането му вече бе стигнала до крепостта. Каеде го чакаше на дългата веранда, която опасваше резиденцията. Шумът на прибоя изпълваше въздуха, а от покривите се обаждаха гълъби. Лицето й сияеше от радост.
	— Не съм и мечтала да се върнеш толкова скоро! Горкият, какво време за езда! Сигурно си изтощен. И мокър до кости.
	Разнежи се от начина, по който тя така ласкаво го гълчеше. За момент му се прииска да я грабне в обятията си и да се загуби в нея. Ала първо трябваше да съобщи новините.
	От вътрешността на къщата дотича Шигеко.
	— Тате! — викна тя и коленичи, за да изуе сандалите му. После забеляза момчето, което свенливо стоеше зад гърба му. — Възможно ли е това да е нашият братовчед?
	— Да, Сунаоми ще поживее с нас известно време.
	— Сунаоми! — възкликна Каеде. — Но защо? Да не се е случило нещо с Хана?
	Такео видя, че тя се притесни за сестра си, и се запита доколко можеше да сподели с нея подозренията си.
	— Хана е добре — отвърна. — По-късно ще ти обясня причините за гостуването на Сунаоми.
	— Разбира се. Хайде да влезем, трябва веднага да се изкъпеш и да се преоблечеш със сухи дрехи!
	— Шизука тук ли е? — попита той, докато вървеше след Каеде по верандата към задната част на резиденцията, където около един горещ извор бе построен басейн.
	— Да, какво се е случило? — Каеде го погледна в очите и нареди: — Шигеко, повикай Шизука и кажи на прислужниците да донесат чисти дрехи за баща ти.
	Момичето се поклони със сериозно изражение и ги остави. Той долови леките й стъпки по дъските, а после я чу да казва на сестрите си:
	— Да, татко си дойде, но още няма да ходите при него. Елате с мен. Трябва да намерим Шизука.
	Бяха сами. Светлината се отцеждаше от цветята и храстите. Около декоративните езера и поточета проблясваха няколко късни перуники. Небе и море се сливаха в едно в мъглата на вечерта. Постепенно в мрака на залива взеха да просветват огньове и лампи. Без да каже и дума, Каеде му помогна да свали мокрите си дрехи.
	— Кенджи е мъртъв — рече той глухо.
	Тя загреба вода в едно бамбуково ведро и се захвана да го мие. Той видя как от очите й бликнаха сълзи и се затъркаляха по страните й. Докосването й бе успокоително и в същото време почти непоносимо. Имаше чувството, че цялото тяло го боли. Копнееше за обятията й, изгаряше от желание да потъне в тях, но първо трябваше да говори с Шизука. Каеде промълви:
	— Как е станало? Болестта ли го е повалила?
	Такео се чу да отговаря:
	— По всяка вероятност. Беше поел на път отвъд границите. Няма ясни подробности. Таку дойде да ме уведоми в Хофу — не остана в горещата вода, колкото му се искаше, а излезе и се облече бързо. — Трябва да говоря с Шизука насаме.
	— Нима имаш тайни от мен?
	— Това са работи на Племето. Кенджи беше глава на фамилията Муто. Шизука ще трябва да избере неговия наследник. Въпросът не подлежи на обсъждане в присъствието на външни лица — Такео видя, че не й стана приятно, защото би желала да остане с него. — Има много други неща, за които трябва да разговаряме — каза, за да я успокои. — По-късно ще бъдем сами. Ще ти обясня за Сунаоми. Освен това ме посети синът на владетеля Фудживара…
	Тя го погледна остро, но само промълви:
	— Добре, господарю Такео. Ще поръчам да приготвят вечеря — и излезе.
	Когато се върна в главното помещение на резиденцията, Шизука вече го чакаше. Той заговори направо, пренебрегвайки обичайните поздрави.
	— Сигурно се досещаш защо съм тук. Пристигнах, за да ти съобщя вестта, че Кенджи е мъртъв. Таку дойде в Хофу да ме уведоми. Реших, че трябва да го узнаеш незабавно.
	— Подобни вести никога не са добре дошли — отвърна Шизука официално, — но тази не е неочаквана. Благодаря ти, братовчеде, за загрижеността към мен и за почитта към Кенджи.
	— Смятам, че знаеш какво беше той за мен. Нямаме мъртво тяло, но въпреки това ще го погребем, както подобава. Тук или в Ямагата, където решиш.
	— Мислех, че е починал в Инуяма — изрече тя бавно. — Нали живееше там?
	Никой не знаеше за последната мисия на Кенджи освен него и Таку. Сега изпита съжаление, че не бе казал на Шизука по-рано.
	— Приближи се — рече той. — Трябва да ти кажа всичко, което знам, защото то засяга Племето.
	Преди да успее да се придвижи, в помещението влезе една прислужница и донесе чай. Шизука му наля. Докато Такео пиеше, тя стана, огледа бързо стаята, отвори вратичките на вградените шкафове, след което излезе на верандата и надникна под нея. Върна се при Такео и седна пред него, почти опряла колене в неговите.
	— Долавяш ли нечие дишане?
	Той се заслуша.
	— Не, струва ми се, че сме сами.
	— Дъщерите ти са станали изкусни подслушвачки и могат да се крият в най-тесни места.
	— Благодаря ти. Наистина не искам момичетата или съпругата ми да чуят какво си говорим. Казах на Каеде, че Кенджи е починал от слабост на белите дробове, че е заминал да дири лечение отвъд източните ни граници. А истината е, че отиде с мисия при Кикута, надяваше се да преговаря с тях. След случилото се в Инуяма решихме, че можем да използваме децата на Госабуро, за да упражним натиск върху тях за сключване на примирие — той въздъхна и продължи: — Кенджи искаше да види детето на Юки, своя внук. Таку знае само, че е умрял в селото на Кикута, където от няколко години се крият Акио и момчето…
	— Такео, трябва да разкажеш всичко това на Каеде…
	Той не й позволи да продължи.
	— Казвам го на теб, защото засяга фамилията Муто, в която понастоящем ти си с най-висок ранг. Няма защо да го знае нито Каеде, нито който и да било извън Племето.
	— По-добре е да го чуе от теб, отколкото от другиго — настоя Шизука.
	— Твърде дълго съм го пазил в тайна, за да мога да й го кажа сега. Всичко това е минало — момчето е син на Акио; дъщеря ми е моя наследница. Междувременно стои въпросът за фамилията Муто и за Племето. Кенджи и Таку работеха в близко сътрудничество — знанията и уменията на Кенджи бяха ненадминати. Таку е много талантлив, но мисля, ще се съгласиш, че в него има някаква нестабилност. Питам се дали е достатъчно възрастен да оглави Племето. Зенко е твоят по-голям син и пряк наследник на Кенджи и не искам нито да го оскърбявам, нито да го дразня или да му предоставям повод за… — той млъкна.
	— За какво? — подкани го да продължи Шизука.
	— Виж, мисля, че и сама съзираш приликата между Зенко и баща му. Разтревожен съм от войнолюбивите му намерения. Затова съм уредил синовете му да прекарат известно време при нас. Смятах, че би се зарадвала да видиш внуците си?
	— Вече видях Сунаоми — каза Шизука. — Наистина много се радвам. И Чикара ли ще дойде?
	— Съпругът ти ще го доведе с кораб заедно с едно невероятно същество, за което говорят, че било кирин — рече Такео.
	— Оо, значи Ишида се връща, толкова се радвам! Честно казано, Такео, вече съм на години и единствената ми радост е да съм край теб, Каеде и децата ви, а също и в постелята на моя скъп доктор… Но явно ти имаш други планове за ежедневието ми!
	— Както винаги, си много проницателна. Искам да станеш глава на фамилията Муто. Таку ще работи с теб, както работеше с Кенджи, а Зенко, естествено, ще трябва да се съобрази с твоето положение…
	— Главата на фамилията е известен като Господаря — припомни му Шизука. — Никога жена не е ставала „господар“. „Господарка“ има съвсем различен смисъл! — добави тя.
	— Можеш да се назовеш просто „глава“ или каквото там ти харесва. Това ще постави едно отлично ново начало. Смятам да го въведа и в местните околии — ще започнем със Средната провинция и ще продължим нататък. Вече има много области, в които достойни и вещи жени заместват своите съпрузи. Те ще бъдат признати и ще получат същата власт както мъжете.
	— Значи смяташ да заздравиш страната от корените на горе и тези жени да станат реална подкрепа на твоята дъщеря?
	— Ако тя бъде единствената жена с власт да управлява, ще трябва да стане като мъж. А има ли и други жени на ръководни постове, може да станем свидетели на това, как промяната обхваща Трите провинции.
	— Все същият мечтател! — усмихна се Шизука.
	— Значи ще направиш каквото те моля?
	— Да, отчасти защото преди време Кенджи ми намекна, че това е и неговото желание, поне докато Таку улегне и Зенко се вразуми. Смятам, че това ще стане, и съм ти признателна, че се отнасяш с такава загриженост към него. Но какъвто и да е резултатът, фамилията Муто ще остане лоялна към теб и семейството ти — тя стори дълбок поклон. — Заклевам се, че ще е така, владетелю Отори, и го заявявам като глава на рода ни.
	— Знам какво си сторила за владетеля Шигеру и за клана Отори. Дългът ми към теб е огромен — заяви развълнувано Такео.
	— Радвам се, че имаме възможност да говорим насаме — продължи тя, — тъй като трябва да обсъдим въпроса за близначките. Надявах се да попитам Кенджи за нещо, което се случи наскоро, но може би ти ще знаеш как да постъпим — тя му разказа за случая с приспаното навеки коте. — Подозирах, че Мая притежава това умение — рече Шизука, — тъй като още през пролетта беше проявила известни признаци. Един-два пъти дори аз усетих, че ми се замайва главата, когато ме поглеждаше в очите. Но никой от фамилията не знае много за съня на Кикута, макар че с него са свързани доста суеверия…
	— Като силно лекарство е — отвърна Такео. — Малко количество е полезно, но в голяма доза може да се окаже смъртоносен. Хората му стават подвластни чрез собствената си слабост и липсата на самоусъвършенстване. Мен ме научиха как да го контролирам, в Мацуе… и там разбрах, че Кикута никога не гледат рожбите си право в очите, тъй като децата нямат защита срещу този поглед. Предполагам, че едно коте е не по-малко беззащитно. Никога не съм го пробвал върху котки, само върху кучета… при това върху пораснали.
	— Никога ли не си чувал за преминаване на духа на умрелия в онзи, който го е приспал завинаги?
	При този въпрос усети, че вратът му настръхна от безпокойство. Бе заваляло отново и трополенето върху покрива все повече се усилваше.
	— Обикновено онова, което убива, не е сънят — поясни той предпазливо. — Той се използва само за обезсилване… смъртта винаги се причинява от нещо друго.
	— На това ли те научиха?
	— Защо ми задаваш този въпрос?
	— Откровено казано, Мая ме тревожи. Тя проявява признаци на обсебеност. Случвало се е на някои членове от фамилията; на млади години са наричали самия Кенджи Лисицата; говорело се, че е обсебен от духа на лисугер… и дори че първата му жена е била лисица… но като се изключи Кенджи, не съм запозната с някакви случаи на скорошно превъплъщение. Сякаш Мая притегли духа на котето в себе си. Всички деца са като животни, но като растат, трябва да стават все по-човечни, а при Мая се случва обратното. Не мога да разговарям с Каеде за това. Шигеко започва да подозира, че нещо не е наред. Радвам се, че си вече тук.
	Той кимна, дълбоко обезпокоен от чутото.
	— Засега внуците ти не проявяват признаци, че притежават някакви умения на Племето — отбеляза той.
	— Така е и това ме успокоява. По-добре да са синове на Зенко и да станат воини. Кенджи все твърдеше, че способностите ще изчезнат до две поколения. Може би в близначките виждаме последни проблясвания на пламъка, преди лампата да угасне.
	„Тези последни пламъци могат да хвърлят чудати и нелепи сенки“, помисли си Такео.
	Никой не ги обезпокои, докато водеха този разговор. През цялото време Такео полусъзнателно се ослушваше да долови нечий дъх, най-лекото движение или тихата стъпка, която би издала невидим подслушвач — било някоя от дъщерите му, или някой шпионин, но всичко, което чу, бяха падащият дъжд, далечният тътен на гръмотевици и отливът.
	Когато свършиха обаче и той тръгна към стаята на Каеде по осветения коридор, внезапно долови пред себе си необичаен шум, наподобяващ ръмжене и зъбене, наполовина човешки и наполовина животински. После детски писък, изпълнен със страх, и топуркане на нозе. Зави зад ъгъла и в този момент в него се блъсна Сунаоми.
	— Чичо, съжалявам! — момчето се кискаше от възбуда. — Тигърът ще ме застигне!
	Такео видя първо сенките, които падаха върху хартиената преграда. За момент различи ясно една човешка фигура, а зад нея друга, с присвити уши, лапи с оголени нокти и биеща опашка. После тичешком иззад ъгъла изскочиха близначките, които си бяха просто две момичета, макар че се зъбеха и ръмжаха. Щом го видяха, замръзнаха намясто.
	— Татко!
	— Тя е тигърът! — изпищя Сунаоми.
	Мики видя изражението на баща си, дръпна Мая за ръкава и рече:
	— Само си играехме.
	— Вече сте твърде големи за подобни игри — каза той, скривайки тревогата си. — И това не е начин да поздравите баща си. Очаквах да ви намеря вече пораснали, истински млади жени.
	Както винаги, неодобрението му ги обезсърчи напълно.
	— Съжаляваме — наведе очи Мики.
	— Прости ни, татко! — рече умолително Мая, а в гласа й нямаше и следа от ръмжене на тигър.
	— И аз бях виновен — добави Сунаоми. — Не биваше да се подлъгвам по тази игра.
	— Виждам, че трябва да си поговоря сериозно с вас двете. Къде е майка ви?
	— Чака те в стаята. Каза че може да вечеряме с теб — отвърна Мики хрисимо.
	— Е, предполагам, че трябва да поздравим Сунаоми с добре дошъл в нашето семейство. Разбира се, че ще вечеряте заедно с нас. Но повече никакво превръщане в тигри!
	Такео възнамеряваше да поговори с близначките още същата вечер, но когато приключиха с яденето, цялото тяло вече го болеше от умора, а и копнееше да остане насаме с Каеде. Докато се хранеха, момичетата се държаха безупречно, бяха мили с по-малкия си братовчед и изрядни в поведението си към родителите си и към по-голямата си сестра. Такео видя, че близначките притежаваха всичките му таланти за превъплъщение, и се запита дали това щеше да е достатъчно, за да им осигури успешен традиционен брак… пък било то и със Сунаоми например. Или нямаше да им е нужно да се омъжват, а да използват талантите си в общността на Племето, може би накрая дори да поемат властта от Шизука…? Без съмнение от всички жени, които познаваше, Шизука бе разполагала с най-голяма свобода да взема самостоятелни решения… и действията й бяха променили хода на историята в границите на Трите провинции. Освен това бе имала мъжете, които си бе избрала, беше се сдобила със синове… а сега като глава на Племето щеше да притежава повече власт от всяка друга жена, с изключение на Каеде.
	Той вдигна поглед към съпругата си — на приглушената светлина на лампата едва различи познатата извивка на скулите й, очертанието на главата й. Беше се загърнала в нощната си роба и седеше с кръстосани крака на постелята, а слабите й нозе белееха призрачно на фона на копринените чаршафи. Той лежеше, положил глава в скута й, усещайки топлината на тялото й. Спомни си как бе лежал така като дете с майка си със същото чувство на любов и доверие. Тя галеше леко косите му, разтриваше врата му и разсейваше с пръсти онова, което бе останало от напрежението. Бяха се устремили един към друг веднага щом се озоваха сами, без да говорят, дирейки близостта и себеотдаването, винаги толкова познато, винаги тъй ново и тъй непонятно, което настъпваше редом с любовния акт. И двамата скърбяха за смъртта на Кенджи, но не говориха за това, нито за нейното чувство за изолираност от неговите дела, свързани с Племето, не споделиха и тревогата си за близначките — всички тези грижи сякаш разпалиха безмълвната наситеност на страстта им. И както всеки път, когато тя отмина, като по чудо настъпи някакво изцеление: нейната хладна резервираност се бе изпарила, а неговата тъга изглеждаше по-поносима; двамата можеха да разговарят непринудено, без всякакви пречки помежду си.
	Имаше немалко за обсъждане и той започна с подозренията си по отношение на Зенко и с причините, които го бяха накарали да вземе синовете на Араи в семейството си.
	— Смяташ ли да ги осиновиш официално?
	— Как би се почувствала, ако го сторим?
	— Аз вече чувствам Сунаоми като свое дете… но Шигеко си остава твоя наследница, нали?
	— Съществуват редица възможности, в това число брак, когато момчето порасне достатъчно. Не искам да прибързвам. Но се опасявам, че в момента императорът и кликата му на Изток насърчават Зенко. За това трябва да благодарим на твоя похитител! — разказа й за срещата си с владетеля Коно.
	— Твоята настоятелност за въвеждане на нова правна система вероятно ги ужасява — отбеляза Каеде. — Тъй като до този момент никой не е дръзвал да съди човек като Фудживара или да му търси сметка. Знаех, че може да заповяда да ме убият, обзет от внезапна прищявка. Сега в Трите провинции убийството на жена се разглежда толкова сериозно, колкото и убийството на мъж, и никой не може да избегне наложеното от нас правосъдие заради кръвно родство или ранг. Семействата на васалите ни са го приели, но отвъд границите ни както воините, така и благородниците биха го сметнали за оскърбление.
	— Напомняш ми колко голям е залогът. При все това накрая вероятно ще се наложи да се сражаваме на Изток и колкото по-скоро, толкова по-добре — той й разказа за проблемите, свързани с пушките, и за мисията на Фумио. — Естествено, Кахей смята, че трябва незабавно да започнем подготовка за война. Но в Тераяма учителите ни посъветваха да не го правим. Според тях трябвало идната пролет да отида в столицата заедно с Шигеко и тогава всичко щяло да се разреши като с магия — той се бе навъсил. Тя разтри с пръсти челото му и изглади дълбоките бръчки. — Гемба си е подготвил нов номер, но ми се струва, че това няма да е достатъчно, за да омиротворим новия генерал на императора… Сага Хидеки, Ловеца на кучета.


>	Петнайсета глава

	Следващият ден премина в подготовка на погребалната служба в памет на Кенджи и в диктуване на писма. Часове наред Минору бе зает да пише до Зенко и Хана, за да ги уведоми за благополучното пристигане на Сунаоми, до Сугита Хироши, за да го помоли да дойде в Хаги колкото се може по-скоро, до Терада Фумифуса, за да го информира за завръщането на Такео и за местонахождението на сина му Фумио, и накрая до Сонода Мицуру в Инуяма, за да му съобщи, че все още не е взето решение за съдбата на заложниците, която предстои да се обсъди на следващото събрание.
	След това Каеде запозна Такео с всички текущи проблеми на града и областта, а Минору акуратно записа взетите от двамата решения. В края на този дълъг, горещ и изнурителен ден Такео отиде да се изкъпе и нареди да пратят при него близначките.
	Двете момичета се вмъкнаха голи във вдигащата пара вода — току-що у тях бяха почнали да се проявяват първи белези на женственост, телата им вече не изглеждаха съвсем детски, а косите им бяха дълги и гъсти. Бяха по-хрисими от обикновено, явно все още несигурни дали им е простил буйното държане от предишния ден.
	— Изглеждате ми уморени — каза той. — Предполагам, че цял ден сте се трудили усилено.
	— Днес Шизука беше много строга — въздъхна Мики. — Казва, че се нуждаем от повече дисциплина.
	— А и Шигеко ни накара да пишем толкова много — оплака се Мая. — Ако нямах пръсти като теб, татко, Минору щеше ли да ми пише домашните?
	— Когато се учех да пиша, бях много по-голям от вас. Затова ми беше многократно по-трудно. Колкото по-малки сте, толкова по-лесно ви е да се научите. Бъдете благодарни, че имате толкова добри учители! — гласът му бе строг и Мики, която се канеше да го помоли да им разкаже как е получил многобройните белези по тялото си, размисли и си замълча. Такео заговори по-благо: — От вас се изисква много. Трябва да усвоите пътя на воина, както и всички тайни на Племето. Зная, че не е лесно. Освен това имате куп таланти и трябва много да внимавате как ги използвате.
	— Уф, заради котето ли, тате? — попита Мики.
	— Разкажете ми за него — те си размениха погледи, но не казаха нищо. Такео ги подкани: — Вие сте ми дъщери, произлизате от мен, белязани сте като мен, като Кикута. Няма нещо, което да не можете да ми кажете. Мая, какво се случи с котето?
	— Не исках да му причиня зло — започна Мая.
	— Не бива да ме лъжеш — напомни й той.
	Тя продължи:
	— Исках да видя какво ще стане. Предположих, че може да го заболи, но ми беше все едно — говореше със сериозен тон и гледаше баща си право в очите. Някой ден сигурно щеше да го предизвика открито, но сега погледът й все още беше детски. — Бях се ядосала на Мори Хироки…
	— Той ни гледаше така, сякаш сме демони — обясни Мики. — Всички ни гледат така.
	— Харесва Шигеко, личи си, а нас не ни понася — добави Мая.
	— Всички ни мразят, защото сме две! — нещо се отприщи в Мики и тя се разрида.
	Близначките рядко плачеха. Това беше още една черта, която ги правеше неестествени. Мая също захлипа:
	— А мама ни мрази, защото е искала едно момче, а се е сдобила с две момичета!
	— Чийо ни го каза — добави Мики, преглъщайки.
	Той усети, че сърцето му се свива от жалост. Не беше трудно да обича най-голямата си дъщеря; любовта му към другите две се обуславяше и от факта, че не беше никак лесно да бъдат обичани, а и му беше мъчно за тях.
	— Вие сте ми много скъпи. Винаги съм се радвал, че сте две и че сте момичета. Предпочитам да имам две момичета пред всичките синове на света.
	— Когато си тук, е добре. Чувстваме се в безопасност и не изпитваме желание да вършим лоши неща. Само че теб толкова често те няма.
	— Ако можех, бих ви вземал със себе си… само че това невинаги е възможно. Трябва да се научите да бъдете добри и когато ме няма.
	— Хората не бива да ни гледат така! — възкликна Мая.
	— Мая, оттук нататък вие трябва да внимавате как гледате. Знаете историята… често съм ви я разказвал… за сблъсъка ми с великана Джин-Емон? — попита Такео.
	— Да — отвърнаха възторжено двете в един глас.
	— Взрях се в очите му и той заспа. Това е сънят на Кикута, който се използва за обезсилване на врага. Ето какво си направила с котето, Мая. Но Джин-Емон беше огромен, висок колкото портите на крепостта и по-тежък от вол. А котето е било малко и беззащитно и сънят го е убил.
	— То не е съвсем мъртво — каза Мая, приближи се до него и се хвана за лявата ръка, — защото влезе в мен — Такео направи усилие да не проявява никакви признаци на слисване или тревога, тъй като не искаше да й попречи да говори. — Дойде да живее с мен — поясни близначката. — Няма нищо против. Защото преди не можеше да говори, а сега вече може. Аз също не възразявам. Котето ми харесва.
	— Но Джин-Емон не е влязъл в теб, нали татко? — попита Мики. За тях това не бе нито по-странно, нито по-вредно, отколкото да станеш невидим или да използваш свой втори образ.
	— Не, защото накрая прерязах гърлото му с Джато. Той умря от това, не от съня.
	— Ядосан ли си заради котето? — попита Мая.
	Той осъзнаваше, че момичетата му имат доверие, което бе длъжен да опази, че са като плахи диви животни, които в следващия миг може да побегнат. Спомни си месеците на окаяност, които бе изтърпял при Кикута, жестокостта на обучението.
	— Не, не съм ядосан — отвърна спокойно.
	— Шизука се вбеси — изрече глухо Мики.
	— Но трябва да знам всичко, за да мога да ви закрилям и да не допускам да наранявате други хора. Аз съм ваш баща и по-старши от вас във фамилията Кикута. Дължите ми подчинение и по двете линии.
	— Ето какво се случи — подхвана Мая. — Ядосах се на Мори Хироки. Видях колко привързан бе към котето. Исках да му отмъстя за това, че ни гледа така погнусено. А котето си беше сладичко. Исках да си поиграя с него. И като го погледнах в очите, после вече не можех да се спра — тя млъкна безпомощно.
	— Продължавай — подкани я той.
	— Притеглих го към себе си. През очите… От неговите — в моите. И то подскочи и влезе в мен. През цялото време стенеше и мяучеше. Но не можех да престана. И после котето беше мъртво. Но въпреки това живо.
	— И?
	— И Мори Хироки се натъжи, което ме зарадва — Мая въздъхна дълбоко, все едно бе приключила да си разказва урока. — Това е всичко, кълна се.
	Той я докосна по бузата.
	— Ти беше откровена с мен. Но сама разбираш колко объркани са били чувствата ти. Съзнанието ти не е било чисто, както трябва да бъде, когато използваш което и да е от уменията на Племето. Щом погледнеш в очите на другите, ще виждаш там техните слабости и липсата на яснота. Това е, което ги прави уязвими за твоя поглед.
	— Какво ще стане с мен? — попита Мая.
	— Не знам. Трябва да те наблюдаваме и да разберем. Ти постъпи лошо; направи грешка. Ще трябва да живееш с последствията. Но искам да ми обещаеш никога да не използваш съня на Кикута върху когото и да било, преди да съм ти дал разрешение.
	— Кенджи щеше да знае — рече Мики и се разплака отново. — Той ни разказваше за духовете на животните и как хората от Племето ги използвали.
	— Ще ми се да не беше мъртъв — добави Мая, хлипайки.
	Такео усети как в собствените му очи нахлуват сълзи за учителя, когото бе загубил завинаги, и за близначките, които не бе успял да предпази от обсебване. И двете момичета се бяха притиснали до него; усещаше допира на ръцете и краката им в горещата вода, тъй подобни на неговите по вид и цвят на кожата.
	— Не е необходимо да се омъжваме за Сунаоми, нали? — попита Мая, вече поуспокоена.
	— Защо? Кой казва, че трябва?
	— Сунаоми ни заяви, че щели да го сгодят за една от нас!
	— Само ако никак не слуша — отвърна Такео. — За назидание!
	— Аз не искам да се сгодявам за никого — рече Мики.
	— Някой ден може и да си промениш мнението — подразни я Такео.
	— Аз пък искам да се оженя за Мики — каза Мая и се засмя.
	— Да, ще се оженим една за друга — потвърди сестра й.
	— Тогава няма да имате деца. Трябва ви мъж, който да ги създаде.
	— Аз не искам деца — каза Мики.
	— И аз. Мразя децата — добави Мая. — Особено Сунаоми! Няма да осиновиш Сунаоми, нали, татко?
	— Не ми трябват никакви синове — отвърна Такео.
	Погребението на Кенджи се състоя на следния ден; за него бе вдигнат надгробен камък в светилището на Хачиман*, в непосредствена близост до Токоджи, и то скоро се превърна в място за поклонение както за фамилията Муто, така и за други членове на Племето. Кенджи бе преминал в отвъдното също като Шигеру, като Джо-Ан. И тримата още приживе се бяха проявили като нещо повече от човешки същества. Сега те вдъхновяваха и закриляха онези, които все още населяваха света на живите.
	[* Шинтоистки бог на войната, смятан за покровител на Япония и на японския народ. — Б.пр.]


>	Шестнайсета глава

	Проливните дъждове отминаха, настъпи периодът на големите летни жеги. Всеки ден Шигеко ставаше преди изгрев-слънце и отиваше при светилището на речния бряг, за да прекара около час с черния жребец. Двете стари кобили го хапеха и подритваха леко за назидание, обучавайки го на обноски. Той се бе поуспокоил в тяхно присъствие и постепенно сякаш прие Шигеко; щом я видеше, вече започваше да цвили радостно в израз на привързаност.
	— Никога не се е държал така с друг човек — отбеляза Мори Хироки, като наблюдаваше как жребецът отърква глава в рамото на Шигеко.
	— Бих искала да го подаря на баща ми. Не е имал такъв кон, откакто Шън се спомина.
	— Вече е готов за обяздване — заяви Хироки. — Но по-добре не се пробвай лично или поне недей да го правиш сама. Аз вече съм твърде стар и бавен, а баща ти е прекалено зает…
	— Само че трябва — възрази Шигеко. — Той вече започна да ми се доверява — после в съзнанието й проблесна внезапна мисъл: „Хироши пристига в Хаги. Можем да го обяздим заедно. И ще го подаря на татко, за да е с него, когато тръгнем за Мияко.“
	Тя кръсти коня Тенба*, тъй като животното имаше нещо божествено в себе си и когато препускаше в галоп из ливадата, сякаш летеше.
	[* Крилат кон (яп.); Пегас (мит.). — Б.пр.]
	Дните на жега отминаха. Децата плуваха в морето, после залягаха над уроците и усилено тренираха, щастливи, защото баща им си беше у дома и макар че управленските дела ангажираха голяма част от деня му, винаги прекарваше известно време с тях в топлите вечери, когато небето ставаше черно и бездънно, звездите — огромни и сияйни, а лекият полъх откъм морето разхлаждаше резиденцията.
	За Шигеко следващото голямо събитие на лятото бе пристигането на Сугита Хироши от Маруяма. Той бе живял при Отори до навършването на двайсетата си година, след което се бе преместил в Маруяма, където управляваше имението на Каеде, което един ден щеше да стане нейна собственост. За трите момичета това бе като завръщането на обичния по-голям брат. Всеки път, когато получаваше писмо, Шигеко очакваше да прочете, че Хироши се е оженил, тъй като бе на двайсет и шест години и все още нямаше съпруга. Беше необяснимо, но за нейно, макар и отчасти скрито облекчение, когато пристигна в Хаги, той беше сам и никой не спомена за годеница или дори за девойка, която той да харесва. В очакване на удобен момент да разпита Шизука насаме тя се опита да подхване темата уж между другото:
	— Шизука, на колко години бяха твоите синове, когато се ожениха?
	— Зенко беше на осемнайсет, а Таку на седемнайсет. Както виждаш, не съвсем млади.
	— А Таку и Сугита Хироши са връстници, нали?
	— Да, родени са в една и съща година… тогава се роди и леля ти Хана — Шизука се засмя. — И трите момчета се надяваха да се оженят за нея, струва ми се. Особено Хироши… той открай време мечтаеше да стане неин съпруг; момчето боготвореше майка ти и мислеше, че Хана много прилича на нея. Таку бързо преодоля разочарованието си, но според мълвата Хироши и до днес не е успял да превъзмогне любовта си и затова не се е оженил.
	— Колко странно — отбеляза Шигеко, от една страна, с желание да продължи разговора, но, от друга — с наранени чувства. Хироши влюбен в леля Хана? И то така, че да не иска да се ожени за друга?
	— Ако се беше появила възможност за подходящ съюз, баща ти със сигурност щеше да уреди въпросния брак — продължи Шизука. — Но положението на Хироши е единствено по рода си. Той стои твърде високо по ранг и в същото време не е достатъчно издигнат. Близостта му с вашето семейство го прави почти син на къщата, но в същото време не притежава собствени наследствени земи. Тази година ще предаде Маруяма на теб.
	— Надявам се, че ще продължи да ми служи там — каза Шигеко. — Но доколкото виждам, ще трябва да му намеря съпруга! Той има ли си любовница или наложница?
	— Предполагам — отвърна Шизука. — Повечето мъже си имат.
	— Не и татко! — отсече Шигеко.
	— Не, разбира се, нито владетелят Шигеру — рече Шизука и върху лицето й се изписа някак далечно и замислено изражение.
	— Питам се защо и двамата са тъй различни от останалите мъже?
	— Може би никоя друга жена не им харесва. Предполагам освен това, че не искат заради тях любимата им да изпита болката на ревността.
	— Ревността е ужасно чувство — отбеляза Шигеко.
	— Но за щастие ти си твърде млада, за да изпитваш подобни терзания. А и що се отнася до твоя съпруг, баща ти ще избира мъдро. Макар че според мен ще бъде толкова взискателен, че се чудя дали изобщо ще успее да намери някой достоен.
	— Предпочитам изобщо да не се омъжвам — заяви Шигеко, като в същото време знаеше, че това не е истина. Откакто бе станала жена, често я измъчваха сънища, пълни с копнеж за мъжки ласки. — Жалко, че на момичетата не им е позволено да си имат любовници, както момчетата.
	— Те трябва да са малко по-благоразумни в това отношение — отвърна Шизука през смях. — Има ли вече някой, когото желаеш, Шигеко? Да не си по-голяма, отколкото си мисля?
	— Разбира се, че не. Просто искам да знам какво е… Нещата, които мъжете и жените правят заедно, бракът, любовта…
	Същата вечер, докато Хироши се хранеше, тя го огледа внимателно. Нямаше вид на човек, обезумял от любов. Не беше особено висок, горе-долу на ръста на баща й, но с по-силно телосложение и по-пълно лице. Очите му бяха удължени, живи и изразителни, косите му бяха гъсти и съвсем черни. Изглеждаше във великолепно настроение, преливаше от оптимизъм за предстоящата жътва и изгаряше от нетърпение да сподели резултатите от своите нови техники в дресирането на коне; дразнеше близначките и ласкаеше Каеде, шегуваше се с Такео и разказваше спомени за миналите дни, за отстъплението по време на тайфуна и за битката за Хаги. Веднъж-дваж в хода на вечерта й се стори, че усеща погледа му върху себе си, но когато се опитваше да му отвърне, той винаги гледаше някъде другаде; заговори я пряко само един път, обръщайки се към нея подчертано официално. Тогава лицето му губеше от живостта си и придобиваше спокойно и някак далечно изражение. Напомняше й за начина, по който изглеждаха учителите й в храма по време на медитация. Спомни си, че също като нея Хироши бе обучаван в _Пътя на хоо_. Това й вдъхна известно успокоение — щяха да си останат другари за цял живот, макар че не можеха да бъдат нищо повече; той винаги щеше да я разбира и да я подкрепя.
	Точно преди да се оттеглят, той я попита за младия жребец, тъй като тя вече му бе писала за него.
	— Ела утре при светилището и ще го видиш — отвърна тя.
	Той се поколеба за миг, преди да каже:
	— С най-голямо удоволствие. Позволи ми да те съпровождам — но тонът му бе хладен, а думите — сдържани и официални.
	А на заранта вървяха рамо до рамо по каменния мост както толкова често преди, докато тя бе съвсем невръстна, а той — все още юноша. Въздухът бе неподвижен, а слънцето, ясно и златисто, се издигаше над Източните планини и превръщаше гладката повърхност на реката в блестящо огледало, чийто отразен свят изглеждаше по-реален от онзи, в който се движеха.
	Обикновено я съпровождаха двама от стражите на крепостта, които вървяха почтително на няколко крачки пред и зад нея, но днес Хироши ги бе освободил. Беше облечен за езда, в панталони и гамаши, а на пояса си носеше меч. Тя беше в подобни одежди, със събрани на врата коси и както обикновено в Хаги, бе въоръжена единствено със скритата къса пръчка. Разправяше му за коня и сдържаността на Хироши постепенно се разсея, докато накрая вече дори спореше с нея, както би сторил преди години. По особен начин това я разочарова не по-малко от неговата официалност.
	„Сега ме възприема като своя по-малка сестра, все едно съм една от близначките.“
	Утринното слънце озаряваше старото светилище. Хироки вече бе на крак и Хироши го поздрави с искрена радост заради милите спомени отпреди пет-шест години. Тенба чу гласа на Шигеко и изцвили откъм ливадата. Щом се отправиха нататък, той препусна към нея, но щом видя Хироши, присви уши и завъртя очи.
	— Необуздан и толкова красив! — възкликна Хироши. — Ако бъде опитомен, от него ще излезе великолепен боен кон.
	— Решила съм да го подаря на татко — каза Шигеко. — Но не искам да ходи с него на война! Нали сега сме в мир?
	— На хоризонта се скупчват буреносни облаци — рече Хироши. — Затова ме повикаха тук.
	— Надявах се, че си дошъл да видиш коня ми! — събра тя смелост да го подразни.
	— Не само коня ти — отвърна той тихо.
	За нейна изненада, когато го погледна, вратът му бе пламнал. След миг на неловкост тя каза:
	— Надявам се, че ще имаш време да ми помогнеш в обяздването му. Животното ми има доверие, не бива да го губи, затова трябва да присъствам постоянно…
	— Ще се довери и на мен — рече Хироши. — Ще идвам тук всеки път, когато баща ти няма нужда от мен. Ще работим заедно по обяздването точно както са ни учили.
	_Пътят на хоо_ бе пътят на единството — на мъжката и женската съставна част на света, на нежната сила, на яростното състрадание, на мрака и светлината, на тайното и откритото. Само нежност не би могла да опитоми кон като този. Нито само ярост.
	Започнаха още същата сутрин, преди разгара на жегата, помагайки на коня да привикне към допира на Хироши по главата, около ушите, по хълбоците и под корема. После омотаха с меки ленти гърба и врата му и накрая завързаха хлабаво едната около муцуната и главата му — неговата първа юзда. Той плувна в пот и целият настръхна, но въпреки това понесе действията им.
	Мори Хироки ги наблюдаваше с одобрение и по-късно, когато възнаградиха жребеца с моркови, а Шигеко и Хироши — със студен ечемичен чай, каза:
	— В други части на Трите провинции конете се обяздват бързо и с насилие, често дори с жестокост. Животните се бият, докато ги приучат на подчинение. Но баща ми винаги е вярвал в нежния подход.
	— Затова конете на Отори са тъй прочути — рече Хироши. — Те са много по-послушни от другите коне, по-надеждни в битка и много по-издръжливи, тъй като не пилеят енергия да се съпротивяват на ездача и да се опитват да го хвърлят! Винаги съм прилагал методите, които съм научил от теб.
	Лицето на Шигеко сияеше.
	— Ще успеем да го обяздим, нали?
	— Без никакво съмнение — каза Хироши, неволно отвръщайки на усмивката й.


>	Седемнайсета глава

	Такео знаеше, че дъщеря му работи заедно със Сугита Хироши по обяздването на черния жребец, макар и да не подозираше, че конят е за него, както знаеше почти всичко не само в Хаги, а и по цялата територия на Трите провинции. Между градовете, тичайки или яздейки на смени, сновяха вестоносци, а с обучени гълъби се изпращаха неотложни вести от кораби в морето. Той смяташе, че Хироши е като по-голям брат на дъщеря му; понякога се тревожеше за бъдещето му и за това, че все още не е семеен, и мислено търсеше подходяща и полезна годеница за младия мъж, който му служеше толкова предано още от детските си години. Бе чул хорските приказки за увлечението на Хироши по Хана, но не ги прие за истина, познавайки силния характер и интелигентността на Хироши. От друга страна, младият мъж старателно отбягваше всякакви възможности за брак и, изглежда, живееше по-праведно от монах. Такео реши да възобнови усилията си и да му потърси подходяща съпруга сред семействата на воини в Хаги.
	Един горещ следобед в седмия месец, малко преди празника на Небесната тъкачка*, Такео, Каеде, най-голямата им дъщеря Шигеко и Хироши се отправиха към жилището на Терада Фумифуса от другата страна на залива. Бащата на Фумио, бившият главатар на пиратите, понастоящем надзираваше флотилията от търговски и бойни кораби, които обезпечаваха на Трите провинции развита търговия и защита от нападение по море. Терада бе прехвърлил петдесетте, но не проявяваше обичайните за напредналата възраст слабости. Такео ценеше проницателната му и трезва мисъл, както и уникалното съчетание от смелост и обширни познания, благодарение на които Терада бе проправил път на много нови занаяти и науки в различните градове на Трите провинции. Самият той не се вълнуваше особено от пищните съкровища, които бе придобил през годините на пиратството. След битката за Хаги и земетресението бе построил отново своята стара къщурка, и то главно по настояване на сина си Фумио и на снаха си Ерико — племенница от фамилията Ендо. Ерико обичаше рисуването, градините и красивите предмети; пишеше поезия с изящна калиграфия и бе създала жилище за чудо и приказ от другата страна на залива, срещу крепостта, близо до кратера на вулкана, където необичайният климат й даваше възможност да отглежда екзотични растения, които Фумио й донасяше от плаванията си, а също и чуждоземни билки, които Ишида обичаше да изпробва. Артистичната й природа и чувствителност я бяха направили любима приятелка на Такео и Каеде, а най-голямата й дъщеря бе особено близка с Шигеко, тъй като двете момичета бяха родени в една и съща година.
	[* Танабат (яп.). Празнува се на 7 юли, когато според легендата небесната принцеса — изкусна тъкачка и въплъщение на сръчността (звездата Вега), се влюбва в красив млад пастир (звездата Алтаир). Като награда за трудолюбието й небесният цар (неин баща) им позволява да се оженят. Но отдадена на любовта си, принцесата постепенно изоставя тъкането, а момъкът — своя добитък. Тогава разгневеният небесен цар разделя двамата, като ги оставя от двете страни на Млечния път и им позволява да се виждат само веднъж годишно. Принцесата разбира, че няма как да стигне до своя любим, и се разплаква горчиво. Спасяват я свраките, които й правят мост с разперените си криле. Легендата гласи, че ако вечерта преди 7 юли е дъждовна, свраките няма да направят своя мост и небесните влюбени ще трябва да чакат цяла година до следващата си среща. — Б.пр.]
	Над потоците в градината бяха изградени малки беседки и въздухът бе изпълнен с хладния ромон на течащата вода. Декоративните езера бяха осеяни с множество бледоморави и кремави лотоси — пренесени от Южните острови, — сгушени под сенките на странни дървета с форма на ветрила. Наоколо се носеше благоуханието на анасон и джинджифил. Всички гости носеха леки летни роби в ярки цветове, съперничещи на пеперудите, които кръжаха над цветята. Откъм гората окъсняла кукувица подхващаше своята отривиста песен, а цикадите жужаха непрестанно.
	Ерико ги бе запознала с древна игра, в която гостите съчиняваха стихове, четяха ги и после ги пускаха да плават върху малки подноси към групата от следващата беседка. Каеде се бе усъвършенствала в писането на такава поезия благодарение на дълбоките си познания в областта на класическите цитати и пъргавата си мисъл, но Ерико почти не й отстъпваше. В приятелско съперничество двете се впускаха в пламенна надпревара за превъзходство.
	По бавно течащата вода бяха пускани да плават и чаши с вино и от време на време някой от гостите се пресягаше, вземаше една от тях и я поднасяше на друг. Ритъмът на думите и звукът на смеха се сливаха с бълбукането на водата, с жуженето на насекомите и с песента на птиците, за да създадат за Такео онези редки мигове на съвършена наслада, която разсейваше тревогите му и облекчаваше мъката му.
	Той наблюдаваше Хироши, който седеше с Шигеко и Каори — дъщерята на Ерико — в съседната беседка. Каори бе почти на възраст за задомяване — може би от двамата щеше да се получи добър брачен съюз; щеше да го обсъди с Каеде по-късно. Каори приличаше на баща си, беше закръглена, преливаща от добро здраве и ведро настроение. Сега се смееше заедно с Шигеко на усилията на Хироши да ги забавлява.
	Но на фона на смеха и на всички останали звуци в този изпълнен с покой следобед Такео долови нещо друго, може би пърхане на птичи крила. Вдигна поглед към небето и далеч на югоизток видя малко ято. Когато птиците приближиха, стана ясно, че са бели пощенски гълъби, които се връщаха в къщата на Терада, откъдето бяха излетели. Всъщност тук постоянно долитаха гълъби, изпращани от различните кораби на Терада, ала това ято идваше от югоизток, където се намираше свободният град Акаши, и това изпълни Такео с безпокойство…
	Гълъбите запърхаха над главите им и се устремиха към гълъбарника. Всички вдигнаха очи към тях и ги загледаха. После забавата продължи, привидно в същото ведро настроение, но Такео изведнъж усети жегата на следобеда, потта под мишниците си и стърженето на цикадите.
	Откъм къщата дойде слуга, коленичи зад владетеля Терада и му прошепна нещо. Терада погледна към Такео и му кимна едва забележимо. Двамата станаха едновременно, извиниха се на присъстващите и се отдалечиха. Щом се озоваха на верандата, Терада каза:
	— Съобщение от сина ми — пое от слугата късчетата сгъната хартия, направена от коприна и по-лека от перце, и двамата свързаха думите.
	„Провал. Оръжията вече в ръцете на Сага. Връщам се незабавно.“
	Такео отправи поглед към Каеде, която четеше и безгрижно се смееше, и рече:
	— Трябва да се подготвим за военен съвет. Ще се съберем утре и ще решим какво да правим.
	Военният съвет се състоеше от Терада Фумифуса, Мийоши Кахей, Сугита Хироши, Муто Шизука, Такео, Каеде и Шигеко. Такео им разказа за срещата си с Коно, за исканията на императора, за новия генерал и за изнесените незаконно оръжия. Естествено, Мийоши Кахей се обяви за незабавни действия — спешна лятна офанзива, най-добре смърт за Зенко и за владетеля Коно, после съсредоточаване на войски по източната граница, които напролет ще имат готовност да поемат към столицата, да разбият Ловеца на кучета и да убедят императора да преосмисли заплахите и оскърбленията към клана Отори.
	— А твоите кораби могат да блокират Акаши — обърна се той към Терада. — Ще наложим контрол над пристанището, за да предотвратим следващи подмолни действия от страна на Араи — в този миг си даде сметка за присъствието на Шизука и за факта, че Зенко бе неин син, при което със закъснение я помоли да го извини за резкостта. — При все това не мога да оттегля съвета си — заяви той на Такео. — Докато Зенко подкопава властта ти на Запад, не можеш да се надяваш, че ще се справиш със заплахата от Изток.
	— Синът на Зенко в момента е при нас — каза Каеде. — Смятаме, че това ще помогне да му въздействаме и да го подчиним на намеренията си.
	— Все пак момчето едва ли е заложник — отвърна Кахей. — Същността на това да държиш заложници е да бъдеш готов да отнемеш живота им. Не искам да те засягам, Такео, но не смятам, че си способен да дадеш заповед за убийството на детето. Естествено, родителите му знаят, че с теб той е в безопасност като в майчини обятия!
	— Зенко отново се закле, че ми е предан — рече Такео. — Не мога да го нападна без някаква провокация или предупреждение. Предпочитам да му предоставя доверието си с надеждата, че го заслужава. Трябва да положим всички усилия да запазим мира и да го отстояваме чрез преговори. Няма да хвърля във война Трите провинции.
	Кахей стисна устни и поклати глава с мрачно изражение.
	— Твоят брат Гемба и останалите в Тераяма ме посъветваха да спечеля благоволението на императора, да посетя столицата му идната година и да защитя пред него правото си на власт.
	— Само че дотогава Сага ще е въоръжил с пушки десет армии. Нека поне да превземем Акаши и да не му позволим да се снабди със селитра. В противен случай вървиш право към собствената си гибел!
	— Подкрепям идеята за решителни действия — рече Терада. — Съгласен съм с Мийоши. Тези търговци в Акаши съвсем са се разпасали! Свободен град, няма що! Те са позор. Ще ми е драго да им дадем един хубав урок — изглежда, Терада тъгуваше по дните, когато корабите му в буквалния смисъл контролираха цялата търговия по северното и западното крайбрежие.
	— Подобно действие ще разгневи и ще настрои против нас собствените ни търговци — отбеляза Шизука. — А ние разчитаме на тях за осигуряване на провизии, както и на селитра и желязна руда. Би било много трудно да водим борба без подкрепата им.
	— Навсякъде класата на търговците започва да става опасно силна — възнегодува Терада. Това бе негова стара болка; подобно недоволство изразяваше и Мийоши Кахей, както и мнозина други воини, които се отнасяха с неприязън към растящата състоятелност и благоденствие, които търговията носеше на гражданите. Не си даваха сметка, че това благополучие е сред най-твърдите устои на мира.
	— Ако не удариш сега, после ще бъде късно — заяви Кахей. — Това е моят съвет.
	— Хироши? — обърна се Такео към младия мъж, който до момента слушаше мълчаливо.
	— Разбирам гледната точка на владетеля Мийоши — рече той — и в много отношения тя има своите разумни основания. Според изкуството на войната стратегията му има ред достойнства. Но съм възпитан да се подчинявам на _Пътя на хоо_. Пратете вести до императора, огласявайки своето планирано посещение, и го уведомете за решението си. Това ще отмени евентуално замислено нападение от негова страна. Бих препоръчал също като Кахей да подсилим армията си на Изток и да се подготвим за нападение, без обаче да го предизвикваме. Трябва да сформираме отряди от пешаци, които умеят да си служат с пушки, и да ги подготвим да противодействат на войници със сходно въоръжение, тъй като без съмнение до идната година Сага ще разполага със значителен огнестрелен арсенал. А колкото до Зенко, вярвам, че семейната обвързаност ще се окаже по-силна от всякакво лошо чувство, което може да изпитва към вас, или от амбицията му да ви измести от властта. Отново бих ви посъветвал да не допускате прибързани действия.
	„Хироши винаги е бил умен стратег — помисли си Такео, — още от дете!“ После се обърна към дъщеря си.
	— Шигеко?
	— Съгласна съм с всичко, което каза владетелят Хироши — отвърна тя. — Ако дойда с теб в Мияко, _Пътят на хоо_ ще надделее дори и над императора!


>	Осемнайсета глава

	Когато пребиваваше в Хаги, Шизука прекарваше почти цялото си време с Каеде и момичетата. Такео не намираше за необходимо да урежда официални срещи, нито възнамеряваше да обявява на света назначението й за глава на Племето. Уменията и талантите на принадлежащите към тази общност сега можеше да се поставят под контрола на държавата в негово лице, но те все още се пазеха в тайна. Той установи, че въпросното разделение устройва военните му съветници, които както винаги с радост се възползваха от услугите, предоставяни от Племето, макар че предпочитаха да нямат нищо общо с магьосничеството. Таку, със смесена кръв като самия Такео, прекрасно разбираше всичко това.
	Оказа се съвсем лесно да води неофициални разговори с Шизука в градината, на верандата или на вълнолома. Няколко дни след свикването на военния съвет, в утрото на празника на Небесната тъкачка, двамата се срещнаха уж случайно, докато той се придвижваше от резиденцията към самата крепост. Както обикновено, Минору следваше Такео с пособията за писане, но отстъпи тактично, за да ги остави да разговарят насаме.
	— Късно снощи получих съобщение от Таку — рече тя тихо. — Ишида и Чикара са напуснали Хофу при последното пълнолуние. Времето се е оправило, тъй че оттук нататък можем да ги очакваме всеки ден.
	— Това е добра новина — отвърна той. — Сигурно изгаряш от нетърпение да посрещнеш съпруга си — после продължи, тъй като нямаше причина тази вест да е тайна: — Какво друго?
	— Очевидно Зенко е дал разрешение с тях да пътуват и чужденци. На борда били двама, както и преводачката им… някаква жена.
	Такео се навъси.
	— Каква е целта на посещението им?
	— Таку не споменава. Но смята, че трябва да бъдеш предупреден.
	— Досадна история — рече Такео. — Ще трябва да ги посрещнем с цялата церемониалност и великолепие и да се правим, че сме особено впечатлени от жалките им подаръци и недодяланите им речи. Не желая да смятат, че разполагат със свободата да ходят, където си пожелаят. Предпочитам да ги държа ограничени на едно място — Хофу си беше много добре. Намери им някоя неудобна квартира и се разпореди да ги наблюдават непрестанно. Имаме ли човек, който говори езика им?
	Шизука поклати глава.
	— В такъв случай някой трябва да го усвои колкото се може по-скоро. Преводачката им трябва да обучи някой наш човек — мислеше бързо. Не желаеше да вижда Мадарен отново; чувстваше се неловко, че се появява повторно в живота му толкова скоро. Страхуваше се от усложненията, които присъствието й неминуемо щеше да предизвика, но при положение че му се налагаше да използва преводач, защо да не е тя — човек, с когото все пак бе свързан по някакъв начин и над когото може би дори имаше някакво въздействие.
	Помисли си за Каеде, която усвояваше тъй бързо всякакви наречия и без затруднение можеше да чете класически трудове по история, литература и свещените писания. Щеше да я помоли да научи чуждия език от Мадарен и да й разкрие, че преводачката му е сестра… при мисълта, че тайните, които не бе споделил с нея, щяха да намалеят с една, се почувства особено щастлив.
	— Намери им някое умно момиче за прислужница — нареди на Шизука. — Нека положи всички усилия, за да почне да разбира какво й казват. Освен това ще организираме обучение и за нас.
	— Нима възнамеряваш да учиш, братовчеде?
	— Съмнявам се, че съм съхранил тази своя способност. Но съм сигурен, че Каеде ще се справи. Както и ти.
	— Опасявам се, че съм твърде стара — отвърна Шизука през смях. — Виж, Ишида проявява определен интерес и от доста време съставя списък на научни и медицински термини.
	— Добре. Нека да продължи тази своя работа заедно с чуждоземците. Колкото повече научим от тях, толкова по-добре. А ти виж дали можеш да разбереш от съпруга си повече подробности за истинската им цел и за това, доколко са се сближили със Зенко — замисли се за момент и после добави: — Таку добре ли е?
	— Така изглежда. Малко е потиснат заради принудителното пребиваване на Запад, струва ми се. Кани се да извърши оглед на именията заедно с владетеля Коно, след което заедно да заминат за Маруяма.
	— Така ли? При това положение по-добре би било Хироши да е там, за да ги посрещне. Може да се върне със същия кораб и да уведоми Таку за решенията ни.
	Два дни по-късно корабът бе забелязан навътре в морето. Шигеко чу камбаната на хълма над крепостта, докато двамата с Хироши обяздваха жребеца. Тенба се подчини и й позволи да го води с меките юзди, но все още не го бяха пробвали със седло или с някаква тежест на гърба, различна от подплатена лента, която все още го караше да се дърпа и да рита.
	— Пристига някакъв кораб — обяви тя, като напразно се опитваше да види нещо повече на фона на ярката утринна светлина. — Надявам се да е доктор Ишида.
	— Ако е той, ще трябва да се върна в Маруяма — отбеляза Хироши.
	— Толкова скоро!? — възкликна невъздържано Шигеко и после, смутена от реакцията си, добави припряно: — Татко каза, че доктор Ишида ми носел някакъв специален подарък, само че не пожела да ми каже какъв — „Държа се като дете“, помисли си тя, раздразнена от собствената си неувереност.
	— И аз го чух да говори за него — отвърна Хироши, а думите му, помисли си тя, сякаш наистина бяха предназначени за дете.
	— Знаеш ли какъв е?
	— Тайна! — отвърна той закачливо. — Не мога да издавам тайните на владетеля Отори.
	— Как така е казал на теб, а на мен — не?
	— Не ми е казал нищо — възрази той меко. — Само това, че се надявал да има хубаво време и спокойно пътуване.
	— Сигурно е някакво животно! — възкликна Шигеко доволна. — Нов кон! Или малко тигърче. Времето от няколко дни е прекрасно. Винаги се радвам, когато имаме хубаво време за празника на Небесната тъкачка.
	Тя си спомни красотата на отминалата тиха безлунна нощ, сияйните звезди, грейнали на небето, единствената нощ в годината, когато принцесата и нейният любим могат да се срещнат на вълшебния мост, който свраките са направили специално за тях.
	— Когато бях малък, много харесвах този празник — каза Хироши. — Но сега ме натъжава. Защото вълшебни мостове не съществуват, не и в реалния живот…
	„Говори за себе си и Хана, помисли си Шигеко. Страда от толкова време. Трябва да се ожени. Ако има жена и деца, ще може да го превъзмогне.“ При все това нямаше смелост да му заяви, че му трябва съпруга.
	— Едно време си представях Небесната принцеса с лицето на майка ти — продължи той. — Но може би принцесата е като теб, опитомяваща конете на небето…
	Тенба, който вървеше послушно между тях, изведнъж се подплаши от някакъв гълъб, изпърхал с криле от стряхата на светилището, и отскочи назад, издърпвайки лентата от ръцете на Шигеко. Тя се втурна след него да го успокои, но той, все още напрегнат, се спусна в галоп покрай нея и я блъсна. Можеше и да я прегази, но Хироши тутакси се озова между нея и коня. За миг я връхлетя неподозиран копнеж да се озове в обятията на спасителя си. Желанието й бе тъй неустоимо, че се стъписа. Конят тичаше, вдигайки високо крака, а юздите се влачеха след него. Хироши попита:
	— Добре ли си? Да не те настъпи?
	Тя поклати глава, внезапно замаяна от изживяването. Стояха един до друг, без да се докосват. Шигеко успя да възвърне гласа си:
	— Мисля, че свършихме достатъчно за днес. Сега просто ще го накараме да походи спокойно. После трябва да се прибера у дома и да се приготвя за получаването на подаръка си. Татко ще иска да го превърне в церемония.
	— Разбира се, господарке Шигеко — отвърна той, отново хладен и сдържан. Доведе жребеца обратно при нея и заедно се отправиха към конюшните. Никой не каза нищо повече.
	Долу на пристанището обичайната за ранната утрин забързаност и суетня внезапно стихнаха. Рибарите престанаха да разтоварват нощния улов от сребристи сардели и скумрии с искрящи синкави люспи, търговците спряха товаренето на бали със сол, ориз и коприна на своите плоскодънни лодки, а на калдъръма се събра тълпа, за да посрещне кораба от Хофу с необичайния му товар.
	Шигеко имаше време само колкото да се върне в резиденцията и да се преоблече в по-подходящи одежди за получаването на обещания подарък. За щастие разстоянието, което трябваше да измине пеша, беше кратко — от портите на крепостта до стъпалата на пристанището, от там по плажа, покрай малката постройка под боровете, където прочутата куртизанка Акане някога бе забавлявала владетеля Шигеру и където засадените от нея храсти все още изпълваха въздуха със сладък аромат. Шизука я бе изчакала, но майка й бе изостанала с извинението, че чувства леко неразположение. Такео вече бе избързал напред заедно със Сунаоми. Когато се присъединиха към тях, Шизука забеляза, че баща й е някак развълнуван и напрегнат — все хвърляше поглед към нея и се усмихваше. Шигеко се надяваше, че реакцията й няма да го разочарова, и реши, че какъвто и да е подаръкът, тя ще си даде вид, че удовлетворява най-съкровеното й желание.
	Но когато корабът приближи кея и странното животно вече се виждаше ясно — дългият му врат, ушите, изумлението й бе неподправено, подобно на удивлението на останалите посрещачи, а радостта й, когато доктор Ишида внимателно поведе съществото надолу по трапа и й го поднесе, бе неописуема. Бе очарована от мекотата и странните шарки на козината му, от тъмните нежни очи, обрамчени с дълги гъсти ресници, от леката грациозна походка и от невъзмутимото спокойствие, с което оглеждаше непознатата обстановка пред себе си.
	Такео се смееше от удоволствие, предизвикано както от самия кирин, така и от реакцията на Шигеко. Шизука посрещаше своя съпруг с лишена от излишна показност обич, а малкото момче Чикара, стъписано от приема и тълпата, разпозна брат си и отчаяно се опитваше да сдържа сълзите си.
	— Бъди смел — напомни му доктор Ишида. — Поздрави своя чичо и братовчедка си, както подобава. Сунаоми, погрижи се за по-малкия си брат.
	— Владетелю Отори — успя да промълви Чикара с дълбок поклон. — Владетелко…
	— Шигеко — подсказа му тя. — Добре дошъл в Хаги, братовчеде.
	Ишида се обърна към Такео:
	— Водим и други пасажери, които вероятно не са толкова желани.
	— Да, Таку ме предупреди. Жена ти ще им покаже къде да се настанят. По-късно ще ти обясня какви са ни плановете за тях. А междувременно, надявам се, мога да разчитам на теб да им осигуриш развлечения.
	Двамата чуждоземци — първите, които пристигаха в Хаги — се появиха на трапа, предизвиквайки не по-малко удивление от кирина. Носеха странни издути панталони и високи ботуши от кожа; на врата и гърдите им лъщеше злато. Единият имаше смугло лице, наполовина скрито от тъмна брада; другият бе с по-светла кожа, а косите и брадата му бяха с цвета на избеляла ръжда. Очите на този мъж също бяха светли, зелени като зелен чай. При вида на косите и светлите очи сякаш тръпки пронизаха тълпата от зрители и Шигеко чу неколцина да шепнат:
	— Дали не са човекоядци? Призраци? Таласъми?
	Следваше ги дребна жена, която, изглежда, ги напътстваше относно задължителните любезности. В отговор на шепота й те тутакси се поклониха с някакъв странен и доста показен маниер, след което изрекоха нещо на своя рязък език.
	Такео отбеляза появата им с леко кимване. Вече не се смееше — изглеждаше строг и величав в официалните си одежди, извезани със знака на чаплата. Макар че чуждоземците бяха по-високи и по-едри, в очите на Шигеко владетелят Отори бе далеч по-внушителен. Жената се просна на земята пред него, но той с възхитително великодушие й даде знак, че може да стане и да заговори.
	Шигеко държеше коприненото въже, прикрепено за нашийника на кирина, и вниманието й бе обсебено от възхитителното същество, но докато слушаше как баща й изрича няколкото приветствени слова към чуждоземците и как жената ги превежда и после му предава отговора им, й се стори, че долавя нещо необичайно в гласа й. Отправи поглед към преводачката, чиито очи бяха вперени в Такео. „Тя познава татко, помисли си Шигеко. Позволява си да го гледа право в лицето.“ Имаше нещо в погледа й, някаква особена близост, граничеща с наглост, която я разтревожи и я накара да застане нащрек.
	Тълпата на кея бе изправена пред тревожния въпрос, дали да тръгне след удивителния кирин, който Ишида и Шигеко поведоха към светилището, където щяха да го покажат на Мори Хироки и да го представят на речното божество, или да поеме след не по-малко странните чуждоземци, които, следвани от върволица слуги с многобройни сандъци и бали, бяха поведени от Шизука към малката лодка, която щеше да ги превози през реката до временното им жилище край старата постройка на храма Токоджи. В крайна сметка тълпата се раздели горе-долу наполовина, като всяко от двете шествия се състоеше от солидно множество. За чуждоземците това се оказа по-обезпокоително, отколкото за кирина — те взеха да проявяват признаци на раздразнение от непрестанно втренчените в тях погледи. Ядът им се засили заради отдалечеността на квартирата им от крепостта, както и от наличието на охрана и от допълнителните ограничения, наложени им с оглед на безопасността им. Киринът си ходеше, както винаги, с бавна и грациозна стъпка, осъзнат и невъзмутим, с неизчерпаема благост.
	— Вече съм влюбена в него — заяви Шигеко на баща си, когато наближиха светилището. — Как бих могла да ти се отблагодаря?
	— Трябва да благодариш на доктор Ишида — отвърна Такео. — Това е неговият дар за нас… при това особено ценен, защото той е привързан към кирина не по-малко от теб, а и го познава от дълго време. Той ще ти покаже как да се грижиш за него.
	— Какво прекрасно същество ще си имаме в Хаги! — възкликна Мори Хироки, щом го видя. — Колко благословени са Трите провинции!
	Шигеко си помисли същото. Дори Тенба изглеждаше запленен от кирина, устреми се към бамбуковата ограда, за да го огледа, и леко опря муцуна до муцуната на пришълеца. Единственото тъжно обстоятелство бе, че Хироши си заминаваше. Но при спомена за онзи момент рано сутринта тя си каза, че може би така е по-добре.


>	Деветнайсета глава

	Щом се върна в резиденцията след посрещането на кирина, Такео незабавно отиде при Каеде, притеснен за здравето й, но тя, изглежда, се бе оправила и седеше на верандата откъм северната страна на къщата, където морският бриз довяваше хлад, и разговаряше с Таро — най-големия син на дърводелеца Широ. Той се бе върнал в Хаги с баща си, за да участва във възстановяването на града след земетресението, и понастоящем прекарваше времето си, дялайки статуи от дърво.
	Такео го поздрави весело и Таро отвърна без прекалена официалност, тъй като общото им минало ги бе свързало в искрено приятелство, а и Такео се възхищаваше на уменията му, ненадминати в Трите провинции.
	— От известно време обмислям идеята да направя статуя на богинята на милостта — рече Таро, вперил поглед в ръцете си, все едно му се щеше те да заговорят вместо него. — Господарката Отори има предложение.
	— Знаеш къщата близо до морския бряг — подхвана Каеде. — Празна е от години, откакто Акане почина. Хората говорят, че била обитавана от духа й, че навремето тя използвала магии, опитвайки се да задържи при себе си владетеля Шигеру, и накрая попаднала в капана на собствената си черна магия. Моряци разправят, че палела лампи по скалите, за да отправя грешни сигнали към корабите, тъй като мразела всички мъже. Хайде да съборим тази къща и да наредим да почистят градината. Таро и брат му ще построят там ново светилище в чест на Канон и статуята, която той ще направи, ще благославя брега и залива.
	— Чийо ми разказа тази история, когато бях момче, но Шигеру никога не е отварял дума за нея, нито за жена си.
	— Може би душите на двете починали жени ще намерят покой — рече Таро. — Представям си малка постройка… няма да е необходимо да отсичаме боровете, ще я издигнем сред тях. Смятам да е с покрив от две части с дълбоки извивки като на този и свързани с ъглови съединения, които да го поддържат — той показа на Такео скиците на постройката, които бе подготвил. — Долният покрив уравновесява горния и му придава вид, внушаващ сила и в същото време лекота. Надявам се да придам на Благословената същите качества. Ще ми се да можех да ти покажа и нейна скица, но тя остава скрита в дървото, докато ръцете ми я открият.
	— От едно-единствено дърво ли ще я издялаш? — попита Такео.
	— Да, сега съм се заел да го избера.
	Обсъдиха какъв вид да е дървото, на каква възраст и разни други подробности. После Таро си тръгна.
	— Хубав план — каза Такео, щом останаха сами. — Въодушевен съм.
	— Мисля, че имам специална причина да бъда признателна на богинята — рече тихо Каеде. — Това сутрешно неразположение, което отмина бързо…
	Той схвана какво искаше да му каже, и отново почувства познатата смесица от радост и ужас, че силната им любов един към друг вероятно бе създала нов живот, бе въвела друго същество в нов цикъл на раждане и смърт. Мисълта за смъртта пораждаше ужаса, събуждайки всички страхове от миналото, когато на два пъти децата му бяха застрашили живота й.
	— Скъпата ми съпруга — промълви той и тъй като бяха сами, я взе в обятията си.
	— Смутена съм — каза тя с неловка усмивка. — Струва ми се, че съм твърде стара да раждам! Шигеко вече е жена. Да, и аз се радвам. Мислех, че никога няма да зачена отново, че шансовете ни да имаме син са загубени завинаги…
	— Казвал съм ти много пъти, че съм щастлив с дъщерите ни — напомни й той. — И да се сдобием с още едно момиче, пак ще се радвам.
	— Не ми се ще да го изричам — прошепна Каеде, — но съм сигурна, че този път ще е момче.
	Той я притегли към себе си, осъзнавайки, че новото създание вече расте в нея — чудо, което го изпълваше с удивление, — и известно време двамата останаха безмълвни, отдадени на близостта си. После нечии гласове откъм градината и стъпките на прислугата по дъските на верандата ги върнаха обратно в света на ежедневието.
	— Киринът благополучно ли пристигна? — попита Каеде, тъй като Такео вече й бе разкрил характера на изненадата.
	— Да, дори не смеех да се надявам. Шигеко се влюби в него на мига. Цялото множество онемя от удивление.
	— Да лишиш Отори от дар слово, си е сериозно постижение! — отбеляза тя. — Предполагам, че вече са се окопитили и сега съчиняват песни за него. По-късно ще отида да го видя лично.
	— Не бива да излизаш в жегата — възпря я припряно Такео. — Сега изобщо не бива да се напрягаш. Ишида трябва да дойде и да те прегледа незабавно. Обещай ми да правиш всичко, което ти казва.
	— Значи и Ишида е пристигнал благополучно? Радвам се. А малкият Чикара?
	— Беше изтормозен от морска болест… и засрамен от слабостта си. Но много се зарадва, че вижда брат си — Такео замълча за момент и после каза: — Ще забавим въпроса с осиновяването до раждането на детето. Не искам да давам надежди, които после ще бъдат неизпълними, нито да създавам усложнения относно бъдещето.
	— Така е разумно — съгласи се Каеде. — Макар че, опасявам се, Зенко и Хана ще бъдат разочаровани.
	— Това е само забавяне, а не открит отказ — изтъкна Такео.
	— Станал си благоразумен и предпазлив, съпруже! — отбеляза тя през смях.
	— Така е. Надявам се да съм овладял прибързаността и безразсъдството от младостта си — претегляше внимателно какви да бъдат следващите му думи, и щом стигна до решение, заяви: — Имаше и други пътници от Хофу. Двама чуждоземци и една жена, която им превежда.
	— Каква според теб е целта на пристигането им тук?
	— Да увеличат възможностите си за търговия, предполагам, да добият нови впечатления от една страна, която е пълна загадка за тях. Още не съм имал възможност да разговарям с Ишида. Той може да знае повече. Трябва да умеем да ги разбираме. Помислих си, че е възможно ти да научиш езика им с помощта на жената, която ги придружава, но при това положение вече не искам да те натоварвам с нови отговорности.
	— Да уча, да усвоявам чужд език, е едно от нещата, които ми доставят истинско удоволствие — отвърна Каеде. — Изглежда идеално занимание в период, когато ред други дейности трябва да бъдат прекратени. Ще се заема със сигурност. Но коя е жената, която е пристигнала с тях? Заинтригувана съм, че е успяла да научи чужд език.
	Такео изрече с далечен глас:
	— Не искам да те стъписвам, но съм длъжен да ти кажа. Тя е от Изтока и известно време е живяла в Инуяма. Родена е в същото село, от което съм и аз, и от същата майка. Тя е моя сестра.
	— Едната от двете, които смяташе за мъртви? — възкликна удивена Каеде.
	— Да, по-малката, Мадарен.
	Каеде се навъси:
	— Странно име.
	— Обичайно за Скритите. Предполагам, че след клането е приела някакво друго име. Била е продадена в някакъв бордей от войниците, които са убили мама и сестра ни. Избягала е в Хофу и е работила в друг бордей, където е срещнала един чуждоземец, който се казва Дон Жоао. Говори езика им добре.
	— Откъде знаеш всичко това?
	— Видяхме се случайно в една странноприемница в Хофу. Бях предрешен заради тайна среща с Фумио. Разпознахме се на мига.
	— Но нали са минали толкова години…? — Каеде го гледаше със съчувствие и в същото време с неверие.
	— Сигурен съм, че е тя. Срещнахме се още веднъж за кратко и се убедих, че не греша. Наредих да я проучат и разбрах някои подробности за живота й. Казах й, че ще се погрижа за нея, но че не искам да я виждам повече. Пропастта между нас е станала непреодолима. Но ето че сега пристига тук. Естествено е да бъде привлечена от чуждоземците, тъй като тяхната религия в основата си е същата както вярванията на Скритите. Няма да я призная за моя роднина, но може да плъзнат слухове и затова исках да чуеш истината от мен.
	— Вероятно тя може да ни бъде много полезна и като преводачка, и като учителка. Би ли поискал от нея да стане шпионка? — очевидно Каеде полагаше усилия да овладее изненадата си и да разсъждава разумно.
	— Убеден съм, че ще бъде източник на информация, доброволно или не. Но информацията тече в двете посоки. Може да се окаже добър начин да внушаваме определени идеи на чуждоземците. Ето защо бих искал да те помоля да се отнасяш с нея подобаващо, с вежливост и дори с уважение, но да не й разкриваш никакви тайни и никога да не разговаряш с нея за мен.
	— Прилича ли на теб? Вече изгарям от нетърпение да я видя.
	Той поклати глава.
	— Прилича на майка ни.
	— Звучиш толкова студено — отбеляза Каеде. — Не се ли развълнува, когато установи, че е жива? Не желаеш ли да я въведеш в нашето семейство?
	— Мислех я за мъртва. Сега не знам как да се държа с нея. Имам нова самоличност, твърде различна от момчето, което бе неин брат. По отношение на социалното ни положение пропастта между нас е непреодолима. Освен това тя е ревностно отдадена на вярата на Скритите, а аз не вярвам в нищо и никога няма да се върна към нашата религия от детството. Подозирам, че чуждоземците искат да разпространяват вярата си — да посвещават в нея нови и нови хора. Кой знае защо? Не мога да стана подвластен на никоя вяра, защото трябва да съм безпристрастен арбитър в споровете и да не допусна разделение на обществото ни.
	— Който те види как водиш официалните церемонии в храма и светилището, никога няма да предположи, че не си вярващ — отбеляза Каеде. — Ами моето ново светилище и статуята?
	— Познаваш способностите ми на актьор — отвърна Такео с внезапна нотка на горчивина. — Чувствам се достатъчно добре да имитирам вяра в името на стабилността. Но ако си от Скритите, що се отнася до вярата, не може да става и дума за неискреност. Ти си открит за всевиждащия безмилостен поглед на Бог.
	„Ако баща ми не бе приел друга вяра, щеше да е жив и до днес, помисли си той. А аз щях да бъда някой друг.“
	— Нали богът на Скритите е милостив? — възкликна Каеде.
	— Към вярващите може би. Всички останали са прокълнати да горят в ада за вечни времена.
	— Не мога да повярвам! — заяви Каеде, след като се замисли за момент.
	— Аз също. Но в това вярват както Скритите, така и чуждоземците. Трябва да сме много бдителни с тях… ако вече ни смятат за прокълнати, може да решат, че са в правото си да се отнасят към нас с презрение или злост.
	Видя как Каеде потръпна, и изпита боязън, че може би бе обзета от някакво предчувствие.


>	Двайсета глава

	В осмия месец настъпи Празникът на мъртвите*. Морското крайбрежие и речният бряг бяха изпълнени с тълпи от хора, танцуващите им тела се открояваха отчетливо на фона на откритите огньове, а по тъмната водна повърхност плаваха безброй лампи. Мъртвите бяха посрещнати, почетени с пиршество и изпратени с обичайната смесица от скръб и радост, страх и въодушевление. Мая и Мики запалиха свещи за Кенджи, който им липсваше много, но искрената им скръб не им попречи да се отдадат на най-новото си развлечение — да тормозят Сунаоми и Чикара. Двете бяха дочули разговорите на възрастните и знаеха за предложението към родителите им да осиновят едното или двете момчета, виждаха привързаността на Каеде към племенниците й и си мислеха, че тя ги предпочита, защото са момчета.
	[* Обон (яп.) — тридневен ритуален празник в средата на август, в който японците почитат мъртвите. В няколко последователни вечери членовете на семейството посещават гробището край храма и окачват фенери с фамилните гербове, за да направляват духовете на своите предци обратно към охака — фамилната гробница. — Б.пр.]
	Никой не им бе казал за бременността на Каеде, но като бдителни, наблюдателни деца те сами се досетиха, а фактът, че за това не се говореше открито, ги обезпокои още повече. Летните дни бяха дълги и знойни — всички ставаха раздразнителни. Шигеко, изглежда, бе напреднала без особени усилия в света на възрастните и се бе отдалечила. Тя прекарваше повече време с баща си, обсъждайки посещението в столицата през следващата година и разни други държавни дела. Шизука бе заета с ръководството на Племето.
	На близначките им бе забранено да излизат сами извън крепостта, пускаха ги само по специални поводи и винаги с придружител, но те вече се бяха усъвършенствали в практиките на Племето и макар че не се предполагаше да ги използват, те го правеха, защото се чувстваха пренебрегнати и отегчени.
	— Какъв е смисълът от всичките тези тренировки, ако никога не използваме дарбите си? — недоволстваше тихо Мая, а Мики се съгласяваше.
	Мики можеше да използва второто си аз достатъчно дълго, за да създаде впечатлението, че Мая е в стаята, а в това време сестра й ставаше невидима, за да се промъкне при Сунаоми и Чикара и да ги стресне с призрачен дъх във врата или с внезапен допир по косите. Близначките се подчиняваха на разпореждането да не обикалят навън, но това ги дразнеше — и двете копнееха да изследват оживения очарователен град, гората отвъд реката, района около вулкана, залесения хълм над крепостта.
	— Там има таласъми — рече Мая на Сунаоми — с дълги носове и изцъклени очи!
	Тя посочи нагоре по хълма, където тъмните дървета образуваха непроходим масив. Над тях се виеха два ястреба. Четирите деца бяха в градината в късния следобед на третия ден от Празника на мъртвите. Денят бе зноен; дори в градината под дърветата все още бе непоносимо горещо.
	— Не ме е страх от таласъми — отвърна Сунаоми. — Не се страхувам от нищо!
	— Само че тези таласъми похапват малки момченца — прошепна Мики. — Ядат ги съвсем сурови, парче по парче!
	— Като тигрите? — попита Сунаоми подигравателно, с което ядоса Мая още повече. Усети как котето вътре в нея се размърда, и сви ръце.
	— Те не могат да се доберат до нас — рече Чикара напрегнато. — Има твърде много стражи.
	— Ее, твърде лесно е да си смелчага, когато си заобиколен от стражи — рече Мая на Сунаоми. — Ако беше истински безстрашен, щеше да излезеш навън самичък!
	— Не ми е позволено — отвърна той.
	— Страх те е!
	— Не е вярно!
	— Тогава излез. Аз не се боя. Била съм в къщата на Акане, макар че е обитавана от нейния дух. Виждала съм я.
	— Акане мрази момчета — прошепна Мики. — Погребва живи момченца в градината си, за да могат храстите да избуяват и да пръскат сладък аромат.
	— Сунаоми няма да посмее да отиде там — рече Мая, показвайки дребните си бели зъби в нещо като усмивка.
	— В Кумамото ме пратиха в гробището през нощта да донеса един фенер — заяви Сунаоми. — И не видях нито един призрак!
	— Тогава иди до къщата на Акане и донеси клонче от цъфнал храст.
	— Хич няма да ми е трудно — заяви презрително Сунаоми. — Само че ми е забранено… баща ви го каза.
	— Боиш се — предизвика го Мая.
	— Не е много лесно да се измъкнеш, без да те видят.
	— Лесно е, ако не те е страх. Ти просто си намираш извинения — Мая стана и отиде до ръба на защитната стена към морето. — Спускаш се от тук при отлив и вървиш по камъните до брега — Сунаоми я бе последвал и тя му показа скупчените борови дървета, при които се намираше къщата на Акане — пуста и изоставена. Беше наполовина съборена около подготовката за строежа на новото светилище и с този си вид — вече не на жилище и още не на храм — сякаш представляваше междинният свят на духовете. Приливът се бе вдигнал наполовина и отчасти оголените камъни бяха остри и хлъзгави. — Можеш да отидеш довечера — тя се обърна и изгледа Сунаоми, задържайки поглед за миг, докато очите му започнаха да се обръщат.
	— Мая! — викна Мики предупредително.
	— Ох, прости ми, братовчеде! Забравих. Не трябва да гледам хората в очите. Обещах на татко — тя плесна леко Сунаоми по бузата, за да го събуди, и се върна при Чикара. — Знаеш ли, че ако се втренчиш в очите ми, ще заспиш и повече никога няма да се събудиш!
	Сунаоми дотича, за да защити брат си:
	— А вие знаете ли, че ако живеехте в Кумамото, вече щяхте да сте мъртви. Там близнаците ги убиваме!
	— Не вярвам на нито една твоя дума — отсече Мая. — Всички знаят, че Араи са предатели и страхливци.
	Сунаоми гордо изпъна рамене:
	— Ако беше момче, щях да те убия. Но тъй като си просто едно момиче, ще отида в онази къща и ще донеса каквото пожелаеш.
	По залез-слънце небето бе ясно, въздухът — синкав и искрящ, но луната притегли от изток странен масив от тъмни облаци, които се разпростряха по небето, забулиха звездите и накрая погълнаха и самата нея. Земя и море се сляха в едно. Последните огньове все още димяха на плажа, ала друга светлина нямаше.
	Сунаоми бе най-големият син в семейство на воин. От невръстен бе обучаван на безстрашие и самодисциплина. Не бе трудно за него, макар че бе едва осемгодишен, да остане буден до полунощ. И наистина не се боеше, но бе обзет от опасения — по-скоро заради неподчинението, което проявяваше по отношение на чичо си, отколкото заради физическата опасност от духове. Васалите, които го придружаваха от Хофу, бяха отседнали в една от постройките на клана в града, пратени там по нареждане на владетеля Отори; стражите на крепостта бяха разположени основно при портите и около предните зидове. През равни интервали патрул обхождаше градините. Сунаоми го чу да минава покрай отворените врати на стаята, където спяха двамата с Чикара и двете прислужнички, които се грижеха за тях. И двете жени бяха заспали дълбоко, даже едната похъркваше леко. Той се надигна бързо, готов да каже, че е тръгнал за тоалетната, ако някоя от тях се събудеше, но те не помръднаха.
	Навън нощта бе неподвижна. Крепостта и градът бяха потънали в сън. Под стената морето буботеше тихо. Без да може да различи почти нищо, Сунаоми пое дълбоко дъх и започна пипнешком да се спуска по широката част на стената, която бе изградена от големи камъни, така прилепнали един до друг, че момчето едва успяваше да закрепи пръсти по тях. На няколко пъти реши, че не може повече да помръдне нито надолу, нито нагоре; взе да си мисли за чудовища, които излизат от морските дълбини, за огромни риби или за гигантски октоподи, които всеки миг можеше да го дръпнат с пипалата си в черния мрак. Морето стенеше, вече по-силно. Чуваше как водата биеше о камъните. Най-сетне нозете му в сламени сандали докоснаха един камък от прибоя. Камъкът се оказа влажен и Сунаоми се подхлъзна. Замалко да падне във водата. Дращейки, за да се захване някъде, усети острите черупки като ножове под дланите и коленете си. Една вълна се плъзна под него и от солената вода дребните порязвания му засмъдяха. Момчето стисна зъби и продължи да лази по камъните като рак към последните димящи огньове, към брега.
	Плажът се белееше долу в ниското. Вълните по него внезапно просветваха в бяло. Когато стигна до пясъка, бе истинско облекчение да почувства мекотата под нозете си, която обаче скоро отстъпи място на туфи остра трева. Сунаоми залитна и продължи на четири крака, навлизайки в горичката, където около него се мержелееха стволовете на боровете. Над главата му се разнесе зов на сова, който го накара да подскочи, а неясните й очертания за кратко се плъзнаха пред него на безшумни криле.
	Светещите огньове останаха далеч зад гърба му. Той спря за миг, свеждайки глава под надвисналите клони. Долови мириса на смола и тежкия упойващ аромат от храстите в градината на Акане. Аромат, подсилен от момчешки кости и кръв…
	Сунаоми се бе похвалил пред Мая, че никога не е виждал призрак. Но това не означаваше, че не вярва в тяхното съществуване — жени с дълги като змии вратове и с остри котешки зъби, същества с нечовешки форми, с едно-единствено око или безглави разбойници, оживели мъртъвци, жадни за човешка кръв. Преглътна с мъка и се опита да потисне треперенето на краката. „Аз съм Араи Сунаоми, каза си той, син на Араи Зенко, внук на Араи Дайичи. Не се боя от нищо.“ Наложи си да стане и да поеме напред, макар че изпитваше отчаяна нужда да се облекчи. Едва успя да различи зидовете на градината и извивката на покрива зад тях. Портата зееше отворена. Щом мина през нея, младежът попадна в ланска паяжина, чиито тънки нишки полепнаха по лицето и косите му. Дишането му се ускори, но той взе да си повтаря: „Няма да плача, няма да плача.“
	Къщата изглеждаше съвсем тъмна. Нещо претича през верандата, котка може би, или голям плъх. Сунаоми вървеше с протегнати напред ръце, следвайки аромата покрай отдалечения край на къщата и от там в градината. Котката… сигурно е било котка… внезапно измяука от сенките.
	Виждаше цъфналите храсти, успяваше да различи единствено бледото сияние на цветчетата в непрогледния мрак. Устреми се към тях, обзет от отчаяното желание да откъсне едно клонче и да избяга, но се спъна в един камък и се просна по очи така, че устата му се озова в пръстта. Вкусът й извика в съзнанието му образи на трупове и гробове.
	Надигна се, застана на четири крака и изплю пръстта. После се изправи, протегна ръка и отчупи едно клонче. Храстът тутакси разпръсна нов силен аромат, а Сунаоми чу стъпки на верандата зад гърба си. Извърна се бързо, но бе заслепен от внезапна светлина. Единственото, което видя, бе неясно очертание на някаква жена, но само отчасти жена, все едно току-що се бе изтръгнала от гроба. Върху нея танцуваха сенки, ръцете й бяха протегнати към него. Лампата се вдигна леко; светлината падна върху лицето й. Тя нямаше нито очи, нито уста, нито нос.
	Самообладанието му рухна. Той изкрещя; урината бликна и потече надолу по краката му. Той захвърли клончето.
	— Съжалявам, господарке Акане! Съжалявам! Моля ви, не ме наранявайте. Не ме погребвайте!
	— Какво, за Бога? — възкликна нечий глас, човешки, мъжки глас. — Какво правиш тук по това време?
	Но Сунаоми не бе в състояние да отговори.
	Таро, който спеше в къщата на Акане, откакто бе започнал работа над статуята, незабавно отнесе момчето обратно в крепостта. Сунаоми бе ужасно уплашен и макар че на следващата сутрин по никакъв начин не се издаде, в сърцето му бе нанесена рана, която заздравя, но остави белега на дълбока омраза към Мая и Мики. От този момент нататък Сунаоми все повече размишляваше над смъртта на дядо си и над оскърбленията срещу рода Араи, нанесени от клана Отори. Детското му съзнание търсеше начини да уязви Мая и Мики. Той започна съвсем съзнателно да печели благоразположението на жените от къщата, омайваше ги, радваше ги; повечето от тях и бездруго обожаваха малките момчета, а той знаеше, че е красив и обаятелен. Тъгуваше за майка си, но усещаше интуитивно, че може да спечели важно място в сърцето на леля си Каеде, далеч пред двете близначки.
	Такео и Каеде бяха разгневени от тази случка, тъй като, ако Сунаоми бъдеше убит или сериозно ранен, не само че биха страдали искрено за племенника си, но и биха претърпели пълен провал в стратегията за успокояване и обуздаване на Зенко. Такео лично порица Сунаоми за неподчинението и безразсъдството и го разпита настоятелно за причините, предизвикали тези негови действия, подозирайки, че той самият никога не би помислил за нещо подобно, без да е бил подтикнат. Разкриването на истината не отне много време и после беше ред на Мая да се изправи срещу гнева на баща си.
	Този път му бе по-трудно да наложи бащиния си авторитет, тъй като близначката не изпитваше нито капка угризения, а очите й бяха свирепи и безмилостни, като на звяр. Не се разплака дори когато Каеде я скастри ядно и даже я плесна силно по бузата.
	— Направо е обезумяла — заяви Каеде със сълзи на гняв в очите. — Не бива да остава тук. Щом не може да й се има доверие за малките момчета…
	Такео долови тревогата й за детето, което носеше. Той не искаше да отпраща Мая — смяташе, че сега повече от всякога момичето се нуждае от неговата закрила и надзор, но бе твърде зает, за да й отделя повече време, а и не можеше да я държи неизменно до себе си.
	— Не е правилно да отпъждаш надалеч собствената си дъщеря и да браниш чуждите синове — рече тихо Мая.
	Каеде я плесна отново.
	— Как смееш да ми говориш по този начин? Какво разбираш ти от държавни дела? Всичко, което правим, има политическа причина. Винаги ще е така. Ти си дъщерята на владетеля Отори. Не можеш да се държиш като другите деца.
	Шизука се обади:
	— Тя не знае коя е. Притежава умения на Племето, които не може да използва като дъщеря на воин. Толкова е жалко да се пропиляват.
	Мая прошепна:
	— Тогава ми позволете да бъда дете на Племето.
	— Освен това има нужда от надзор и обучение — обади се Такео. — Но никой от фамилията Муто, дори ти, Шизука, с твоята кръв на Кикута нямаш опит с този вид обсебване…
	— Ти лично обучи Таку на много от уменията на Кикута — отвърна Шизука. — Може би той е най-подходящият учител?
	— Но Таку трябва да остане на Запад. Не можем да го повикаме обратно тук само заради Мая.
	— Тогава я прати при него.
	Такео въздъхна:
	— Това изглежда единственото решение. Можеш ли да пуснеш някого да я придружи?
	— Има едно момиче; наскоро пристигна в Хаги заедно със сестра си от селото на Муто. Сега и двете прислужват в къщата на чуждоземците.
	— Как се казва?
	— Сада, роднина е на Сейко, съпругата на Кенджи.
	Такео кимна. Спомни си момичето; беше високо и мускулесто, поради което можеше да мине за мъж — фалшива външност, към която често прибягваше, изпълнявайки задачи на Племето.
	— Ще отидеш при Таку в Маруяма — нареди той на Мая. — Ще се подчиняваш на Сада за всичко.
	Сунаоми се опитваше да я избягва, но преди да тръгне, Мая го приклещи и му прошепна:
	— Ти се провали на изпитанието. Казах ти, че Араи са страхливци.
	— Отидох в къщата — отвърна той. — Там беше Таро. Той ме накара да се върна.
	Мая се усмихна:
	— Но не донесе клончето!
	— Нямаше цъфнало!
	— Как да нямаше? Ти взе едно. После го хвърли, разкрещя се и се напика. Видях те!
	— Нямаше те там!
	— Напротив, бях! — и Мая се отдалечи тичешком.


>	Двайсет и първа глава

	Когато лятото отстъпи пред есента, Такео отново се приготви за път. По традиция управляваше Трите провинции от Ямагата от края на деветия месец до зимното слънцестоене, но този път се наложи да замине по-рано, тъй като Мацуда Шинген се бе споминал в началото на месеца. Мийоши Гемба донесе вестта в Хаги и съпроводен от Гемба и Шигеко, Такео пое незабавно за Тераяма. Архивите по работата, с която бяха заети през лятото — решения по стратегията, селскостопанското и финансовото планиране, правния кодекс и обстойно разгледаните заключения на съдилищата, — бяха пренесени в сандъци и кошници от керван коне.
	В смъртта на Мацуда нямаше основания за скръб. Животът му бе дълъг и пълноценен, духът му бе олицетворение на чистота и сила. Бе обучавал Шигеру, Такео и Шигеко и бе оставил множество ученици, отдадени на идеите му. При все това Такео скърбеше дълбоко и чувстваше загубата като поредния пробив в защитата на Трите провинции, през който с настъпването на зимата имаше опасност да завие вятър или да влезе вълк.
	Негов приемник и игумен на храма стана Макото, който прие името Ейкан, но Такео продължи мислено да назовава стария си приятел със светското му име, а след като церемониите приключиха и той пое към Ямагата, известно успокоение му вдъхваше съзнанието, че Макото щеше да продължи да го подкрепя както винаги, и отново се замисли с копнеж за времето, когато може би щеше да се оттегли в Тераяма и да прекара остатъка от дните си в медитация и рисуване.
	Гемба ги съпроводи до Ямагата, където вниманието на Такео изцяло бе погълнато от най-различни въпроси, свързани с управлението. Шигеко го придружаваше на повечето от срещите, но всяка сутрин ставаше рано, за да се упражнява в езда и стрелба с лък заедно с Гемба.
	Точно преди да тръгнат за Маруяма, в първата седмица от десетия месец, пристигнаха писма от Хаги. Такео ги изчете с нетърпение и незабавно сподели семейните новини с най-голямата си дъщеря.
	— Майка ти се е преместила с малките момчета в някогашната къща на владетеля Шигеру. Започнала е да учи езика на чуждоземците.
	— От тяхната преводачка ли? — Шигеко искаше да разпита баща си по-подробно, но с тях бяха Минору и неколцина прислужници от домакинството на Мийоши, а отвън, както обикновено, стояха Джун и Шин, достатъчно близо, за да ги чуят. Все пак, когато вървяха през градините, в един момент тя остана насаме с него и му каза: — Трябва да ми разкажеш повече за чуждоземците. Редно ли е да получат разрешение да търгуват в Маруяма?
	— Искам да са там, където можем да ги държим под непрестанно наблюдение — отвърна Такео. — Ще прекарат зимата в Хаги. Трябва да научим колкото се може повече за техния език, обичаи и намерения.
	— А преводачката им… имаше нещо странно в начина, по който те гледаше, все едно те познава добре?
	Той се поколеба за миг. В обгърнатата от покой градина падаха листа и застилаха земята със златист килим. Беше късен следобед, мъглата, която се издигаше от рова, се смесваше с дима от горящите дърва, стелеше се наоколо и замъгляваше очертания и подробности.
	— Единствено майка ти знае коя е — рече накрая. — Ще кажа и на теб, но трябва да го запазиш в тайна. Казва се Мадарен; това име се среща често сред членовете на една секта, наречена Скритите. Те изповядват вяра, сходна с вярата на чуждоземците, и преди време бяха жестоко преследвани от клана Тохан. Всички в семейството й са убити, с изключение на по-големия й брат, който бе спасен от владетеля Шигеру — очите на Шигеко се разшириха и пулсът й заби учестено. Баща й се усмихна: — Да, това съм аз. По онова време се казвах Томасу, но Шигеру ме преименува Такео. Мадарен е по-малката ми сестра, но бащите ни са различни. Моят, както знаеш, е бил от Племето. През всичките тези години я смятах за мъртва.
	— Колко необичайно — промълви Шигеко и веднага прояви характерната си състрадателност. — Сигурно животът й е бил ужасен.
	— Оцеляла е, научила е езика на чуждоземците, възползвала се е от всяка предоставена й възможност. Справила се е значително по-добре от мнозина. Сега в известна степен е под моя закрила и има позволение да обучава майка ти — замълча за момент и после добави: — В Маруяма винаги е имало много представители на Скритите. Владетелката Наоми им бе осигурила безопасно убежище… всъщност тя бе една от тях. Ще трябва да се запознаеш с водачите им. Джо-Ан, разбира се, също беше вярващ, а мнозина от някогашните низвергнати и досега живеят в малки села край града — лицето му помръкна при толкова мъчителни спомени. — Съмнявам се, че ще доживея и наполовина възрастта на Мацуда — продължи сериозно. — Бъдещата безопасност на тези хора е в твоите ръце. Но не се доверявай на чуждоземците, нито на Мадарен, макар че ти е роднина. И не забравяй да почиташ всички религии, но да не се отдаваш на никоя, защото това е единственият път за истинския вожд.
	Известно време Шигеко размишлява над думите му, след което попита:
	— Пророчествата твърдят, че твоята власт е благословена от Небето. Свещените птици _хоо_ отново вият гнезда в Трите провинции. Вече притежаваме и кирин, което според легендата е един от признаците за наличие на велик и справедлив владетел. Ти лично вярваш ли във всичко това?
	— Вярвам на всичко и на нищо. Сякаш уравновесявам живота си между тези двата полюса. Изпитвам дълбока признателност за всичко, с което ме е дарило Небето, но никога няма да приема нещо от това за даденост, нито, надявам се, някога ще злоупотребя с поверената ми власт. Старите хора оглупяват — добави той шеговито. — Ще дойде време, когато ще трябва да ме насърчиш да се оттегля. Макар че, както вече казах, не очаквам да доживея до дълбока старост.
	— Не искам никога да умираш! — възкликна тя, внезапно обзета от страх.
	— Ще умра щастлив, със съзнанието, че оставям всичко в сигурни ръце — отвърна той с усмивка, зад която прикри всичките си грижи и тревоги.
	Няколко дни по-късно, когато минаваха по моста до Киби, Такео се впусна в спомени за миналото заедно с Гемба. Светилището на брега бе посветено на лисичето божество*, но по някаква странна приумица Джо-Ан бе отъждествен с него и сега също бе почитан там.
	[* Пратеник на шинтоисткия бог Инари и покровител на изобилието за търговци и земеделци. — Б.пр.]
	— Точно по онова време Амано Тензо ми подари Шън — рече Такео. — В първото ни общо сражение това животно прояви такава неподозирана вещина, че предизвика удивлението ми!
	— Вероятно вече не е между живите? — попита Гемба.
	— Да, умря преди две години. Не съм виждал кон като него. Знаеш ли, че Шън е бил конят на Такеши? Мори Хироки го разпозна.
	— Не, не знаех — отвърна Гемба.
	Шигеко обаче знаеше историята му, откакто се помнеше. Тя си помисли със задоволство за тайния подарък, който подготвяше за баща си. Внезапно й хрумна една идея, която й се стори толкова блестяща, че изпита желание да я сподели незабавно.
	— Татко, догодина, като отидем в Мияко, хайде да отведем и кирина като подарък за императора.
	Гемба се засмя гръмко:
	— Какъв съвършен дар! В столицата никога няма да видят подобно нещо!
	Такео се извърна на седлото и впери поглед в Шигеко.
	— Прекрасна идея. Само че аз подарих кирина на теб. А и смяташ ли, че може да издържи на такова пътуване?
	— Пътуването на кораб му понася. Бих могла да го съпроводя до Акаши. Може владетелят Гемба или владетелят Хироши да дойдат с мен.
	— Императорът и дворът му направо ще бъдат зашеметени от такъв подарък — отбеляза Гемба. — Точно както владетелят Сага ще бъде обезоръжен от господарката Шигеко.
	Яздейки през мирната есенна природа към владението Маруяма, което предстоеше да стане нейно и където щеше отново да види Хироши, Шигеко почувства, че те наистина бяха благословени от Бог и че _Пътят на хоо_, пътят на мира, щеше да надделее.


>	Двайсет и втора глава

	След смъртта на Муто Кенджи тялото на стареца бе хвърлено в една яма и засипано с пръст. Нищо не указваше местонахождението му, но Хисао изобщо не се затрудни да го открие, тъй като нозете му сами го отведоха там, напътствани от покойната му майка. Често, докато минаваше покрай него, внезапно рухваше дъжд и отразяваше слънчевите лъчи в късчета дъга върху носещите се в небето облаци. Той ги съзерцаваше и се молеше безмълвно духът на дядо му да премине благополучно през света на мъртвите и да постигне добро прераждане в следващия живот; след което отправяше поглед към планинските вериги, които се разстилаха на изток и на запад, за да види дали не приближава друг странник.
	Изпитваше облекчение и едновременно с това съжаление, че душата на стареца бе преминала в отвъдното. Не бе останала на ръба на неговата осъзнатост, както душата на майка му, причинявайки му ужасно главоболие с непонятните си изисквания. Бе познавал дядо си само час, но неговото присъствие му липсваше — Кенджи бе отнел собствения си живот в момент и по начин, избран от самия него. Хисао се радваше, че душата му си бе отишла в мир, но съжаляваше за смъртта му и макар че не го изрече, изпитваше ненавист към Акио, задето я бе причинил.
	Лятото отмина, без да дойде никой.
	Всички в селото бяха тревожни през знойните летни месеци, особено Котаро Госабуро, тъй като нямаше никаква вест за съдбата на децата му, които продължаваха да бъдат затворени в крепостта Инуяма. Носеха се какви ли не слухове — че са полумъртви от жестоко отношение, че единият от тях, а може би и двамата вече не са между живите и дори в продължение на няколко изпълнени с вълнение дни — че са избягали. Госабуро се стопи, кожата му увисна на гънки, очите му угаснаха. Акио все по-често губеше търпение с него, всъщност той бе раздразнителен и непредвидим с всички. Хисао си помисли, че той вероятно би посрещнал с радост вестта за екзекуцията на младежите, тъй като тя би сринала надеждите на Госабуро и би засилила решимостта му да отмъсти за смъртта им.
	Есенните кремове цъфтяха в алено изобилие върху тленните останки на Кенджи, макар че никой не бе засадил луковици. Птиците поеха по своя дълъг път на юг и нощите бяха изпълнени с крясък на гъски и плясък на криле. Луната на деветия месец бе огромна и златиста. Кленовете и смрадликата бяха обагрени в тъмночервено, буковете — в медно, а върбите — в златисто. Дните на Хисао минаваха в поправяне на диги преди зимата, в разпръсване на гнили листа и тор по нивите, в събиране на дърва за огрев от гората. Неговата напоителна система се оказа успешна — планинската нива даде добра реколта от моркови и тикви. Той измайстори ново гребло, което разпределяше тора по-равномерно, и експериментираше с остриета на брадви, с тяхната тежест, ъгъл и острота. В селото имаше ковачница и Хисао ходеше там, когато му оставаше време, за да наблюдава майстора и да помага в разпалването на огъня с духалото.
	По-рано, в седмия месец, Имаи Казуо бе изпратен в Инуяма, за да разкрие истината. Той се върна в средата на есента с радушно приетата и все пак озадачаваща вест, че заложниците са живи и че все така ги държат в крепостта Инуяма. Той донесе и други вести — че владетелката Отори очаква дете и че владетелят Отори провожда пищно шествие от пратеници в столицата. Свитата бе в Инуяма по едно и също време с Казуо и се готвеше да потегли за Мияко.
	Акио посрещна първата вест с далеч по-малко доволство, отколкото се престори, че изпитва, втората го изпълни с горчива завист, а третата — с дълбоко безпокойство.
	— Защо Отори се опитва да се хареса на императора? — попита той Казуо. — Какво означава това?
	— Императорът е назначил нов генерал — Сага Хидеки, който през последните десет години полага усилия да разшири властта му на Изток. Най-сетне се е появил воин, който е в състояние да предизвика клана Отори.
	Очите на Акио заблестяха с необичайно вълнение.
	— Нещо се е променило, чувствам го. Отори е станал по-уязвим. Откликва на някаква заплаха. Ние трябва да бъдем част от неговия провал — не можем да се спотайваме и да очакваме някой да ни донесе вестта за смъртта му.
	— Има известни признаци за слабост — съгласи се Казуо. — Послания към императора, все още живите заложници… Досега не се е поколебал да убие някой Кикута.
	— Муто Кенджи успя да ни надуши — отбеляза замислено Акио. — Такео сигурно знае къде се намираме. Не можем да допуснем, че той или Таку ще оставят смъртта на Кенджи без последствия, освен ако не са твърде заети с други, по-неотложни дела.
	— Време е отново да поемеш на път — рече Казуо. — Тук, в Акаши, и дори в Трите провинции има много Кикута, които се нуждаят от водач и ще те последват, ако се явиш при тях лично.
	— Тогава заминаваме първо за Акаши — обяви Акио.
	Докато Хисао беше още дете, баща му го бе обучил на някои от уменията, които Кикута владееха, за да могат да се представят като пътуващи актьори — свирене на барабан, жонглиране, изпълняване на древни балади, които хората от провинцията обичаха, песни за някогашни войни, вражди, предателства и отмъщения… от които се бяха възползвали всеки път по време на странстванията си из Трите провинции. След завръщането на Казуо Акио отново започна да се упражнява в жонглиране; беше приготвен голям запас от сламени сандали, бяха събрани и опаковани сливи и кестени, бяха извадени и излъскани амулетите, а оръжията — наточени.
	Хисао не се отличаваше с вродена артистичност — беше твърде стеснителен и не му харесваше да става център на внимание, но смесицата от удари и поощрения, с която му преподаваше Акио, го бе направила достатъчно сръчен. Беше овладял всички жонгльорски практики и рядко допускаше грешки точно както бе научил и думите на песните, макар и хората да се оплакваха, че мънка и нищо не му се разбира. Идеята за пътуванията го изпълваше с въодушевление и в същото време с опасения. Очакваше с трепет да поемат на път, да излезе от селото, да види нови неща, но далеч не беше ентусиазиран относно изпълнението на номерата, а и чувстваше неудобство да изостави гроба на дядо си.
	Госабуро бе посрещнал вестите на Казуо с радост и го бе разпитал подробно. По това време не разговаряше пряко с Акио, но в нощта преди заминаването им, когато Хисао се приготвяше да си ляга, той дойде до вратата на стаята и помоли Акио да разговарят насаме.
	Акио бе почнал да се съблича и Хисао зърна недоволната му гримаса. Все пак домакинът кимна едва забележимо и Госабуро пристъпи в стаята, затвори вратата и коленичи напрегнат върху рогозката.
	— Племеннико — започна той, все едно се опитваше да отстоява някакъв авторитет от позицията на възрастта. — Няма съмнение, че е дошло време да започнем преговори с Отори. Трите провинции стават все по-богати и преуспяващи, докато ние тук се спотайваме в планината с оскъдна храна, която ни стига колкото да не умрем от глад, в очакване на поредната мразовита зима. Ние също бихме могли да постигнем благоденствие — нашето влияние може да се разпространява с търговията ни. Призовавам те: отмени кръвната вражда!
	Акио отсече:
	— Никога!
	Госабуро пое дълбоко въздух:
	— Възнамерявам да се върна в Мацуе. Тръгвам утре сутринта.
	— Никой не напуска фамилията Кикута — напомни му Акио с безизразен глас.
	— Тук се скапваме. Всички до един. Отори пощади живота на децата ми. Нека приемем предложението му за примирие. Това няма да накърни верността ни към теб. Ще ти служа в Мацуе както винаги досега — ще осигурявам средства, ще водя архива…
	— След като Такео и Таку бъдат убити, ще говорим за примирие — отвърна Акио. — Сега се махай. Уморен съм, а присъствието ти ми е отвратително.
	Щом Госабуро си тръгна, Акио угаси лампата. Хисао вече беше легнал на постелката; нощта бе топла и той не бе дръпнал завивката върху себе си. Малки частици светлина танцуваха зад клепачите му. За момент се замисли за братовчедите си и се запита дали щяха да умрат в Инуяма, но най-вече се вслушваше в движенията на Акио. Всяка клетка от тялото му със смесица от страх и възбуда жадуваше плътски ласки и изгаряше в необуздано чувство за срам. Разгневен, Акио бе груб и бърз. Хисао прехапа устни и не издаде нито звук; даваше си сметка за скритото насилие и се боеше да не го предизвика и да го обърне срещу себе си. При все това актът донесе временно облекчение. Гласът на Акио бе почти нежен, когато каза на момчето да спи, да не става, каквото и да чуе, и Хисао изпита краткия миг на нежност, за който копнееше, когато баща му го погали по косите и сетне по врата. След като Акио излезе от стаята, Хисао се зарови под завивките и се опита да си запуши ушите. Разнесоха се някакви приглушени шумове, сякаш някой се давеше и съпротивяваше; последваха тежък удар в пода и влачене по дъските, а после по земята.
	„Аз спя“, повтаряше си момчето отново и отново, докато накрая, преди Акио да се върне, наистина потъна в сън, дълбок и безпаметен като смъртта.
	На следното утро тялото на Госабуро лежеше сгърчено насред алеята. Беше удушен с гарота в стила на Племето. Никой не посмя дори да покаже, че скърби за него.
	— Няма човек, който да иска да напусне Кикута и да се измъкне безнаказано — рече Акио на Хисао, докато се приготвяха да тръгват. — Запомни го. Такео и баща му дръзнаха да напуснат Племето. Исаму бе екзекутиран, същото очаква и Такео.


	Акаши бе построен в годините на сблъсъци и смут, когато търговците трупаха печалби от воините, които се нуждаеха от оръжия и провизии; веднъж забогатели, те не виждаха причина да загубят придобитото и се бяха съюзили помежду си, за да бранят стоките и търговията си. Градът бе заобиколен с дълбок ров и всеки от десетте моста се охраняваше от войници. На територията му имаше няколко внушителни храма, които закриляха и насърчаваха търговията както в материалната, така и в духовната сфера.
	Когато се издигаха във властта, военачалниците търсеха красиви предмети и дрехи, произведения на изкуството и други луксозни изделия от Шин и отвъд, осигурявани с охота от търговците в свободните пристанища. Някога семействата от Племето бяха по-силни търговци от търговците в града, но растящото благополучие на Трите провинции и съюзът с Отори бе подтикнал мнозина от фамилията Муто да се преместят в Хофу. По време на наложената от Акио изолация в планината дори останалите Кикута бяха проявили по-голям интерес към търговията и печалбата, отколкото към шпионажа и поръчковите убийства.
	— Тези дни са безвъзвратно отминали — заяви Джизаемон, собственик на оживен бизнес с вносни стоки, посрещайки Акио без особена охота. — Трябва да се развиваме в крак с времето. Можем да търгуваме по-успешно и да упражняваме повече контрол върху събитията, като осигуряваме оръжия и други битови стоки или отпускаме парични заеми. Нека с всякакви средства да насърчаваме подготовката за война, като в същото време се стараем да предотвратим избухването й.
	Хисао смяташе, че баща му ще реагира със същото насилие, каквото бе проявил по отношение на Госабуро, и изпита съжаление. Не искаше Джизаемон да умре, преди да му покажеше някои от чудните си съкровища — механични устройства за указване на времето, стъклени съдове с високи гърла за пиене, огледала и вкусни непознати храни, сладки и пикантни, и захар — думи, които никога не бе чувал.
	Пътуването се бе оказало отегчително. Както Акио, така и Казуо отдавна вече не бяха в първа младост и в изпълненията им на актьори липсваха плам и въодушевление. Песните им бяха старомодни и отдавна забравени. Хората ги приемаха вяло, в едно село дори с открита враждебност — никой не пожела да им предложи подслон и бяха принудени да вървят цяла нощ.
	Хисао тайно огледа баща си, при което установи, че е остарял; в скритото селище Акио разполагаше с потомствената власт на безспорен господар, внушаващ страх и респект у всички; тук, в тези износени и овехтели одежди приличаше на несретник. За момент Хисао изпита остра жалост към него, която се опита да разсее незабавно, тъй като жалостта всеки път го правеше уязвим за гласовете на мъртвите. Връхлетя го познатото главоболие, половината свят потъна в мъгла, жената шепнеше, но той не искаше да я слуша.
	— Може би си прав — чу той да казва Акио, сякаш от разстояние. — Но войната не може да се избягва вечно. Научихме за пратениците на Отори до императора.
	— Да, изпуснахте ги само за няколко седмици. Никога не съм виждал толкова пищно шествие. Отори трябва да са истински богати и освен това надарени с вкус и изисканост. Разправят, че това било влиянието на съпругата му…
	— Значи императорът имал нов генерал? — прекъсна Акио ентусиазма на търговеца.
	— Така е и което е по-важно, братовчеде, генералът вече разполагал с нови оръжия… или в най-скоро време щял да се сдобие с тях. Разправят, че владетелят Отори затова търсел начин да спечели благоволението на императора.
	— Какво искаш да кажеш?
	— Години наред Отори налагат строга забрана върху търговията с оръжия. Наскоро обаче тази забрана била нарушена и от Хофу били изнесени тайно голям брой пушки… според слуховете с прякото съдействие на Араи Зенко! Знаеш ли Терада Фумио?
	Акио кимна.
	— Е, Фумио пристигна два дни след оръжията, опитвайки се да ги върне обратно. Беше бесен; първо предложи голяма сума пари, после заплаши да пристигне с флотилия и да опожари града. Но беше твърде късно — те вече пътуваха за Сага. Да не ти разправям какво стана с цената на желязото и селитрата. Скочиха до небесата, братовчеде, направо до небесата! — Джизаемон си наля нова чаша вино и го подкани да пие с него. — Кой ли го е грижа за заплахите на Терада! — изсмя се той. — Някакъв си пират и нищо повече. Самият той е прекарвал незаконно къде-къде по-важни стоки. А и владетелят Отори никога няма да нападне свободния град, не и докато самият той се нуждае от търговци, които да снабдяват и да хранят армията му.
	Хисао се учуди, че Акио не реагира. Баща му само пиеше на големи глътки и кимаше утвърдително на всичко, което казваше Джизаемон, макар че ставаше все по-навъсен.
	Събуди се посред нощ и чу, че баща му шепне нещо на Казуо. Усети как тялото му се напрегна в очакване да долови познатите глухи шумове, съпровождащи убийството, но двамата мъже говореха за нещо друго — за Араи Зенко, който бе позволил огнестрелните оръжия да се измъкнат от мрежата на Отори.
	Хисао знаеше историята на Зенко — че е по-големият син на Муто Шизука и внук на Кенджи; падаше се и някакъв негов братовчед. Зенко бе единственият член от фамилията Муто, който не си бе навлякъл омразата на Кикута — не бил замесен в смъртта на Котаро, а и според слуховете не бил особено верен на Такео, макар че бил женен за сестрата на съпругата му. Някои смятаха, че обвинявал Такео за смъртта на баща си и дори тайно копнеел за отмъщение.
	— Зенко хем е силен, хем амбициозен — прошепна Казуо. — Ако търси начин да се докара пред владетеля Сага, сигурно се подготвя да нанесе удар срещу Кучето.
	— Идеалният момент да се обърнем към Зенко — измърмори Акио. — Такео очаква заплахи от Изток и ако Зенко го атакува от Запад, ще бъде приклещен помежду им.
	— Чувствам, че Зенко ще посрещне с охота една такава стъпка от твоя страна — отвърна Казуо. — Освен това след смъртта на Муто Кенджи най-вероятно Зенко е следващият господар на фамилията Муто. Какво по-добро време да се потърсят Муто, за да се поправи разцеплението в Племето и двете фамилии да се съберат отново?
	Джизаемон, радостен да се отърве от посетителите си, им предостави пропуски и ги снабди с дрехи и разни други типични за търговците принадлежности. Уреди ги да пътуват на един от корабите на своята гилдия и след няколко дни те опънаха платна към Кумамото през Хофу, възползвайки се от хубавото, спокойно време на късната есен.


>	Двайсет и трета глава

	Мая не пътуваше като дъщеря на владетеля Отори, а по другия, обичаен за нея начин — предрешена по почина на Племето. Представяше се за по-малката сестра на Сада и двете уж отиваха в Маруяма, за да посетят роднините си и да си намерят работа след смъртта на своите родители. Мая с удоволствие прие да играе ролята на това осиротяло момиче; харесваше й да си представя, че родителите й са мъртви, тъй като все още им беше ядосана, особено на майка си, и дълбоко наранена от факта, че двамата бяха предпочели Сунаоми. Мая бе видяла как Сунаоми се бе принизил до хленчещо хлапе заради онова, което бе взел за призрак — в действителност недовършената статуя на всемилостивата Канон. Презираше страха му, още повече че той бе незначителен в сравнение с онова, което тя бе видяла в същата беззвездна нощ — третата поред от Празника на мъртвите.
	За нея не беше никакъв проблем да последва Сунаоми, използвайки обичайните умения на Племето, но когато стигна до плажа, нещо в димящите огньове, в силата на скръбта и във въздействащата атмосфера на празника я развълнува дълбоко; тогава някъде вътре в нея прозвуча гласът на котето, което й рече: „Виж какво виждам аз!“
	В началото бе като игра — внезапната яснота в мрака, огромните й зеници, поглъщащи всеки миг, припкащите дребни същества и нощните насекоми, потрепването на листата, капчиците влага, довеяни от бриза. После тялото й омекна и се вля в тялото на котето и тя си даде сметка, че плажът и боровата гора са изпълнени с духове.
	Видя ги през очите на животното — бяха със сивкави лица и с бели роби, а бледите им крайници плаваха над земята. Мъртвите впериха взор в нея и котето отвърна на погледа им с ясното съзнание за горчивото им разкаяние, за несекващото им недоволство, за неосъществените им желания.
	Мая изплака потресена; котето замяука жално. Тя направи отчаяно усилие да се върне в собствената си позната плът; животното задращи с лапи по черните камъчета в края на пясъка и скочи между дърветата около къщата. Призраците я последваха, скупчиха се около нея и тя почувства ледения им допир върху козината си. Чу гласовете им като шумолене на листа на есенния вятър, изпълнени с тъга и копнеж.
	— Къде е нашият господар? Отведи ни при него. Ние го чакаме!
	Думите им я изпълниха с ужас, макар че не ги разбра, почувства се като в кошмар, в който едно-единствено неясно изречение смразява спящия до мозъка на костите. Чу изпукване на счупен клон и видя как някакъв мъж излиза от порутената къща с лампа в ръка. Мъртвите се отдръпнаха от светлината, от която зениците й се свиха и тя вече не можеше да ги вижда ясно. Но чу писъците на Сунаоми и долови звука от струята, когато момчето се изпусна. Презрението, което изпита към него заради страха му, й помогна да превъзмогне собствения си ужас и тя успя да се оттегли в храстите и да се върне незабелязано в крепостта. Не си спомняше в кой момент котето я бе напуснало и тя отново бе станала Мая точно както не можеше да проумее каква бе причината да се превъплъти в него. Не можеше обаче да се отърси от спомена за онова, което бе видяла през очите на неговия призрак, и от глухите гласове на мъртвите. _Къде е нашият господар?_
	Мисълта, че можеше отново да добие същото зрение и слух, я изпълваше с ужас; тя се опита да си изгради защита и да не позволи на котето да я обсеби отново. Беше наследила нещо от непреклонната природа на Кикута наред с множеството техни дарби. Но котето се явяваше в сънищата й — настоятелно, ужасяващо, мамещо.
	— От теб ще излезе отличен шпионин! — възкликна Сада след първата им нощ на кораба, когато Мая преразказа онова, което бе чула предишния ден — нищо злонамерено или опасно, просто хорски тайни, които техните пазители бяха предпочели да не разкриват пред света.
	— По-добре да стана шпионка, отколкото да се омъжа за някой владетел — заяви Мая. — Искам да съм като теб или каквато е била Шизука едно време — тя отправи взор над осеяната с бели петънца водна шир към изток, където град Хаги вече се бе загубил в далечината; Ошима също бе зад тях, виждаха се единствено облаците над намиращия се на острова вулкан. Бяха минали покрай него през нощта, за което Мая искрено съжаляваше, тъй като бе чувала много разкази за някогашната крепост на пиратите и за посещението на баща й при владетеля Терада, затова й се искаше да го види със собствените си очи, но корабът не можеше да си позволи каквото и да било закъснение — североизточният вятър нямаше да се задържи още дълго, а те се нуждаеха от него, за да ги закара до западното крайбрежие. — Шизука е правела каквото си иска, но после се е омъжила за доктор Ишида и сега е като една най-обикновена съпруга.
	Сада се засмя:
	— Не подценявай Муто Шизука! Тя винаги е била много повече от онова, което изглежда.
	— Само че е баба на Сунаоми — измърмори недоволно Мая.
	— Ревнуваш, Мая, там ти е бедата!
	— Толкова е несправедливо! — възкликна момичето. — Ако бях момче, нямаше да има значение, че сме близначки. Сунаоми никога нямаше да дойде да живее при нас, а на татко нямаше да му хрумне да го осиновява! — „А аз нямаше и да си помисля да предизвиквам малкия страхливец и да го пращам в светилището.“ Тя погледна към Сада. — Никога ли не ти се е искало да си мъж?
	— Да, често, когато бях дете. Дори в Племето, където жените разполагат с голяма свобода, момчетата, изглежда, се ценят повече. Винаги съм се настройвала против тях, винаги съм копняла да ги побеждавам. Муто Кенджи казваше, че сигурно затова съм пораснала тъй висока и силна като мъж. Той ме учеше да подражавам на момчетата, да използвам тяхната реч и да имитирам жестовете им. Сега мога да се представям и за мъж, и за жена и така ми харесва.
	— И нас ни учеше същото! — възкликна Мая, тъй като подобно на всички деца в Племето тя бе усвоила езика и жестовете както на мъжете, така и на жените, и можеше спокойно да се представя за момче.
	Сада я изгледа изпитателно.
	— Да, би могла да се направиш и на момче.
	— Наистина, изобщо не съжалявам, че ме отпратиха — довери й се Мая. — Защото харесвам теб… и обичам Таку!
	— Всички обичат Таку — засмя се Сада.
	Но Мая нямаше възможност да научи повече от очарователния, почти непонятен език на моряците, тъй като вълнението се усили и тя с раздразнение установи, че от нея не става добър моряк. От рязкото пропадане и издигане на кораба я заболя глава и тя почувства, че не може да владее тялото си. Сада се погрижи за нея без излишно суетене или думи на съчувствие — държеше главата й, докато повръщаше, и после обтриваше лицето й с влажна кърпа, даваше й да отпива малки глътки чай и да навлажнява устните си, а когато най-бурната част отмина, я сложи да легне, взе главата й в скута си и положи дългата си хладна длан върху челото й. Сада си помисли, че усеща току под кожата й животинската природа подобно на козина, тъмна, гъста и тежка, и в същото време мека при допир, зовяща за ласка. За Мая докосването й бе като на дойка или на майка; събуди се от поредния пристъп, докато корабът заобикаляше носа, точно когато ветровете се смениха и западният бриз се усили, за да ги закара до брега. Взря се в момчешкото лице на Сада с неговите остри черти и високи скули и си помисли, че би било истинско щастие да остане завинаги в обятията й, при което почувства как цялото й тяло потръпва в отговор. В този момент изпита непреодолима страст към по-голямото момиче, невероятна смесица от възхищение и нужда — нейното първо любовно изживяване. Протегна се към Сада и я прегърна, усещайки силните, почти мъжки мускули и изненадващата мекота на гърдите й. Зарови нос в шията й, хем по детски, хем по животински.
	— Доколкото разбирам, тези ласки означават, че вече се чувстваш по-добре? — рече Сада и я прегърна в отговор.
	— Да. Ама беше ужасно. Никога повече няма да се кача на кораб! — замълча за миг и после попита: — Сада, ти обичаш ли ме?
	— Що за въпрос?
	— Сънувах, че ме обичаш. Само че не съм сигурна дали е било сън, или…
	— Или какво?
	— Или котето.
	— А какви са неговите сънища? — попита Сада уж небрежно.
	— Животински — Мая бе вперила поглед в далечния бряг, в увенчаните с борове стръмни скали, които се издигаха рязко от тъмносините води, в черните камъни, обрамчени със сиво-зеленикави и бели вълни. Вътре в залива, където повърхността бе по-спокойна, и нататък в устието дървени решетки поддържаха морски водорасли, а плоскодънните рибарски лодки бяха изтеглени върху пясъка, където на туфи растеше морска зостера. На брега приклекнали мъже кърпеха рибарски мрежи и поддържаха огньовете, които извличаха сол от морската вода.
	— Не знам дали обичам теб — подразни я Сада, — но със сигурност обичам котето! — тя се пресегна и потърка врата на Мая, все едно галеше коте, и гърбът на момичето се изви в дъга от удоволствие. За пореден път Сада си помисли, че почти усеща козината под пръстите си.
	— Ако продължиш да правиш това, май ще се превърна в котето — каза Мая замечтано.
	— Сигурна съм, че ще ни бъде от полза — тонът на Сада бе сух и делови.
	Момичето се усмихна:
	— Ето защо обичам Племето. На тях им е все едно дали съм близначка, или ме е обсебило котето. Всичко, което им върши работа, е добро. Така разсъждавам и аз. Никога вече няма да се върна да живея в дворец или в крепост. Оставам в Племето завинаги!
	— Ще видим какво ще каже Таку по този въпрос!
	Мая знаеше, че Таку е най-строгият учител, лишен от всякаква сантименталност, но се опасяваше, че ще бъде повлиян от своя дълг към баща й и затова вероятно ще се отнася към нея с известна благосклонност. Не знаеше кое щеше да е по-лошо — Таку да я приеме само защото е дъщеря на Отори, или да я отхвърли, тъй като не притежава достатъчно умения. В един момент се улавяше, че си мисли как той ще я отпрати, без да може да й помогне; в следващия вече си представяше как ще бъде удивен от скритите й способности и от всичко, което тя можеше да прави. Накрая реши, че приемът му ще е нещо средно — нито твърде разочароващ, нито възторжен или ласкателен.
	Тъй като песъчливото устие бе твърде плитко и корабът им не можеше да навлезе в него, трябваше да ги спуснат с въжета до поклащащите се рибарски лодки. Те бяха твърде тесни и неустойчиви; лодкарят прихна, когато Мая се вкопчи в страничния борд, и се опита да въвлече Сада в похотлив разговор, докато ги возеше нагоре, придвижвайки лодката с пръта в посока към Маруяма.
	Крепостта бе разположена на малък хълм, извисяващ се над реката и града, който се бе разпрострял около нея. Беше малка и красива, с бели зидове и сиви покриви, по някакъв начин наподобяваше птица с обагрени в розово от залязващото слънце криле. Мая я познаваше добре и често бе пребивавала там с майка си и сестрите си, но сега вървеше със сведен поглед и не разговаряше с никого, за да не я разпознае никой. От време на време Сада я сгълчаваше да престане да се влачи и да си тътри краката в праха. Мая й отговаряше хрисимо: „Добре, како, разбира се, како“ и вървеше, без да се оплаква, макар че разстоянието бе голямо, а вързопът — тежък. Едва по здрач двете стигнаха до дълга ниска постройка, която заемаше ъгъла на една улица. Прозорците й бяха препречени с дървени летви, а ниският й керемиден покрив образуваше дълбоки стрехи. Едната страна представляваше предната част на магазин, в момента затворен и потънал в тишина. В стената от другата страна имаше грамадна порта. Пред нея стояха двама мъже, въоръжени с мечове и дълги извити копия. Сада се обърна към единия:
	— Нападение ли очаквате, братовчеде?
	— Имаме неприятности — отвърна той. — А ти какво правиш тук? Кое е това дете?
	— Малката ми сестра, не я ли помниш?
	— Да не би да е Маи?
	— Не, не Маи, а Мая. Пусни ни да влезем. По-късно ще ти разкажа всичко. Таку в Маруяма ли е? — попита, когато им отвориха портата и двете бързешком влязоха вътре.
	— Да, пристигна преди няколко дни. Много внушително и с височайша компания. Дойде с владетеля Коно от Мияко и сега владетелят Сугита гощава и двамата. Не се е отбивал както обикновено. Ще го уведомим, че двете със сестра ти сте тук.
	— Те знаят ли коя съм? — попита Мая шепнешком, когато Сада я поведе през тъмната градина към входа.
	— Знаят. Само че са наясно, че не е тяхна работа, тъй че няма да кажат на никого.
	Тя си представи как щеше да стане мъж… или може би жена… щеше да се предреши като войник, пазач или слугиня, щяха да се приближат и уж небрежно да заговорят Таку, споменавайки нещо за някой кон или блюдо, след което щяха да добавят на пръв поглед случайно изречение, от което Таку да разбере…
	— А как ще ме наричат? — попита тя Сада, стъпвайки леко на верандата.
	— Да те наричат ли? Кой?
	— Какво ще ми е тайното име, което ще знаят само от Племето?
	Сада се засмя почти беззвучно.
	— Ще ти измислят нещо. Може би Котето. _Котето се върна тази нощ…_ Може би ще те назначат за прислужница на Таку, ще миеш краката му…
	Мая усети известно безпокойство — каквото и да се случеше, нямаше да е лесно. Наложи се да чака цели два дни. Нямаше време да изпита отегчение или тревога, тъй като Сада веднага се зае с обучението й, което нямаше край, тъй като уменията на Племето винаги можеше да се развиват. Никой… даже Муто Кенджи или Кикута Котаро… не бе успял да ги овладее до съвършенство. А Мая бе още дете — предстояха й години на усилна работа, продължително стоене, без да помръдва, разтягане и свиване на крайници за поддържане на гъвкавост, трениране на памет и наблюдателност, бързина на движение, която спомагаше за състоянието на невидимост и управляването на второто аз. Мая се подчиняваше на дисциплината безропотно, тъй като бе решила да угажда на Сада за всичко.
	В края на втория ден, след като се бе стъмнило и двете бяха вечеряли, Сада даде знак на Мая, която събираше съдините и ги поставяше на подноси, тъй като вече не беше дъщерята на владетеля Отори, а най-малката в домакинството и по тази причина — слугиня на всички. Тя довърши задълженията си, отнесе подносите в кухнята и после излезе на верандата. В отсрещния край стоеше Сада с лампа в ръка. Мая зърна лицето на Таку — наполовина осветено, наполовина в мрак.
	Приближи се и падна на колене пред него. Той изглеждаше уморен, изражението му бе напрегнато и дори ядно. Сърцето й се сви.
	— Господарю Таку — прошепна тя.
	Той се навъси още повече и махна на Сада да доближи лампата. Мая усети горещината върху бузата си и за момент затвори очи. Пламъкът примига зад спуснатите й клепачи.
	— Погледни ме — нареди й Таку. Очите му, черни и непроницаеми, се втренчиха в нейните. Тя издържа погледа му, без да мигне, изпразвайки съзнанието си, за да не позволи на повърхността да изплува нещо, което би могло да му разкрие слабостта й. Но не успя да го заблуди напълно; почувства се така, сякаш някакъв лъч освети и най-тъмното кътче в душата й и разкри дори онези тайни, за които тя самата не знаеше, че пази. — Хм — изсумтя Таку, но Мая не можа да разбере дали това бе в израз на одобрение или на изненада. — Защо баща ти те е изпратил при мен?
	— Защото смята, че съм обсебена от духа на едно коте — отвърна тя тихо. — Предположи, че Кенджи може да ви е предал част от познанията на Племето за тези неща.
	— Покажи ми.
	— Не искам — възпротиви се тя.
	— Нека видя този котешки дух, ако е там — гласът му изразяваше недоверие и пренебрежение.
	Мая откликна с вътрешен изблик на гняв, който премина през тялото й, мощен и нечовешки, накара крайниците й да омекнат и да се изпънат и набръчка дрехата й; ушите й се свиха назад и тя оголи зъби, готова да скочи.
	— Достатъчно — рече Таку тихо и я докосна леко по бузата. Животинската същност се усмири и замърка.
	— Не ми повярвахте — рече Мая смутено. Цялата трепереше.
	— Първоначално може би, но сега вече ти вярвам. Много интересно. И полезно, предполагам. Въпросът е как да те използваме най-добре? Някога приемала ли си формата му напълно?
	— Веднъж — призна тя. — Последвах Сунаоми до светилището на Акане и го видях как се подмокри!
	Таку долови нещо повече зад самохвалството.
	— И какво? — подкани я той.
	Няколко мига Мая остана безмълвна, а после заяви глухо:
	— Не искам да го правя отново! Онова, което почувствах, никак не ми хареса.
	— Това, дали ти харесва, няма нищо общо — заяви той. — Не ми губи времето. Трябва да обещаеш, че ще правиш само онова, което ти кажем със Сада. Никакви своеволия, никакви рискове и никакви тайни от нас!
	— Заклевам се.
	— Моментът никак не е подходящ за всичко това — рече Таку към Сада с известно раздразнение. — Опитвам се да държа Коно под контрол и да наблюдавам действията на брат ми, в случай че предприеме някакъв неочакван ход. И все пак, щом това е желанието на Такео, предполагам, че ще е по-добре да я задържа при себе си. Утре можеш да дойдеш с мен в крепостта. Облечи я като момче, но остани да живееш тук. Ти можеш да се представиш за каквато си искаш, но в къщата тя трябва да живее като момиче. Повечето от домакинството вече знаят коя е; трябва да бъде закриляна колкото се може по-дълго като дъщеря на владетеля Отори. Ще предупредя Хироши. Някой друг ще те разпознае ли?
	— Никой не ме гледа в лицето — отвърна Мая. — Нали съм близначка.
	— Близнаците са особено важни за Племето — отвърна той. — А къде е сестра ти?
	— Остана в Хаги. Скоро ще замине за Кагемура — внезапно почувства болезнено липсата на Мики, на Шигеко и на родителите си. „Тук съм като някакво сираче, помисли си, като изгнаник. Може би ще стана като татко; открили са го в някакво забутано село, ама е по-талантлив от всички други в Племето.“
	— Сега си лягай — нареди й строго Таку. — Трябва да обсъдя важни неща със Сада.
	— Господарю Таку — Мая се поклони покорно пред него и пожела на двамата лека нощ. Едва бе влязла обратно в къщата, когато една от прислужниците я хвана и я прати да приготви постелите. Тя разгъна рогозките и разстла завивките, като пристъпваше тихо из дългите ниски стаи на къщата. Вятърът се бе усилил и свиреше през всички цепнатини, есенен и пронизващ, но Мая не чувстваше студ. През цялото време се вслушваше в приглушените думи откъм градината. Бяха й наредили да си легне и тя се бе подчинила, но не й бяха забранили да слуша.
	Бе надарена с необикновения слух на баща си, а и цяла година той бе ставал все по-остър и по-прецизен. Когато най-накрая се озова в постелята, наостри уши, опитвайки се да отсее шепота на момичетата, които лежаха от двете й страни. Постепенно те млъкнаха и тихите им гласове отстъпиха място на последните летни насекоми, оплакващи настъпващия студ и собствената си смърт. Долови как кукумявката тихо размахва криле, докато се носеше през градината, и издиша почти безшумно. Лунната светлина отпечатваше решетъчни шарки върху хартиените прегради; луната притегляше кръвта й и я караше да тече устремно във вените й.
	В далечината Таку каза:
	— Доведох Коно тук, за да може лично да се увери в предаността на Маруяма към Отори. Опасявам се, че Зенко го е заблудил, че кланът Сейшуу са на ръба да се оттеглят отново и че Западът няма да подкрепи Такео.
	— Нали Хироши е напълно надежден? — попита Сада.
	— Ако не е, спокойно бих могъл да прережа и собственото си гърло — отвърна Таку.
	Сада се засмя.
	— Ти никога не би посегнал на живота си, братовчеде.
	— Надявам се, че няма да ми се наложи. Може да го сторя от скука, ако трябва още дълго да се примирявам с присъствието на владетеля Коно.
	— Ако скуката е онова, което те плаши, Мая ще ти бъде едно добро разнообразяване.
	— Или поредната отговорност, от която спокойно бих могъл да се лиша!
	— Какво те стресна, когато се взря в очите й?
	— Очаквах момиче, но не видях нищо подобно… по-скоро нещо безформено, което очаква да открие собствените си очертания.
	— Дух на мъж ли е, или нещо свързано с обсебването от котето?
	— Наистина нямам представа. Изглежда ми различно. Тя е единствена по рода си… при това, предполагам, изключително мощна.
	— А опасна?
	— Със сигурност. Но най-вече за самата себе си.
	— Изморен си — в гласа на Сада се прокрадна нотка, която накара Мая да потръпне в смесица от копнеж и ревност. Сада добави още по-тихо: — Ето, сега ще ти разтрия челото…
	Настъпи миг мълчание. Мая притаи дъх. Таку въздъхна дълбоко. Някакво особено напрежение се спусна над потъналата в мрак градина и обгърна невидимата двойка. Стана й непоносимо да слуша повече и тя се зави през глава.
	Както й се стори, мина доста време, преди да чуе стъпките им на верандата. Таку възкликна с приглушен глас:
	— Не съм очаквал подобно нещо!
	— Израснали сме заедно — отвърна Сада. — Не е нужно да означава каквото и да било.
	— Сада, нищо помежду ни не може да е безсмислено — замълча за момент, все едно се канеше да каже още нещо, но после завърши бързо: — Ще се видим утре. Доведи Мая в крепостта по обед.
	Сада влезе тихо в стаята и легна до Мая. Преструвайки се на заспала, малката се обърна към нея и вдъхна мириса й, примесен с мириса на Таку, който все още се долавяше по кожата й. Не можа да реши кой й харесва повече, искаше й се да прегърне и двамата. В този момент почувства, че им принадлежи завинаги.
	На следния ден Сада я събуди рано и се зае да подстриже дългите й коси. Подкъси ги до раменете й, след което ги събра в кок, без да обръсва челото, като на момче, което още не е достигнало пълнолетие.
	— Не си голяма красавица — засмя се тя. — Но за момче изглеждаш страхотно. Смръщи се малко и стисни устни. Не бива да изглеждаш твърде хубава, иначе някой воин ще вземе да те хареса.
	Мая се опита да придаде на чертите си момчешки вид, но от вълнението, непознатото усещане от подстриганите коси и необичайното й облекло, както и от мъжките думи в устата й очите й заблестяха, а страните й поруменяха.
	— Овладей се — сгълча я Сада. — Не бива да привличаш вниманието върху себе си. Сега си един от слугите на господаря Таку, при това от най-низшите.
	— Какво трябва да правя?
	— Нищо особено, предполагам. Научи се да се справяш със скуката.
	— Като Таку — изпусна се Мая, без да мисли.
	Сада я сграбчи за ръката:
	— Ти си го чула да го казва? Какво друго чу?
	Мая отвърна на погледа й. За момент остана безмълвна. После каза:
	— Всичко.
	Сада не можа да сдържи усмивката, която затрептя върху устните й.
	— Не говори за това пред никого! — прошепна й съучастнически. Притегли я към себе си и я прегърна.
	Мая потъна в обятията й, почувства топлината на тялото й и усети непреодолим копнеж да е на мястото на Таку.


>	Двайсет и четвърта глава

	Някои мъже обичат любовта, но Муто Таку не бе от тях, нито бе поразяван от страстта, в която изгарят единствено влюбените. Намираше подобни крайни емоции за странни и дори за неприятни и винаги се бе присмивал на оглупелите от любов заради слабостта им. Когато жени заявяваха, че го обичат, както често ставаше, той се отдръпваше. Харесваше жените и всички наслади, с които даряваха тялото му, обичаше съпругата си, беше й поверил грижата за дома и отглеждането на децата им, смяташе, че тя никога няма да го предаде, но изобщо не му бе хрумвало да й бъде верен. По тази причина натрапчивият спомен за внезапната, неочаквана близост със Сада го обезпокои. Не можеше да се сравни с нищо, което бе изживял до момента — желанието бе тъй наситено, така пронизващо и всепоглъщащо; тялото й бе удължено и силно като неговото, приличаше на мъжко, но въпреки това принадлежеше на жена; ответното й желание към него — покорно и в същото време завладяващо, не му даваше мира. Почти не можа да спи, обладан от копнежа да я чувства до себе си, и сега, докато разговаряше със Сугита Хироши в градината на крепостта в Маруяма, осъзна, че му е трудно да се съсредоточи върху думите на своя стар приятел. „Израснали сме заедно. Не е нужно да означава каквото и да било“, беше му казала тя и това бе част от вълнението — от другар и почти сестра тя се бе превърнала в любовница; той пък бе отвърнал с неподозирана проницателност: „Нищо помежду ни не може да бъде безсмислено.“
	Опита се да се съсредоточи върху разговора с Хироши. Двамата бяха връстници, през новата година щяха да станат на двайсет и седем, но докато Таку притежаваше жилавото телосложение и неопределеното, подвижно лице на Муто, Сугита Хироши минаваше за красавец — с половин глава по-висок от Таку, по-широк в раменете, с бледата кожа и фините черти на воинската класа. Като момчета се бяха карали и надпреварвали помежду си за вниманието на владетеля Такео, бяха станали любовници за едно пламенно лято, в годината, когато бяха обяздвали заедно жребци, и оттогава бяха свързани в дълбоко и искрено приятелство.
	Беше ранно утро; по всичко личеше, че предстои прекрасен есенен ден. Небето бе ясносиньо, слънцето току-що бе започнало да разпръсва омарата над златистите стърнища на оризищата. За първи път, откакто Таку бе пристигнал в компанията на владетеля Коно, двамата мъже имаха възможност да разговарят насаме. Обсъждаха предстоящата среща между владетеля Отори и Араи Зенко, която трябваше да се състои през следващите няколко седмици в Маруяма.
	— Такео и господарката Шигеко със сигурност ще пристигнат преди следващото пълнолуние — рече Хироши, — но се движат с известно закъснение, тъй като се е наложило да се отбият в Тераяма, за да се поклонят на гроба на Мацуда Шинген.
	— За Такео е голяма скръб в една година да загуби и двамата си велики учители. Едва успя да превъзмогне смъртта на Кенджи — отбеляза Таку.
	— Кончината на Мацуда не бе тъй неочаквана, нито стъписваща както смъртта на Кенджи. Нашият игумен бе прехвърлил осемдесетте — необичайно дълъг живот. А и си има достойни последователи. Какъвто си и ти за Такео.
	— Уменията и разбирането на Кенджи вече ми липсват — призна Таку. — С всяка изминала седмица положението все повече се усложнява — интригите на брат ми, които дори аз не съм в състояние да проумея напълно; владетелят Коно и изискванията на императора; отказът на Кикута да преговарят…
	— По време на престоя ми в Хаги Такео ми се стори необичайно угрижен — отбеляза Хироши предпазливо.
	— Освен скръбта му и въпросните държавни дела сигурно си има и други тревоги — отвърна Таку. — Бременността на владетелката Отори, проблемите с дъщерите му…
	— Да не би да се е случило нещо с Шигеко? — прекъсна го Хироши. — Когато я видях неотдавна, беше в добро здраве…
	— Не, доколкото знам. Става въпрос за близначките — рече Таку. — Мая е тук, при мен; длъжен съм да те предупредя, в случай че я разпознаеш.
	— При теб? — повтори Хироши изненадан.
	— Предрешена е като момче. Вероятно дори няма да я забележиш. За нея се грижи една млада жена, също предрешена като мъж, далечна моя роднина, казва се Сада.
	Не беше необходимо да изрича името й, при все това не можа да се въздържи. „Обсебен съм“, помисли си.
	— Но Зенко и Хана пристигат! — възкликна Хироши. — Те със сигурност ще я разпознаят!
	— Предполагам, че Хана би могла. Почти нищо не й убягва.
	— Така е — съгласи се Хироши.
	За момент останаха безмълвни, а после и двамата прихнаха едновременно.
	— Знаеш ли — рече Таку, — хората говорят, че ти така и не си успял да превъзмогнеш любовта си към нея и затова не си се оженил! — никога не бяха говорили за това, но любопитството му бе разпалено от собствената му обсебеност.
	— Истина е, че по едно време наистина пламенно мечтаех да се оженя за нея. Всъщност копнеех да стана част от семейството на Такео, за да компенсирам липсата на свое собствено. Баща ми, както знаеш, бе убит във войната, а чичо ми и синовете му предпочетоха да сложат край на живота си, вместо да се предадат на Араи Дайичи. Когато Маруяма се съвзе след земетресението, живеех в домакинството на господаря Такео. Земите на моя род бяха върнати във владението, а мен ме пратиха в Тераяма да изучавам _Пътя на хоо_. Бях глупав и самонадеян като всеки младеж. Смятах, че накрая Такео ще ме осинови, особено след като не му се родиха синове — той се усмихна с ирония към самия себе си, но без горчивина. — Не ме разбирай погрешно. Не съм разочарован, нито разстроен. Осъзнавам, че истинското ми призвание е да служа. Радвам се, че съм управител на Маруяма, докато господарката Шигеко стане пълноправен собственик. Следващия месец тя ще встъпи във владение и скоро след това ще се върна в Тераяма, в случай че не й трябвам повече тук.
	— Убеден съм, че ще има нужда от теб… поне за година-две. Няма защо да се погребваш като отшелник. Трябва да се ожениш и да имаш деца. А колкото до земята, Такео или Шигеко ще ти дадат каквото пожелаеш.
	— Не съвсем — каза Хироши тихо, почти на себе си.
	— Значи все още чезнеш по Хана?
	— Не, бързо се излекувах от младежкото си увлечение. Хана е много красива, но съм доволен, че брат ти я взе за жена.
	— За Такео щеше да е по-добре, ако беше ти — рече Таку, питайки се какво друго би могло да пречи на Хироши да се ожени.
	— Те двамата чудесно подхранват взаимните си амбиции — съгласи се Хироши и побърза да смени темата. — Но ти все още не си ми казал защо Мая е тук.
	— Трябва да бъде държана далеч… от своите братовчеди, които понастоящем се намират в Хаги, както и от другата близначка. А и някой трябва да я наблюдава постоянно, поради което Сада пристигна с нея. На мен също ще ми се наложи да прекарвам известно време с нея. Не мога да ти обясня всички причини. Разчитам на теб да прикриваш отсъствието ми и да забавляваш владетеля Коно… като между другото го убедиш в пълната лоялност на клановете Сейшуу към Отори.
	— Мая застрашена ли е по някакъв начин?
	— Самата тя представлява заплаха — отвърна Таку.
	— Но защо не пристига открито като дъщеря на владетеля Отори и не отсяда тук, както често е правила досега? — тъй като Таку забави отговора си, Хироши добави: — Обичаш да се правиш на тайнствен, нали!
	— Ще е по-полезна, ако не е я разпознаят — отвърна Таку накрая. — И бездруго е дете на Племето. Като Отори Мая не може да бъде нищо друго, а в Племето може да приема различни роли.
	— Предполагам, че владее всички номера, с които ти ме дразнеше едно време — усмихна се Хироши.
	— Тези номера, както ти ги наричаш, неведнъж са ми спасявали живота! — отвърна рязко Таку. — Освен това смятам, че _Пътят на хоо_ има и свои собствени!
	— Големите учители, като Мийоши Гемба и Макото, притежават много умения, които изглеждат свръхестествени, но са резултат от години усилени тренировки и самоусъвършенстване.
	— Е, при Племето е почти същото. Нашите умения може да са наследени, но са нищо без обучение. И все пак не друг, а именно твоите учители успяха да повлияят на Такео да не прибягва до война… нито на Запад, нито на Изток, нали така?
	— Да, когато пристигне, той ще уведоми владетеля Коно, че нашите пратеници са на път към Мияко, за да подготвят посещението му през следващата година.
	— Смяташ ли, че тази визита е разумна? Или Такео просто се поставя в подчинение на новия генерал, Ловеца на кучета?
	— Всичко, което предотвратява една евентуална война, е разумно — отвърна Хироши.
	— Прости ми, но това са странни слова в устата на един воин!
	— Таку, ние и двамата видяхме гибелта на бащите си…
	— Моят поне си я заслужи! Никога няма да забравя онзи момент, в който си мислех, че Такео трябва да убие Зенко…
	— Баща ти е постъпил според убежденията си — отбеляза спокойно Хироши.
	— Да, но предаде Такео, след като бе сключил съюз с него! — възкликна Таку.
	— И да не го бе сторил, рано или късно Такео щеше да се обърне срещу него. Такава е самата природа на нашето общество. Сражаваме се, докато ни дойде до гуша от война, а след няколко години вече ни е омръзнал мирът и отново се хвърляме в сражение. Прикриваме природната си кръвожадност и желание за мъст с измислени кодекси на честта…
	— Ти наистина ли никога не си убивал човек? — попита внезапно Таку.
	— Усвоил съм много начини да отнемам живот, бях обучаван на бойна тактика и военна стратегия, когато още нямах десет години, но никога не съм се сражавал в истинска битка и досега не съм убивал. Надявам се никога да не го сторя.
	— Озовеш ли се насред бой, ще си промениш мнението — рече Таку. — Ще се защитаваш като всички хора.
	— Може би. Но междувременно ще направя всичко възможно, за да не допусна нова война.
	— Опасявам се, че брат ми Зенко и императорът ще те принудят. Особено ако са се сдобили с пушки. Можеш да бъдеш сигурен, че няма да се успокоят, преди да изпробват лично новите си оръжия.
	В противоположния край на градината се долови някакво движение; един пазач изтича напред и коленичи пред Хироши:
	— Господарю Сугита, владетелят Коно пристига!
	В присъствието на благородника двамата се промениха — Таку стана по-сдържан, а Хироши — привидно по-открит и общителен. Коно искаше да види колкото се може повече от града и околността и те му организираха много излети, по време на които благородникът бе разнасян в пищен лакиран паланкин, украсен с позлата, а двамата му домакини яздеха.
	Есента течеше все така ясна и ведра, а с всеки изминал ден багрите на листата ставаха по-ярки. Хироши и Таку не спираха да хвалят пред Коно богатствата на владението, сигурната му защита, многобройната войска, доволството на хората и безпрекословната им вярност към владетеля Отори. Благородникът посрещаше тази информация с обичайната си сдържана вежливост, без да дава и най-малък израз на истинските си чувства.
	Понякога на тези излети ходеше и Мая, яхнала коня на Сада. От време на време тя се озоваваше тъй близо до Коно и съветниците му, че можеше да чуе какво си приказват. Разговорите им изглеждаха безинтересни и маловажни, но тя ги запаметяваше и после ги повтаряше дума по дума пред Таку. През два-три дни той пристигаше в къщата, където бяха отседнали със Сада. Двете спяха в малка стая в задната част, тъй като понякога Таку се появяваше доста късно през нощта и независимо от часа винаги държеше да види Мая, дори и да е заспала. От нея се очакваше да се събуди моментално, в типичния за Племето начин, по който всички те контролираха не само потребността си от сън, но и своите нужди и желания. В такива моменти й се налагаше да мобилизира цялата си енергия и внимание, за да участва пълноценно в среднощните сеанси с учителя си.
	Често Таку беше уморен и напрегнат, в резултат на което търпението му се изчерпваше твърде бързо; тогава работата вървеше бавно и трудно. Мая искаше да му съдейства, но се страхуваше от онова, което можеше да й се случи. Понякога закопняваше да си е у дома в Хаги, при майка си и сестрите си. Искаше й се да е просто дете, да е като Шигеко, без сестра близначка и без товара на дарбите си. Превъплъщението й в момче по цял ден я изтощаваше, но това бе нищо в сравнение с новите изисквания. Таку вече смяташе, че доскорошното й обучение в Племето е било твърде лесно — преминаването в състояние на невидимост и използването на фалшив образ й се удаваха естествено, но този нов път изглеждаше далеч по-труден и опасен. Тя отказваше да му се подчинява понякога със студена враждебност, друг път с гняв. Започна горчиво да съжалява за смъртта на котето и за духа му, който се бе вселил в нея. Умоляваше Таку да го прогони.
	— Не мога — отвръщаше той. — Единственото, което мога да направя, е да те науча как да го управляваш и да го подчиняваш.
	— Стореното — сторено — заключаваше Сада. — Сега ще трябва да живееш с него.
	Тогава Мая се засрами от слабостта си. Преди време смяташе, че ще й хареса да се превъплъти в котето, но това се оказа по-мрачно и по-страшно, отколкото бе очаквала. Животното искаше да я отведе в друг свят, населен с призраци и духове.
	— То ще ти дава сила — заяви Таку. — Силата е там — ти просто трябва да я грабнеш и да я използваш!
	Но макар че под неговата опека и с неговите напътствия все повече опознаваше вселилия се в нея дух, тя не успяваше да направи онова, което знаеше, че Таку очаква от нея — да приеме формата му и да я използва.


>	Двайсет и пета глава

	Наближаваше пълнолунието на десетия месец и навсякъде започнаха приготовления за есенния фестивал. Въодушевлението тази година беше по-голямо, тъй като на тържествата щяха да присъстват лично владетелят Отори и най-голямата дъщеря — господарката Шигеко, наследницата на Маруяма. Танците започнаха; всяка вечер пременените в ярки одежди и нови сандали жители на града се изсипваха на улицата, пееха и размахваха ръце над главите си. Мая бе наясно, че баща й е известен и дори обичан, но не си даваше сметка до каква степен, докато не го чу от устата на хората, с които се смесваше. Разнесе се и новината, че владението Маруяма ще бъде официално предоставено на Шигеко, която вече бе навършила пълнолетие. Тя щеше да стане новата владетелка Маруяма.
	Бе като част от легенда — име, което, откакто се помнеше, Мая чуваше да се произнася от Чийо, от Шизука, от изпълнителите на балади, които рецитираха поемите за клана Отори по ъглите на улиците и по бреговете на реките.
	— Както изглежда, майка ми ще оглави Племето, а господарката Шигеко един ден ще управлява Трите провинции, тъй че по-добре ставай пак момиче, преди да остарееш съвсем! — подразни я Таку.
	— Трите провинции не ме интересуват, но бих искала да оглавя Племето! — заяви Мая в отговор.
	— Ще трябва да ме изчакаш да умра! — засмя се Таку.
	— Не говори такива неща! — предупреди го Сада, докосвайки го по ръката.
	Той тутакси обърна глава и я погледна по начин, който развълнува Мая и в същото време я изпълни с ревност. Тримата бяха сами в малката стаичка в задната част на къщата. Той ги беше посетил предишната нощ, затова тази вечер и двете не го очакваха тъй скоро. Сада не можа да скрие радостта си и развълнувано го докосваше по всеки повод.
	Нощта бе студена и ясна, а луната, четири дни преди да се изпълни, вече бе огромна и жълта. Въпреки мразовитото време капаците на прозорците още не бяха затворени; загърнати със завивките, тримата седяха близо един до друг край малкия мангал с дървени въглища. Таку пиеше оризово вино, което нито Сада, нито Мая харесаха. Една малка лампа едва разкъсваше мрака в стаята, но градината бе окъпана в лунна светлина и изпълнена с гъсти сенки.
	— Ето сега и брат ми — прошепна Таку на Сада, вече без да се шегува. — Зенко смята, че след като е най-възрастният наследник на Кенджи от мъжки пол, по право именно той трябва да оглави Племето.
	— Опасявам се, че има и други, които също са на мнение, че не е правилно жена да оглави фамилията Муто. Досега никога не се е случвало, а хората не обичат да нарушават традицията. Роптаят, че това оскърбява божествата. Не че искат Зенко — те биха предпочели теб, естествено, но назначаването на майка ти стана причина за ново разделение.
	Мая слушаше внимателно, усещайки горещината на огъня с едната си буза и мразовития въздух с другата. Откъм града долитаха музика и пеене, настоятелен ритъм на барабани, внезапни гърлени викове.
	— Днес чух един слух — продължи Сада. — Видели Кикута Акио в Акаши. Преди две седмици тръгнал за Хофу.
	— По-добре незабавно да изпратим някого в Хофу — рече Таку. — И да установим къде отива и какви са намеренията му. Сам ли пътува?
	— С Имаи Казуо и със сина си.
	— Чий син? — Таку рязко изправи рамене. — Сина на Акио ли имаш предвид?
	— Очевидно, момчето било около шестнайсетгодишно. Защо си толкова изненадан?
	— Ти не знаеш ли кое е това момче?
	— Внукът на Муто Кенджи, това е известно на всички — отвърна Сада.
	— Нищо повече?
	Сада поклати глава.
	— Предполагам, че е тайна на Кикута — поясни Таку с приглушен глас. После, изглежда, си спомни за присъствието на Мая, обърна се към нея и я подкани: — Хайде, време е да си лягаш!
	Месец по-рано близначката щеше да възрази, но вече се бе научила да се подчинява на Сада и Таку за всичко.
	— Лека нощ — рече тя тихо и се изправи.
	— Преди да тръгнеш, затвори капаците — нареди Таку. — Става студено.
	Сада стана да й помогне. Далеч от огъня Мая усети, че й става студено, а в стаята на прислужниците направо се разтрепери. Всички вече спяха; тя намери място между две момичета и пропълзя между тях. Тук, в къщата на Племето, всички знаеха, че е момиче, само във външния свят трябваше да се явява предрешена като момче. По тялото й плъзнаха тръпки; искаше да чуе какво казва Таку, искаше да бъде с него и със Сада; помисли си за козина, за гъстата мека козина на котето, която я покрива и я сгрява все повече и повече, и тогава тръпките преминаха в нещо друго, в някаква вълна от мощ, която я заля, когато котето сви мускули и оживя.
	Тя се измъкна от завивките и излезе от стаята с безшумни стъпки. Усещаше, че зениците й са станали огромни, че зрението й е необичайно остро, спомни си как изглежда светът, изпълнен с едва доловими движения, които не бе забелязвала по-рано, като през цялото време се ослушваше със страх за приглушените гласове на мъртвите. Бе стигнала до средата на коридора, когато си даде сметка, че се движи над земята и обзета от страх, извика тихо.
	„Не мога да отворя вратата“, помисли си тя, но духът на котето знаеше какво да прави, подскочи върху капаците, промъкна се между тях, плъзна се по верандата и се вмъкна в стаята, където Сада и Таку лежаха преплели тела.
	Сада заговори полулениво, възобновявайки започнал по-рано разговор и изричайки думи, които потресоха Мая повече от всичко в досегашния й живот и които намериха отклик в оживелия дух на котето.
	— Момчето наистина ли е син на Такео?
	— Да, и според пророчеството той е единственият човек, който може да му донесе смърт.
	Така Мая научи за съществуването на своя брат и за заплахата, която грозеше баща й. Чу Таку, който извика: „Кой е там?“, а после и Сада, която възкликна удивена. Тогава Мая скочи през преградата навън в градината, сякаш можеше да продължи да тича вечно, далеч от всичко. Не успя обаче да избяга от гласовете на духовете, които отекнаха в наострените й уши и в крехките й гладки кости. „Къде е нашият господар?“


>	Двайсет и шеста глава

	Отори Такео и Араи Зенко пристигнаха в Маруяма почти едновременно в деня преди пълнолунието. Такео дойде от Ямагата и доведе голяма свита от приближени и съветници, между които Мийоши Кахей и брат му Гемба. Съпровождаше го и Шигеко, а цялата документация на управата, която трябваше да бъде попълнена и обработена, се превозваше от обоз товарни коне. Зенко пристигна със също толкова многобройна кохорта от васали и прислужници, заедно с ястребите си и с любимото кученце на владетелката Араи, която придружаваше съпруга си в изкусно гравиран и украсен паланкин. След тях се източи цял керван коне, натоварени с пищни дарове и разкошни одежди.
	Пристигането на двамината господари в града предизвика задръстване по улиците и необичайно оживление по хановете и квартирите за нощувка. За жителите на града срещата на големците означаваше допълнителна работа, но и извънредни печалби. Лятото бе щедро и великодушно, а реколтата — особено богата; Маруяма щеше да бъде предоставена на своята наследница, тъй че имаше много поводи за празнуване. Целият град бе окичен с развявани от нежния бриз флагове, които изобразяваха облия хълм на Маруяма заедно с чаплата на клана Отори, а изкусни готвачи се надпреварваха помежду си да създават чудни ястия с кръгла форма в чест на пълнолунието.
	Такео наблюдаваше цялото това оживление с огромно задоволство. Маруяма му бе скъпа на сърцето, защото тук бе прекарал първите няколко месеца от своя брачен живот и бе започнал да прилага в действие всичко, което бе научил за управлението и земеделието от владетеля Шигеру. В онази първа година от възкачването му на власт Маруяма бе почти унищожена от тайфуна и земетресението. Сега, шестнайсет години по-късно, вече бе благоденстваща и мирна; търговията процъфтяваше, художниците й преуспяваха, всички деца бяха сити, раните от гражданската война отдавна бяха зараснали. Шигеко щеше да поеме това владение и да го управлява по право. Такео беше убеден, че тя го заслужава и ще бъде достойна за него.
	Трябваше постоянно да си напомня, че е тук, за да се срещне с двамата мъже, които можеха да й го отнемат.
	Единият от тях — владетелят Коно — бе настанен в резиденцията на крепостта също като Такео и Шигеко. Зенко бе отведен в най-престижната и луксозна къща до самите зидове на крепостта, в бившия дом на Сугита Харуки — някогашния главен васал на владението, който заедно със синовете си бе сложил край на живота си, за да не предаде доброволно града на Араи Дайичи. Такео се запита дали Зенко знаеше нещо за историята на тази къща, за верността на някогашните й обитатели, и се надяваше да му повлияят духовете на тези доблестни покойници.
	Преди вечеря, когато трябваше да се срещне с тези прикрити врагове, изпрати да повикат Хироши, за да разговаря с него насаме. На пръв поглед спокоен и бдителен, младият мъж бе обладан от някакво скрито вълнение, което Такео не можеше да си обясни. След като обсъдиха планираните за следващия ден процедури и церемонии, Такео му благодари за усърдието.
	— Ти посвети много години от живота си в служба на моето семейство. Заслужаваш награда за верността си. Искаш ли да останеш в Западната провинция? Ще ти намеря имение и съпруга. Мислил съм за Каори — внучката на владетеля Терада. Тя е чудесна млада жена и голяма приятелка на дъщеря ми…
	— Да ми дадете земя в Маруяма, би означавало да я отнемете от другиго или от господарката Шигеко — отвърна Хироши. — Вече споменах пред Таку, че ще остана тук, докато имате нужда от мен… но истинското ми желание е да получа позволение да се оттегля в Тераяма и да следвам _Пътя на хоо_ — при тези думи Такео го изгледа изпитателно, но не каза нищо. Хироши срещна погледа му и после извърна очи. — Колкото до брака… благодаря за грижата, но, честно казано, не изгарям от желание да се женя, а и нямам какво да предложа на една съпруга.
	— Всяко семейство в Трите провинции би те приело с радост за свой зет. Ти не се цениш достатъчно. Ако Терада Каори не ти харесва, нека ти намеря друга. Имаш ли някоя предвид?
	— Не — отвърна Хироши.
	— Знаеш каква обич изпитва към теб цялото ми семейство — продължи Такео. — Ти си като брат на дъщерите ми; ако не бяхме тъй близки по възраст, бих гледал на теб като на син.
	— Владетелю Отори, умолявам ви, нека прекратим този разговор! — призова го почтително Хироши. Вратът му бе почервенял издайнически. Той се опита да прикрие мъката си с усмивка. — Вие сте тъй щастлив в своя брак и искате всички ние да изпитаме същото! Но моят път е друг, друго е призванието ми… Единствената ми молба е да ми позволите да поема по него.
	— Никога не бих ти попречил! — отвърна Такео и реши засега да изостави въпроса за брака. — Но и аз имам молба към теб: да ме придружиш, когато догодина поема към столицата. Както знаеш, възнамерявам да направя мирно посещение по съвет на учителите от _Пътя на хоо_. Искам и ти да участваш.
	— За мен е голяма чест — отвърна Хироши. — Благодаря ви.
	— Шигеко ще дойде с мен, пак по съвета на учителите. Трябва да се грижиш за безопасността й, както винаги досега — Хироши се поклони безмълвно. — Дъщеря ми предложи да вземем кирина… И наистина той би бил наистина изключителен дар за императора.
	— Готов сте да подарите кирина!? — възкликна Хироши.
	— Бих принесъл в дар всичко, ако с това мога да обезпеча мирното съществуване на страната ни — отвърна Такео.
	_Дори Шигеко?_ Никой не изрече тези думи, но те отекнаха в съзнанието на Такео. Той все още не знаеше отговора.
	Нещо от този разговор вероятно го бе обезпокоило, защото в миговете, когато не беше зает с владетеля Коно, Зенко или Хана по време на вечерята, той се улавяше, че наблюдава Хироши и дъщеря си по-внимателно от обичайното. Те и двамата бяха някак мълчаливи и сериозни, при това почти не се поглеждаха, нито се обръщаха един към друг. Не успя да долови някакво конкретно чувство между тях; въобрази си, че сърцето на Шигеко е незасегнато. Но без съмнение и двамата бяха твърде вещи в прикриването на чувствата си.
	Вечерята бе официална и елегантна, като включваше есенните специалитети на Западната провинция — елхови гъби, дребни раци и скариди, осолени и хрупкави, кестени и ядки от гинко, сервирани върху черни лакирани подноси и кремави глинени съдове от Хаги. Каеде бе помогнала резиденцията да възстанови някогашната си красота — рогозките бяха златистозелени и пръскаха сладък аромат; подовете и гредите лъщяха и излъчваха топлина и уют; преградите зад тях бяха изрисувани с птиците и цветята на есента — дъждосвирци в шипков храст, яребици с хризантеми. Такео се запита какво ли смяташе Коно за обстановката и как изглеждаше тя в сравнение с двора на императора.
	Беше извинил отсъствието на съпругата си с новината за бременността й и бе доловил, че Зенко и Хана са сякаш леко разочаровани, тъй като очевидно новото положение щеше да отдалечи плановете за осиновяване на което и да е от момчетата им. След едва забележимата пауза на неловкост Хана се впусна във възторжени поздравления и надежди, че сестра й ще се сдобие със син. Такео на свой ред се постара да похвали Сунаоми и Чикара, което не му бе трудно, тъй като искрено харесваше двете момчета.
	Коно обяви вежливо:
	— Получих писма от Мияко. Разбрах, че следващата година възнамерявате да направите посещение при императора.
	— Стига той да благоволи да ме приеме — отвърна Такео.
	— Вярвам, че ще го стори. Вие сте обект на всеобщо любопитство. Дори владетелят Сага Хидеки е изразил желание да се запознае с вас.
	Такео си даваше сметка, че Зенко следи всяка дума, макар че бе свел поглед. „И ако там ми устроят засада и ме убият, Зенко ще чака в Западната провинция и ще атакува в гръб с благословията на императора…“
	— Всъщност владетелят Сага планира някакво състезание — продължи Коно. — Пише ми, че вместо да пролива кръвта на хиляди мъже, би предпочел да срещне владетеля Отори в някаква игра… в двубой… може би отстрелване на кучета. Това е неговата страст.
	Такео се усмихна:
	— Явно владетелят Сага няма информация за нашите дела. Иначе би бил наясно, че осакатената ми ръка не ми позволява да стрелям с лък. — „За щастие, помисли си той неволно, че и бездруго никога не съм бил голям майстор с лъка.“
	— Е, тогава може би някаква друга надпревара. Дали бременността на съпругата ви ще й попречи да ви придружи?
	— Естествено. Но с мен ще дойде най-голямата ми дъщеря.
	Шигеко вдигна глава и погледна баща си. Погледите им се срещнаха и тя му се усмихна.
	— Господарката Шигеко още ли не е сгодена? — попита Коно.
	— Все още не — отвърна Такео.
	— Владетелят Сага наскоро овдовя — гласът на Коно бе хладен и безстрастен.
	— Искрено съжалявам — Такео се запита дали би могъл да даде дъщеря си на такъв мъж, особено ако съюзът с него можеше да осигури мира в Трите провинции…
	Шигеко заговори с ясен и категоричен тон:
	— Очаквам с нетърпение да се запозная с владетеля Сага. Може би той ще ме приеме като заместник на баща ми в което и да е състезание?
	— Господарката Шигеко е много веща с лъка — добави Хироши.
	Такео с удивление си спомни думите на Гемба: „В Мияко ще има някакво състезание… дъщеря ти също трябва да дойде. Налага се да усъвършенства ездата си и стрелбата с лък…“ Откъде би могъл да знае?
	Той отправи поглед към Гемба, който седеше на известно разстояние от тях до брат си Кахей. Гемба не отвърна на погледа му, но на възпълното му лице се мярна бегла усмивка. Кахей изглеждаше по-строг, прикривайки неодобрението си.
	„Все пак това потвърждава съвета на учителите, взе да разсъждава бързо Такео. Ще отида в Мияко. Ще приема предизвикателството на Сага, каквото и да е. Ще уредим нещата помежду си. Няма да има война.“
	Коно изглеждаше не по-малко изненадан от Такео, макар и по друга причина.
	— Нямах представа, че жените в Трите провинции са толкова талантливи и смели — заяви той накрая.
	— Вероятно също както владетелят Сага, и вие не ни познавате добре — отвърна Шигеко. — А това е още една причина да посетим столицата. Така ще имате възможност да почнете да ни разбирате — тя говореше вежливо, но никой не би могъл да пропусне скритата зад думите й властност — не прояви и сянка от притеснение, не изглеждаше уплашена.
	Такео я погледна със зле прикрито възхищение. Дългите й коси падаха свободно и обгръщаха раменете й; гърбът й бе изправен, кожата й сякаш сияеше на фона на бледожълтите и златисти багри на робата й, изпъстрена с ярки кленови листа. Видът й му припомни първия път, в който бе видял владетелката Маруяма Наоми; беше я оприличил на Джато с нейната ведра красота, която прикриваше силата й. Сега видя същата сила в дъщеря си и някъде дълбоко в себе си почувства облекчение. Каквото и да се случеше с него, вече си имаше наследник. Още една причина да запази неприкосновеността на Трите провинции, за да можеше тя да ги наследи.
	— Очаквам пристигането ви там с нетърпение! — възкликна Коно. — Надявам се въпреки гостоприемството на владетеля Отори да ми бъде позволено да се върна в Мияко преди вашето посещение, за да уведомя негово божествено величество за онова, което съм научил тук — той се приведе напред и добави някак разпалено: — Смея да ви уверя, че всичко, което му докладвам, ще бъде във ваша полза!
	Такео се поклони леко в знак на съгласие. Колебаеше се каква част от думите на Коно бяха искрени и какви ли интриги плетяха двамата със Зенко. Надяваше се Таку да знае повече и се питаше къде ли е в момента и защо не присъства на официалната вечеря. Може би Зенко нарочно бе отпратил брат си? Освен това нямаше търпение да получи информация за Мая. Неволно се питаше дали отсъствието на Таку не е свързано с нея, дали не е в беда, дали не е избягала… Усети, че мисълта му блуждае. Не беше чул последните думи на Коно. Наложи си да се съсредоточи върху настоящето.
	Нямаше видима причина да задържа повече благородника в Западната провинция; наистина сега вероятно бе най-подходящият момент да го изпрати обратно у дома, докато бе пълен с впечатления за благоденствието на владенията, за верността на клановете Сейшуу… и за красотата, характера и силата на дъщеря му. Но би искал да получи информация от Таку и да разполага с повече подробности за пребиваването на Коно в Западната провинция, както и за отношенията на благородника със Зенко и Хана.
	Тържествата продължиха до късно през нощта — музиканти акомпанираха на певци и танцьори, а откъм града звуците на барабани отекваха над неподвижните води на реката и на рова. Такео спа неспокойно, съзнанието му бе все така изпълнено с тревожни мисли за дъщеря му, за Каеде и за нероденото дете. Събуди се рано от усещането за болезнени спазми в осакатената си ръка и за тъпа болка почти в цялото тяло. Нареди да събудят Минору и докато пиеше чай, отново изслуша казаното предишната нощ, за да се увери, че всичко е записано правдиво, тъй като през цялата вечер Минору бе скрит зад една преграда. След като Коно можеше да получи разрешение да си тръгне, трябваше да се уредят нужните подробности.
	— Как ще пътува владетелят Коно — по суша или по море? — попита Минору.
	— С кораб, ако иска да пристигне преди зимата — отвърна Такео. — На хребета Висок облак сигурно вече има сняг, няма да успее да стигне, преди да затворят проходите. Може да следва пътя до Хофу и да се качи от там.
	— Значи ще пътува с владетеля Отори до Ямагата?
	— Да, предполагам. Там ще трябва да му организираме още едно подобаващо представяне. Ти по-добре подготви владетелката Мийоши — Минору се поклони. — Минору, ти си присъствал на всичките ми срещи с владетеля Коно. Отношението му към мен снощи бе някак по-различно, как мислиш?
	— Изглеждаше по-миролюбив — отвърна Минору. — Сигурно е видял популярността на владетеля Отори, любовта и предаността на народа. Убеден съм, че в Ямагата владетелят Мийоши ще даде информация за силата и числеността на нашата войска. Владетелят Коно трябва да се върне при императора с убеждението, че Трите провинции няма да бъдат отстъпени лесно и…
	— Продължавай — подкани го Такео.
	— Не ми е работа да го казвам, но господарката Шигеко не е омъжена, тъй че без съмнение владетелят Коно би предпочел да води преговори за брак, отколкото да започне война, която не може да бъде спечелена. Ако той ще е посредникът, трябва да разполага с одобрението и доверието на бащата на булката.
	— Добре, ще продължим да го ласкаем и да се стараем да го впечатлим. Имаме ли някакви вести от Муто Таку? Очаквах го снощи.
	— Изпратил е извинения до брат си, че не е добре… нищо повече — отвърна Минору. — Да потърся ли връзка с него?
	— Не, сигурно има основателна причина за неявяването му. Дано поне е жив.
	— Нима някой би нападнал господаря Муто тук, в Маруяма?
	— Таку е оскърбил мнозина, докато ми е служел. Никой от нас вече не може да е в безопасност.


	Флаговете на Маруяма, Отори и Сейшуу се вееха над моравата за конете пред крепостта. Ровът гъмжеше от плоскодънни лодки, претъпкани със зрители. За представителите на висшата класа бяха разпънати копринени шатри, от чиито върхове висяха украсени с пискюли хоругви. Такео седеше на повдигнат подиум в една от тези шатри, чийто под бе покрит с килими и възглавници. От дясната му страна беше Коно, от лявата — Зенко, а малко зад него — Хана.
	Пред тях, неподвижен като издълбано в камък изображение, чакаше Хироши, възседнал бледосивия кон с черната грива и опашка, който Такео му бе подарил преди толкова години. Зад него, с лакирани в черно ковчежета в ръце, стояха старейшините на клана, до един пременени в тежки роби, извезани със златно и с черни шапки на главите. В ковчежетата се намираха съкровищата на владението и свитъците с родословието, което проследяваше произхода на Шигеко и връзката й с всички предходни владетелки на Маруяма.
	„Каеде трябваше да е тук“, помисли си със съжаление Такео; копнееше да я види, представи си как й описва тържествената картина, пред очите му изникна нежната заобленост на корема й, където растеше тяхното дете.
	Такео нямаше участие в планирането на церемонията — тя беше изцяло дело на Хироши, тъй като се пресъздаваше древен ритуал от Маруяма, който не бе изпълняван, откакто владетелката Наоми бе наследила областта. Той плъзна поглед по събралото се множество, като се питаше къде ли е Шигеко и кога ще се появи. Сред тълпите в лодките внезапно зърна Таку, не пременен в официална роба като брат си, а в обикновените избелели дрехи на търговец. До него стояха висок младеж и момче, което му се стори някак познато. Трябваха му няколко мига, докато осъзнае, че това е дъщеря му Мая.
	Бе обзет от удивление, че Таку я бе довел тук тъй предрешена. Същевременно въздъхна от облекчение, че е жива и на пръв поглед невредима. Изглеждаше по-слаба и малко по-висока, а върху изтънялото й лице очите й се открояваха по-ясно. „Младежът сигурно е Сада“, помисли си, макар че лъжливата външност бе непроницаема. Сигурно Таку не бе пожелал да остави Мая, иначе би се появил в обичайните си одежди. Вероятно бе очаквал Такео да ги зърне, дори и никой друг да не ги забележи. Какво съобщение му предаваше? Трябваше да се види с тях… щеше да ги потърси довечера.
	Вниманието му бе привлечено обратно към церемонията от тропот на конски копита. От западния край на вътрешния двор към тях пое малко шествие от жени, яхнали коне. Това бяха съпругите и дъщерите на старейшините, които чакаха зад Хироши. Бяха въоръжени в стила на жените от Западната провинция — с лък на рамо и с колчан със стрели на гърба. Такео се възхити на конете на Маруяма, тъй високи и изискани на вид, а сърцето му се изпълни с още по-голяма гордост, когато видя дъщеря си на гърба на най-красивия жребец — черния, който тя лично бе обяздила и нарекла Тенба.
	Конят бе превъзбуден и подскачаше леко, отмятайки глава, а когато Шигеко го накара да спре, се изправи на задните си крака. Тя също седеше на седлото неподвижна като гравирано изображение; косите й, събрани леко на гърба, бяха черни като гривата и опашката на коня и блестяха като косъма му на есенното слънце. Тенба се усмири.
	Шествието спря пред старейшините, които едновременно паднаха в дълбок поклон с ковчежетата в изпънатите си ръце.
	Хироши изрече високо:
	— Господарке Маруяма Шигеко, дъщеря на Ширакава Каеде и втора братовчедка на Маруяма Наоми, приветстваме ви с добре дошла във владението, което бе държано под попечителство за вас — той освободи нозе от стремената, слезе от коня, измъкна меча от пояса си, коленичи пред нея и й го поднесе в протегнатите си ръце.
	Тенба се стресна от внезапното движение на мъжа и Такео видя как за миг Хироши загуби самообладание. Осъзна, че тревогата му далеч надхвърля грижата на един васал за господарката му. Спомни си седмиците, които бяха прекарали заедно, обяздвайки жребеца. Предишните му подозрения се потвърдиха. Не знаеше какви бяха чувствата на дъщеря му, но вече нямаше съмнения относно чувствата на Хироши. Сега му се струваха толкова очевидни, че му бе необяснимо как така не ги бе осъзнал по-рано. Усети, че се раздвоява между раздразнението и жалостта — бе невъзможно да даде на Хироши онова, което той желаеше, но въпреки това се възхищаваше на неговото самообладание и преданост. „Причината е, че бяха отгледани заедно, помисли си. Тя е привързана към него, чувства го като брат, но не му е отдала сърцето си.“ Продължи да наблюдава внимателно дъщеря си, когато две от жените слязоха от седлата и отидоха да хванат юздите на Тенба. Шигеко се плъзна грациозно по гърба на коня и застана с лице към Хироши. Той впери взор в нея и погледите им се срещнаха. Тя му се усмихна леко и пое меча от ръцете му. После се обърна и го протегна последователно в четирите посоки, като се покланяше на тълпата, на своите васали и приближени.
	Надигна се мощен вик, все едно всички присъстващи заговориха в един глас, след което звукът се разстла като вълна, заляла ситните камъчета върху брега, и премина в радостни възгласи. Конете се изправиха на задните си крака от вълнение. Шигеко втъкна меча в пояса си и отново се качи на седлото, последвана от останалите жени. Конете препуснаха в галоп из двора, след което се наредиха в една линия срещу мишените. Всяка от ездачките пусна юздите върху врата на коня си, взе лъка, сложи стрела и опъна тетивата. Извършиха всичко това едновременно, с едно-единствено бързо и плавно движение. Стрелите полетяха и затрополиха една след друга, забивайки се в мишените. Накрая дойде ред и на Шигеко. Тя пришпори черния кон, който полетя напред като вятър, като божествен кон и стрелата й се заби право в целта. Тя обърна коня, препусна обратно и закова точно пред Такео. Скочи от гърба на Тенба и заговори с ясен глас:
	— Маруяма се заклева във вярност към клана Отори и като признание за това поднасям в дар този кон на владетеля Такео, моя баща — тя протегна ръка, стиснала юздите, и сведе глава в поклон.
	Откъм тълпата се разнесе нов мощен вик, когато Такео се изправи и слезе от подиума. Приближи се до Шигеко и пое юздите на коня от нея, обзет от неизразимо вълнение. Животното сведе глава и я отърка в рамото му. Очевидно беше със същото потекло, към което принадлежеше Кю — конят на Шигеру, както и Аои — ранен смъртоносно от великана Джин-Емон. Усещаше миналото навсякъде около себе си, духовете на мъртвите, одобрителния им поглед. Изпита гордост и признателност, че двамата с Каеде бяха отгледали и възпитали това красиво момиче, че тя бе навършила пълнолетие и бе станала пълноправен собственик на своето наследство.
	— Надявам се, че ще го заобичаш колкото Шън — добави тихо тя.
	— Не съм виждал по-изящен кон… когато се движи, сякаш лети — вече копнееше да усети силата му под себе си, да постави началото на дългата и загадъчна връзка между две живи същества. „Той поне ще ме надживее“, помисли си с радост.
	— Няма ли да го пробваш?
	— Не съм облечен за езда. Нека го отведа обратно, а по-късно ще пояздим заедно. Благодаря ти от все сърце. Не би могла да ми поднесеш по-ценен дар.
	Привечер, когато слънцето вече се спускаше на запад, те препуснаха по неговата пътека през крайбрежната долина към устието на реката. Компанията се състоеше не само от Такео, Шигеко и Хироши, макар че тримата биха предпочели да е така, а и от владетеля Коно, Зенко и Хана. Зенко заяви, че се е преситил от пиршества и церемонии и има нужда от един хубав галоп, за да проясни мислите си. Хана искаше да изведе ястребите, а Коно призна, че споделя страстта й към лова с тези хищни птици. Пътят им ги преведе покрай селцето на низвергнатите, което Такео бе основал много отдавна, още докато Джо-Ан беше жив. Низвергнатите продължаваха да щавят кожи на това място и по тази причина хората ги отбягваха, но ги бяха оставили на мира, закриляни от законите на Трите провинции. Сега синовете на мъжете, които бяха построили моста над реката, работеха рамо до рамо със своите бащи и чичовци; младите, както и старите, изглеждаха сити и здрави.
	Такео спря, за да поздрави старейшината на селцето заедно с Хироши и Шигеко, а другите продължиха напред. Когато застигнаха ловната дружинка, ястребите вече бяха пуснати и се виеха високо над полюшващите се като морски вълни треви, а последните слънчеви лъчи обсипваха със златисто сияние украсените с пискюли глави.
	Такео вече почваше да привиква към новия си кон, оставяйки го да препуска във все по-бърз галоп през равнината. Беше по-неуравновесен от Шън и може би не толкова умен, но с желание да угоди на своя ездач, също толкова отзивчив и значително по-бърз. Подплаши се веднъж, когато една яребица се стрелна между краката му с пърхащи криле, и Такео трябваше да упражни известна сила, за да му напомни кой командва. „Само че няма да ми се налага да разчитам на него в битка, каза си той. Тези дни са отминали безвъзвратно.“
	— Добре си се грижила за него — каза на Шигеко. — Изглежда изряден.
	— Каквито и недъзи да мъчат владетеля Отори, майсторството му с конете е останало ненакърнено — отбеляза владетелят Коно.
	— Наистина, когато яздя, просто ги забравям — отвърна Такео с усмивка.
	На седлото отново се чувстваше като младеж. Помисли си, че би могъл и да хареса Коно, че вероятно не го беше преценил правилно, а след това се смъмри, че е толкова податлив на ласкателства.
	Над главата му се виеха четирите ястреба; в същия миг два от тях се спуснаха рязко и се устремиха към земята. Единият се издигна отново, сграбчил яребица в извитите си нокти, а другият изкряска гневно. Това му напомни, че точно както силните се хранят със слабите, така и неговите врагове ще заситят глада си с него. Представи си ги като хищни ястреби, които се вият и кръжат над плячката си.
	Поеха обратно по здрач; пълната луна вече изгряваше отвъд пасбището, улиците гъмжаха от хора, светилищата и дюкяните бяха претъпкани, а въздухът ухаеше, наситен с аромата на печени оризови сладки, змиорка на скара, сусамово олио и соя. Такео бе поласкан от отклика на тълпата. Жителите на града почтително му правеха път, мнозина спонтанно падаха на колене или викаха имената им — неговото и на Шигеко.


>	Двайсет и седма глава

	Крепостта и градът бяха потънали в тишина. Луната бе залязла, а нощното небе бе обсипано с ярки звезди. Такео седеше с Минору и прехвърляше отново вечерния разговор, изслушвайки впечатленията на младия мъж. Край тях горяха две лампи.
	— Ще изляза за малко — каза Такео, щом приключиха. — Искам да се видя с Таку, преди да тръгна, а това трябва да стане в рамките на следващите два дни, ако държим да отведем Коно до Хофу преди зимата. Остани тук и ако някой дойде и пита за мен, престори се, че в момента вършим някаква спешна и поверителна работа и не може да ни безпокоят. Ще се прибера преди зазоряване.
	Минору бе свикнал на такива заръки и затова само се поклони безмълвно. Помогна му да се преоблече в тъмните дрехи, които господарят му често носеше нощем. Такео уви един шал около главата си, за да скрие лицето, взе две стъкленици вино, един къс меч и калъфа с ножовете за хвърляне и ги мушна в робата си. Излезе на верандата и потъна в нощта.
	„Де да можеше да ме зърне сега Коно“, помисли си, докато минаваше покрай стаите на благородника, чувайки го да диша дълбоко в съня си. Но знаеше, че бе неуязвим за чужд поглед, тъй като бе загърнат в мантията на невидимостта. Също както ездата, това го караше отново да се чувства млад. Все още изпитваше искрено удоволствие, когато решаваше да се възползва от древните умения на Племето. Спря в края на градината и се ослуша напрегнато. След като установи, че не долавя никакъв звук, скочи върху зида, който отделяше градината от първия двор. Притича по стената до противоположния край и се спусна във втория двор, където държаха конете. Флаговете все още висяха там, оклюмали под бледата светлина на звездите. Реши, че е твърде студено за плуване, затова, след като премина на отсрещната страна, изкатери тамошния зид и стигна по него до главната порта. Стражите бяха будни — чу ги да си говорят, докато прекосяваше широкия извит покрив, но те не доловиха присъствието му. Притича по моста, възстанови очертанията си в другия му край и пое бързешком по лабиринта от улички отвъд.
	Знаеше в коя къща бе отседнал Таку — отколешна резиденция на фамилията Муто. Навремето бе научил всички жилища на Племето в Маруяма, тяхното местоположение, големина и обитатели. Все още изпитваше дълбоки угризения заради начина, по който се бе възползвал от това познание, когато за първи път бе пристигнал в Маруяма заедно с Каеде; твърдо решен да покаже на Племето своята безпощадност, бе преследвал, убил или екзекутирал повечето от тях. Бе смятал, че единственият начин да се справи със злото, е да го изтръгне от корен, но сега, ако можеше да върне времето, със сигурност щеше да се опита да преговаря с тях, без да пролива кръв… Тази дилема продължаваше да стои пред него — ако тогава бе проявил слабост, сега нямаше да е достатъчно силен да наложи волята си ведно със състраданието. В Племето сигурно го ненавиждаха за стореното, но поне не го презираха. Беше си купил достатъчно време, за да обезпечи сигурността на страната си.
	Както винаги, спря при светилището в края на уличката и положи стъклениците вино пред божеството, което закриляше фамилията Муто, като помоли за прошка духовете на мъртвите.
	„Муто Кенджи ми прости, каза им той, както и аз на него. Двамата станахме близки приятели и съюзници. Нека и с вас бъдем такива!“
	Нищо не нарушаваше тишината на нощта, но той почувства, че не е сам. Скри се бързо в сенките с ръка върху дръжката на меча. Листата вече бяха окапали от дърветата и той долови леко шумолене, все едно по тях се движеше някакво животинче. Погледна в посока на звука и видя как шумата леко се разпръсна под нечии невидими стъпки. Закри очи с длани, за да увеличи зениците си, и тогава погледна косо с крайчеца на лявото си око, за да установи възможна невидимост. Съществото се бе втренчило в него; на светлината на звездите очите му изглеждаха зелени.
	„Просто някаква котка, помисли си, игра на светлината…“ Но в следващия миг стъписан си даде сметка, че котката бе вплела поглед в неговия; усети пристъп на откровен страх. Представляваше нещо свръхестествено, някакво призрачно същество, което обитаваше това място, изпратено от мъртвите да го накаже. Усети, че всеки миг щеше да бъде запратен в съня на Кикута, че техните убийци най-накрая го бяха настигнали и сега използваха този призрак, за да го притиснат до стената. Той самият премина в почти свръхестественото състояние, което предизвикваше у него нападение от всякакъв вид. Беше му като втора природа да се защити тутакси, да убие, преди да убият него. Като събра цялата си мощ, откъсна поглед и бръкна за калъфа с ножовете за хвърляне. В ръката му попадна първият и той го метна, видя как светлината от звездите в един миг го улови, както се въртеше, чу лекия удар и вика на болка, който се изтръгна от съществото. То излезе от състоянието на невидимост в мига, в който се хвърли към него.
	Сега в ръката му се озова късият меч. Видя жълто-кафявия врат и оголените зъби. Беше котка, но с размера и силата на вълк. Ред остри нокти го одраха по лицето, когато той се хвърли встрани, извъртя се и се озова достатъчно близо, за да нанесе удар в гърлото, самият той губейки невидимост, за да може да се съсредоточи върху удара.
	Но котката се измъкна. Изплака с почти човешки глас и през стъписването и страха от битката той чу нещо познато.
	— Татко — изплака тя отново, — не ме наранявай! Аз съм, Мая!
	Тя застана пред него. Бяха му нужни цялата сила и воля, за да спре меча, който замалко не преряза гърлото на дъщеря му. Чу собствения си отчаян вик, докато принуждаваше ръката си да отклони острието. Мечът падна от ръката му. Той се пресегна и докосна лицето й, по което се стичаха кръв и сълзи.
	— Замалко да те убия! — изстена той и се запита с ужас и съжаление дали можеше да бъде убита; усети сълзите в собствените си очи и когато вдигна ръкава си, за да ги избърше, усети паренето от драскотините и капките кръв по собственото си лице. — Какво правиш тук? Защо си навън по това време съвсем сама? — беше почти облекчение да изрази недоумението си чрез гневен изблик. Изпита желание да я зашлеви, както вероятно бе правил, когато тя се държеше лошо като дете, но онова, което й се бе случило, вече я поставяше отвъд детството.
	— Съжалявам! Съжалявам! — тя ридаеше като дете, хълцаше от ужас, без да можеше да каже нищо повече.
	Той я притегли в обятията си и я притисна до себе си, изненадан от това, колко бе пораснала. Главата й вече стигаше до средата на гърдите му; тялото й бе слабо и жилаво, по-скоро подходящо за момче, отколкото за момиче.
	— Не плачи — рече той с привидно спокойствие. — Ще отидем при Таку и той ще ми разкаже какво се случва с теб.
	— Съжалявам, че плача — каза тя глухо.
	— А аз помислих, че съжаляваш, задето се опита да убиеш собствения си баща — отвърна той, хвана я за ръка и я изведе през портата на светилището навън на улицата.
	— Не знаех, че си ти. Не можех да те видя. Помислих те за някой от убийците на Кикута. Щом те познах, се промених. Невинаги успявам да го направя веднага, но ставам все по-добра. Все пак нямаше нужда да плача. Аз никога не плача. Защо се разплаках сега?
	— Може би от радост, че ме виждаш.
	— Да, наистина се радвам — увери го тя, — но никога не съм плакала от щастие. Сигурно е било от стъписването. Повече няма да се повтори!
	— Няма нищо лошо в сълзите — рече Такео. — Аз също се разплаках.
	— Защо? Причиних ли ти болка? Сигурно е нищо в сравнение с раните, които вече си понесъл — тя докосна лицето си. — Но и ти добре ме подреди…
	— Много съжалявам. По-скоро бих умрял, отколкото да ти причиня зло — „Тя се е променила, помисли си, дори речта й е по-рязка и безчувствена.“ А и зад думите й се криеше по-силно обвинение, нещо повече от физическа рана. Какво друго оплакване таеше срещу него? Дали беше негодуванието, че е била отпратена далеч, или нещо друго? — Не биваше да си тук сама!
	— Таку няма вина — рече припряно Мая. — Не го обвинявай.
	— А кого да обвинявам? Аз те поверих на него. А къде е Сада? Видях трима ви по-рано днес. Защо тя не е с теб?
	— Не беше ли прекрасно? — възкликна Мая, избягвайки въпроса му. — Шигеко изглеждаше тъй красива. А конят! Хареса ли си подаръка, татко? Беше ли изненадан?
	— Или те проявяват небрежност, или ти си непослушна — заяви Такео, отказвайки да бъде подведен от внезапното й детинско бърборене.
	— Да, проявих непокорство. Но май така трябваше. Защото мога да правя неща, които никой друг не умее, тъй че няма кой да ме учи. Налага ми се да се оправям сама — тя му хвърли изпитателен поглед. — Предполагам, че ти никога не си постъпвал така?
	Той отново почувства някакво по-дълбоко предизвикателство. Не можеше да го отрече, но реши да не отговаря, тъй като вече приближаваха портата на къщата и той бе изправен пред проблема, как да влезе в резиденцията на Муто. Лицето му смъдеше и цялото тяло го болеше от неочаквано разразилата се битка. Не можеше да види добре раната на Мая, но си представяше нащърбените й краища. Трябваше веднага да й се сложи лек, но въпреки това най-вероятно щеше да заздравее трудно и дъщеря му щеше да остане белязана завинаги.
	— Семейството тук заслужава ли доверие? — прошепна той.
	— Никога не съм си задавала този въпрос — отвърна Мая. — Те са Муто, роднини на Таку и Сада. Нима е възможно да са врагове?
	— Е, скоро ще разберем — измърмори Такео, похлопа на залостената врата и викна на стражите вътре.
	Наоколо бясно залаяха кучета. Нужно беше време да ги убеди да отворят портата; първоначално не разпознаха Такео, но познаха Мая. Видяха кръвта на светлината на лампите си, възкликнаха изненадани и повикаха Таку… но Такео забеляза, че никой не я докосна. Наистина избягваха да я приближават, тъй че дъщеря му стоеше сякаш заобиколена с невидима ограда.
	— А вие, господарю, и вие ли сте ранен? — единият от мъжете вдигна лампата така, че светлината падна върху страната му. Той не направи усилие да промени чертите си, даже напротив, искаше да провери реакцията им.
	— Това е владетелят Отори! — прошепна пазачът и всички останали тутакси се хвърлиха на земята. — Влезте, господарю — мъжът с лампата отстъпи встрани и освети прага.
	— Станете — нареди Такео на прострелите се мъже. — Донесете вода и някаква мека хартия или копринени тампони, за да спрем кръвта — той прекрачи прага, след което портата бързо бе затворена и залостена зад гърба му.
	Обитателите на къщата вече се бяха събудили; вътре светнаха лампи и от стаите излязоха прислужници, примигвайки сънливо. Таку се появи от дъното на верандата, облечен в памучна нощна роба, с наметнат върху раменете му подплатен жакет. Първо видя Мая и отиде право при нея. Такео си помисли, че ще я удари, но Таку направи знак на един от пазачите да донесе лампа и обхващайки главата й с две ръце, я наклони настрани, за да огледа раната на бузата й.
	— Какво се случи? — попита той.
	— Беше злополука — отвърна тя. — Оказах се на пътя.
	Таку я отведе на верандата, накара я да седне и коленичи до нея. Взе хартиен тампон от прислужницата и го намокри с вода. Изми раната внимателно и нареди да държат лампата по-близо.
	— Изглежда като рана от нож. Кой е бил там с такъв нож?
	— Господарю, владетелят Отори е тук — обади се пазачът. — Той също е ранен.
	— Владетелят Такео? — Таку насочи поглед към него. — Простете, не ви видях. Каква е раната, боли ли?
	— Нищо работа — Такео се отправи към верандата. При стъпалото една от прислужничките пристъпи напред и изу сандалите му. Той коленичи до Мая. — Само дето няма да е лесно да обясня как са ме ранили. Известно време белезите ще личат.
	— Съжалявам… — подхвана Таку, но Такео вдигна ръка, за да го спре.
	— Ще говорим по-късно. Виж какво можеш да направиш за раната на дъщеря ми. Опасявам се, че ще й остане дълбок белег.
	— Извикай Сада — нареди той на една от прислужниците.
	След малко пак от края на верандата се появи младата жена, облечена като Таку в нощна роба. Дългите й до раменете коси се спускаха свободно около лицето й. Тя хвърли бърз поглед към Мая и влезе в къщата, след което се върна с малка кутийка.
	— Това е мехлем, който Ишида приготви за нас — поясни Таку, взе го и го отвори. — Надявам се, че ножът не е бил намазан с отрова?
	— Не — отвърна Такео.
	— За щастие не е уцелил окото. Вие ли го хвърлихте?
	— Да.
	— Поне няма да ни се наложи да издирваме някой наемен убиец на Кикута.
	Сада хвана главата на Мая и я задържа неподвижно, докато Таку сложи мехлем върху раната и го размаза; изглеждаше някак лепкав, подобен на лепило, и събра ръбовете на разкъсаната плът. Мая седеше, без да трепне, с извити, сякаш готови да се усмихнат устни и широко отворени очи. „Между тримата съществува някаква странна връзка“, установи мислено Такео, тъй като сцената бе наситена със скрита емоция.
	— Върви със Сада — рече Таку на Мая: — Тя ще ти даде нещо да можеш да заспиш и ще остане с теб през цялата нощ. А утре ще си поговорим…
	— Съжалявам — рече Мая. — Не съм искала да нараня баща ми — но тонът й сякаш съдържаше потвърждение за обратното.
	— Ще ти измислим наказание, което ще те накара да съжаляваш още повече — заяви Таку. — Много съм ядосан. Предполагам, владетелят Отори също — и се обърна към него: — Елате по-близо, за да видя какво ви е сторила.
	— Да влезем вътре — предложи Такео. — По-добре да говорим насаме.
	Таку нареди на прислужниците да донесат прясна вода и чай и пое първи към малката стаичка в дъното на верандата. Сгъна спалните рогозки и ги бутна в ъгъла. Една лампа продължаваше да гори, а до нея имаше стъкленица с вино и бокал. Такео безмълвно огледа обстановката.
	— Очаквах да те видя по-рано — отбеляза той с хладен тон. — Не съм допускал, че може да се срещна с дъщеря си по този начин.
	— Няма извинение за случилото се — отвърна Таку. — Но все пак позволете ми първо да се погрижа за раната ви; седнете, ето, изпийте това — той наля последното вино в чашата и я подаде на Такео.
	— Не спиш сам, но пиеш сам? — отбеляза Такео и пресуши чашата на една глътка.
	— Сада не го харесва.
	На прага се появиха две прислужнички. Едната носеше вода, другата — чай. Таку пое съда с вода и взе да промива бузата на Такео. Драскотините смъдяха.
	— Донесете още вино за владетеля Отори — нареди той на прислужничките. — Твърде много кръв — измърмори. — Ноктите са се забили дълбоко — после замълча, тъй като слугинята се върна с нова стъкленица. Тя напълни повторно чашата и Такео отново я пресуши. — Имаш ли огледало? — обърна се към нея.
	Тя кимна.
	— Ще го донеса на владетеля Отори.
	Прислужничката се върна с увит в бледокафяво парче плат предмет, коленичи и го подаде на Такео. Той го отви. За първи път виждаше такова огледало — кръгло, с дълга дръжка и блестяща повърхност. Рядко бе виждал собственото си отражение, а толкова ясно — никога, тъй че сега беше удивен. Нямаше представа, как изглежда — много приличаше на Шигеру от последните му дни, но беше по-слаб и по-стар. Следите от ноктите по бузата му бяха дълбоки и алени по ръба, а кръвта, която вече засъхваше, бе по-тъмна.
	— Откъде е това огледало?
	Прислужничката хвърли поглед към Таку и отвърна глухо:
	— От Кумамото. От време на време един търговец носи от там разни неща. Ясу, от рода Курода. От него си купуваме ножове и сечива… той донесе това огледало.
	— Виждал ли си го? — обърна се Такео към Таку.
	— Точно това — не. Виждал съм подобни в Хофу и Акаши. Почват много да ги използват — той почука по повърхността. — От стъкло е.
	Гърбът бе от метал, който Такео не разпозна веднага — беше гравиран или оформен в калъп десен от преплетени цветя.
	— Правено е отвъд морето — каза той.
	— Така изглежда — съгласи се Таку.
	Такео отново впери поглед в отражението си. Нещо в това чуждоземско огледало го смущаваше. С усилие се откъсна от него.
	— Тези резки няма да зараснат лесно — каза той.
	— Аха — съгласи се Таку, попи раната с чист хартиен тампон и почна да нанася лепкавия мехлем. Такео върна огледалото на прислужничката. Когато жената излезе, Таку попита: — Какво представляваше?
	— Котката ли? С големината на лъв и с поглед на Кикута. Ти не си ли я виждал?
	— Почувствах я в нея и преди няколко нощи успяхме със Сада да я зърнем. Може да минава през стени. Много е силна. Мая й се съпротивява в мое присъствие, макар че аз се опитах да я убедя, че е по-добре да й се остави. Само че трябва да се научи да я обуздава; когато е с притъпено внимание, я завладява.
	— А когато е сама?
	— Не можем да я наблюдаваме през цялото време. Тя трябва да проявява покорство и да знае, че ще отговаря за постъпките си.
	Такео почувства внезапен гняв:
	— Не съм предполагал, че двамата, на които съм я поверил, накрая ще си легнат заедно!
	— Аз също — отвърна Таку глухо. — Но се случи и ще продължи.
	— Може би трябва да се върнеш в Инуяма при жена си?
	— Съпругата ми е практична жена. Открай време знае, че имам и други жени — както в Инуяма, така и по време на пътувания. Но със Сада е различно. Мисля, че няма да мога да живея без нея.
	— Що за глупост? Не ми казвай, че си омагьосан!
	— Може и да съм. Смея също да ви уверя, че където и да отида, тя ще дойде с мен, дори в Инуяма.
	Такео бе удивен не само че Таку бе толкова увлечен, но и че не правеше никакво усилие да го скрие.
	— Предполагам, това обяснява и факта, защо си предпочел да бъдеш вън от крепостта.
	— Само отчасти. До предишния инцидент с котката бях там всеки ден заедно с Хироши и владетеля Коно. Но Мая беше много нещастна и не исках да я оставям. Ако я вземех с мен, Хана със сигурност щеше да я познае и да започне да разпитва за нея. Колкото по-малко хора знаят за това обсебване, толкова по-добре. А и не е сведение, което Коно може да отнесе обратно в столицата. Размишлявам за плановете ви относно брака на по-голямата ви дъщеря. Не желая да предоставям на Хана и Зенко още оръжия, които да използват срещу вас. Нямам доверие на нито един от двамата. Проведох няколко доста обезпокоителни разговора с брат ми относно оглавяването на фамилията Муто. Той е твърдо решен да отстоява правото си да наследи Кенджи; изглежда, има хора… не знам колко… които не са доволни от идеята да ги управлява жена.
	Значи интуицията правилно му бе подсказала да не се доверява безпрекословно на Муто.
	— А тези неколцина недоволни биха ли приели теб? — попита Такео.
	Таку наля още вино и отпи.
	— Не искам да ви засягам, владетелю Отори, но тези въпроси винаги са се решавали вътре в семейството, без участието на външни хора.
	Такео взе чашата си и отпи, без да отговори. Накрая каза:
	— Тази вечер си пълен с лоши вести. Какво още имаш да ми казваш?
	— Акио е в Хофу и доколкото разбрах, възнамерява да прекара зимата в Западната провинция… опасявам се, че заминава за Кумамото.
	— А момчето?
	— С него е — известно време двамата останаха безмълвни. После Таку каза: — Би било съвсем лесно да се отървем от тях в Хофу или по пътя. Позволете ми да го уредя. Озове ли се в Кумамото, осъществи ли връзка с брат ми, Акио ще намери там радушен прием и дори убежище.
	— Никой да не смее да посяга на момчето.
	— Е, само вие го решавате. Другото, което научих, е, че Госабуро е мъртъв. Искал да преговаря с вас за живота на децата си, затова Акио го убил.
	По някаква причина тази вест, както и безцеремонността, с която Таку му я поднесе, го потресоха. Госабуро бе давал заповеди за смъртта на мнозина — даже една от тях Такео бе изпълнил лично, — но фактът, че Акио се бе обърнал срещу собствения си чичо, както и предложението на Таку той самият да се разпореди за убийството на собствения си син, му напомниха недвусмислено за безпощадната жестокост на Племето. Кенджи ги бе държал под контрол, но сега всичко бе поставено на изпитание. Те смятаха, че военачалниците се издигат и падат от власт, но Племето е вечно. Как обаче да се справи с този непреклонен враг, който никога не би преговарял с него?
	— Ето защо трябва да стигнете до някакво решение относно заложниците в Инуяма — рече Таку. — Дайте нареждане за екзекуцията им колкото се може по-бързо. Иначе от Племето ще надушат слабост и това ще доведе до нови проблеми.
	— Ще го обсъдя със съпругата си, когато се прибера в Хаги.
	— Не го протакайте твърде дълго — подкани го Таку.
	Такео се запита дали Мая трябваше да се върне с него, но се опасяваше за състоянието на Каеде и за здравето й по време на бременността.
	— Какво ще правим с Мая?
	— Може да остане при мен. Знам, че според вас сме ви подвели, но ако не се смята тази вечер, определено имаме напредък с нея. Тя се приучва да контролира обсебването… а и кой знае каква полза може да извлечем от това нейно превъплъщение? Тя се старае да угоди на Сада и на мен, доверява ни се…
	— Но нали не възнамеряваш да останеш извън Инуяма през цялата зима?
	— Не бива да се отдалечавам много от Западната провинция. Трябва да държа брат ми под око. Може би ще прекарам зимата в Хофу — климатът е по-мек, а и мога да научавам всички клюки, които идват с корабите.
	— И Сада ли ще дойде с теб?
	— Нужна ми е, особено ако ще вземам Мая.
	— Добре — „Личният му живот не е моя работа“, помисли си Такео. — Владетелят Коно потегля за Хофу. Връща се в столицата.
	— А вие?
	— Надявам се да се прибера у дома преди зимата. Ще остана в Хаги, докато се роди детето, а напролет трябва да замина за Мияко.
	Такео се върна в крепостта Маруяма точно преди разсъмване, изтощен от събитията през нощта. Докато събираше последни сили, за да стане невидим, да се изкатери по зидовете и да се прибере в стаята си, без някой да го видеше, размишляваше какво да прави оттук насетне. Първоначалното удоволствие, че упражнява дарбите на Племето, сега бе заменено единствено от отвращение към този тъмен свят.
	„Твърде стар съм за това, каза си, докато плъзгаше вратата встрани и пристъпваше в стаята. Кой друг владетел, намиращ се в собствената си страна, се промъква тайно през нощта по този начин, все едно е крадец? Някога избягах от Племето и тогава си мислех, че съм го напуснал завинаги, но то продължава да е част от живота ми, а и наследството, което съм прехвърлил на дъщерите си, означава, че никога няма да бъда свободен.“
	Бе дълбоко обезпокоен от всичко, което бе разкрил, и най-вече от състоянието на Мая. Раната на лицето му смъдеше, главата му пулсираше болезнено. В един момент се сети за огледалото. То показваше, че в Кумамото се търгуват чуждоземски стоки. Но пребиваването на чуждоземците трябваше да се ограничи в Хофу и понастоящем в Хаги… Това означаваше ли, че в страната имаше и други центрове? Ако са в Кумамото, Зенко сигурно е наясно и въпреки това не му бе казал нищо… нито Таку. Мисълта, че Таку крие нещо от него, го изпълни с гняв. Таку или беше непочтен с него, или нямаше информация. Връзката му със Сада също го тревожеше. Попаднали в капана на страстта, мъжете ставаха нехайни. „Ако не мога да имам доверие на Таку, съм обречен. В края на краищата те са братя…“
	Когато заспа, в стаята вече бе светло.
	Веднага щом се събуди, се разпореди да подготвят отпътуването му и нареди на Минору да пише на Араи Зенко с молба да посети владетеля Отори.
	Беше следобед, когато Зенко пристигна в паланкин и със свита от васали, всички до един в пищни одежди, с герба на Кумамото — меча лапа — върху роби и флагове. Дори за тези няколко месеца от срещата им в Хофу бе настъпила значителна промяна във външния вид на Зенко и в свитата му. Приличаше на баща си повече от всякога, с внушителна външност и нараснала самоувереност — поведението му, хората му, всичките им одежди и оръжия говореха за разточителност и себелюбие.
	Самият Такео се бе изкъпал и пременил, подготвяйки се грижливо за предстоящата среща. Беше облякъл официалните си роби, с които изглеждаше по-едър. Нямаше обаче как да скрие раната на бузата си, дълбоките кървави резки, и когато ги видя, Зенко възкликна:
	— Но какво се е случило? Вие сте ранен? Нима някой е извършил покушение срещу вас? Не съм уведомен за подобно нападение!
	— Дребна работа — отвърна Такео. — Снощи в градината се одрах на един клон — „Ще си помисли, че съм бил пиян или с жена, каза си, и ще ме презира още повече.“ Долови в изражението на Зенко не само презрението, от което се опасяваше, но и неодобрение и възмущение. Денят бе влажен и хладен; сутринта бе валял дъжд. Червените листа на кленовете бяха потъмнели и почваха да окапват. От време на време внезапно излизаше вятър, който залюляваше клоните на дърветата и увличаше листата във вихрен танц. — Когато по-рано тази година се срещнахме в Хофу, ти обещах, че по това време ще обсъдим въпроса за осиновяването. Разбираш, че с оглед на бременността на съпругата ми е препоръчително да отложим всякакви формални процедури…
	— Разбира се, ние всички искрено се надяваме владетелката Отори да ви дари със син. Естествено, синовете ми никога няма да се ползват с предимство пред вашите.
	— Осъзнавам доверието, което оказваш на семейството ми — продължи Такео. — И съм ти дълбоко признателен. Възприемам Сунаоми и Чикара като мои собствени деца… — стори му се, че долови разочарованието на Зенко, и си помисли: „Трябва да му предложа нещо.“ Замълча за момент. Бе обещал обратното на дъщерите си и не одобряваше сгодяването на малки деца; при все това се чу да казва: — Бих желал да ти предложа Сунаоми и най-малката ми дъщеря — Мики, да бъдат сгодени, когато навършат пълнолетие.
	— Това е голяма чест — Зенко не звучеше особено очарован от това предложение, макар че думите му говореха за обратното. — Ще обсъдя безкрайната ви щедрост със съпругата си, когато получим официалните документи с всички подробности, които следват от това предложение — какви имения ще получат, къде се предполага да живеят и прочие.
	— Разбира се — заяви Такео, докато си казваше наум: „И аз трябва да го обсъдя със съпругата си.“ — И двамата все още са твърде малки. Има достатъчно време — „Поне предложението е направено. Сега не може да претендира, че съм го оскърбил.“
	Скоро след това дойдоха Шигеко, Хироши и братята Мийоши, при което обсъжданията се насочиха към военната отбрана на Западната провинция и търговията с чуждоземците. Такео спомена огледалото, питайки небрежно дали в Кумамото могат да се купят и други такива предмети.
	— Може би — отвърна Зенко уклончиво. — Внасят ги през Хофу, предполагам. Жените обожават подобни новости. Мисля, че съпругата ми получи няколко като дарове…
	— Има ли чуждоземци в Кумамото?
	— Разбира се, че не!
	Зенко бе донесъл сведения и отчет за всички свои дейности — за изкованите оръжия, за закупената селитра; всичко изглеждаше в пълен порядък и той отново тържествено заяви своята вярност и преданост. Такео нямаше друг изход, освен да приеме сведенията като достоверни и заявеното отношение като искрено. Каза няколко думи за предложената визита при императора, убеден, че Коно вече я е обсъдил със Зенко; подчерта мирния й характер и уведоми Зенко, че ще го придружават Хироши и Шигеко.
	— А владетелят Мийоши? — попита той, отправяйки поглед към Кахей. — Къде ще е догодина?
	— Кахей ще остане в Трите провинции — отвърна Такео. — Но ще се премести в Инуяма до благополучното ми завръщане. Гемба идва с нас в Мияко.
	Никой не спомена, че преобладаващата част от армията на Средната провинция щеше да бъде съсредоточена на източната граница под командването на Мийоши Кахей, но това нямаше как да остане скрито от Зенко. За момент Такео си помисли колко опасно би било да остави Средната провинция без отбрана… макар че бе почти невъзможно Ямагата и Хаги да бъдат превзети чрез обсада, а и те нямаше да бъдат незащитени. При евентуално нападение Каеде щеше да отговаря за удържането на позициите в Хаги, а синовете и съпругата на Кахей щяха да сторят същото в Ямагата.
	Продължиха да разговарят до късно вечерта, когато им сервираха храна и вино. На сбогуване Зенко се обърна към Такео:
	— Има още нещо, което трябва да обсъдим. Нека излезем на верандата? Бих желал да говорим насаме.
	— Разбира се — съгласи се Такео любезно.
	Отново валеше, а вятърът бе студен. Той беше уморен и копнееше за сън. Застанаха под заслона на капещите стрехи.
	Зенко подхвана:
	— Отнася се за фамилията Муто. Моето впечатление е, че мнозина в рода ми навсякъде из Трите провинции… при цялото им уважение към майка ми и към вас чувстват, че… как да се изразя… е зле, а и нередно да имат за господар жена. Смятат ме за най-възрастния роднина от мъжки пол на Кенджи и по тази причина и за негов наследник — той изгледа Такео. — Не искам да ви оскърбявам, но хората знаят за съществуването на внука на Кенджи, момчето на Юки. Шушукат, че той щял да бъде наследникът. Това би било доста разумен ход, за да ме наложите бързо като глава на фамилията — подобна стъпка би пресякла шушукането и би успокоила онези, които подкрепят традицията — на устните му за кратко заигра самодоволна усмивка: — Момчето е безспорен наследник на Кикута. По-добре да го държим далеч от Муто.
	— Никой не знае дали е жив, камо ли къде се намира — заяви Такео, изоставил всякаква престорена вежливост.
	— Напротив, мисля, че се знае — прошепна Зенко и забелязвайки гневната реакция на Такео, добави: — Само се опитвам да помогна на владетеля Отори в това трудно положение.
	„Ако не беше мой баджанак, ако не беше син на Шизука, щях да му заповядам да сложи край на живота си! Трябва да го направя. Не мога да му имам доверие. Трябва да го сторя сега, докато е в Маруяма и е под мое разпореждане.“ Такео остана безмълвен, докато противоречивите мисли бушуваха в съзнанието му. Накрая заяви, полагайки усилия да не звучи рязко:
	— Зенко, съветвам те да не ме притискаш повече. Притежаваш обширни имения, синове, красива жена. Предложих ти още по-здрав съюз с моето семейство, скрепен с брак. Ценя нашето приятелство, уважавам те много, но няма да ти позволя да ми се противопоставяш…
	— Владетелю Отори! — възкликна Зенко в знак на протест.
	— Нито да подпалиш гражданска война в страната ни. Положил си клетва за вярност към мен; дължиш ми живота си. Защо трябва непрестанно да го повтарям? Омръзна ми. За последен път те съветвам да се върнеш в Кумамото и да се радваш на живота си, който дължиш на мен. Иначе ще поискам от теб да го прекъснеш!
	— Значи няма да размислите над идеята ми за наследството на Муто?
	— Настоявам да подкрепиш майка си като глава на фамилията и да й се подчиняваш. И бездруго ти винаги си избирал пътя на воина… сега не разбирам защо се месиш в делата на Племето!
	Зенко бе вече също разгневен, но за разлика от него не успя да прикрие чувствата си.
	— Аз съм отгледан от Племето. И съм Муто, колкото и Таку.
	— Само когато съзираш някаква политическа изгода от това! Не си мисли, че ще продължаваш необезпокояван да подриваш властта ми. Не забравяй нито за миг, че държа синовете ти като гаранция за верността ти — за първи път Такео отправи директна заплаха по отношение на момчетата. „Дано Просветленият ме опази от участта да изпълня тази заплаха“, каза си той. Макар че Зенко със сигурност не би рискувал живота на синовете си.
	— Всичките ми предложения целят единствено просперитета на страната ни и укрепването на владетеля Отори — заяви Зенко. — Съжалявам за думите си. Моля, забравете ги!
	Когато се върнаха в стаята, и двамата автоматично заговориха по друг начин, за да изиграят ролите си докрай. Помещението за аудиенции, украсено със златни релефи по колоните и гредите и изпълнено с васали в бляскави роби, се бе превърнало в сцена. Прикривайки гнева си един към друг, двамата се сбогуваха с ледена вежливост. Заминаването на Зенко от Маруяма бе планирано за следващия ден. Такео щеше да потегли на следващия ден.
	— И ти ще останеш сама в своето владение — каза той на Шигеко, преди да се оттеглят.
	— Хироши ще бъде тук, за да ме съветва, поне до догодина — отвърна тя. — Но, татко, какво се е случило с теб снощи?
	— Не бива да имам тайни от теб. Само че не искам да безпокоя майка ти в този момент, тъй че внимавай тя да не научи — и той й разказа накратко за Мая, за обсебването и за последствията от него. Шигеко го изслуша мълчаливо, без да изрази нито изненада, нито ужас, поради което той изпита странна признателност към нея: — Мая ще прекара зимата в Хофу при Таку — завърши той.
	— Значи ще поддържаме връзка с тях. И ще наблюдаваме внимателно Зенко. Не бива да се тревожиш твърде много, татко. По _Пътя на хоо_ често се сблъскваме с явления, подобни на това животинско обсебване. Гемба знае много за тях и ме е научил.
	— Смяташ ли, че Мая трябва да отиде в Тераяма?
	— Ще отиде, когато му дойде времето — каза Шигеко и после продължи с блага усмивка: — Всички духове търсят по-висшата сила, която може да ги контролира и да ги дари с покой.
	По гърба му пробягаха тръпки. Почувства дъщеря си странно непозната, тайнствена и мъдра. Внезапно си спомни сляпата старица, която бе изрекла пророчеството. Тя го бе назовала с водното му име и знаеше кой е. „Трябва да се върна там, помисли си. Ще отида на поклонение до планината догодина, след като ми се роди детето, след като приключа с визитата си в столицата.“
	Усети у Шигеко същата духовна мощ. Самият той се почувства разведрен, когато я прегърна и й пожела лека нощ.
	— Мисля, че трябва да кажеш на мама. Не бива да имаш тайни от нея. Разкажи й за Мая. Разкажи й всичко.
