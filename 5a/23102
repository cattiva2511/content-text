P>
	Кат някой заключеник с прекисел вид
	отправям аз взори с тъга към града.
	Обтегнал краката, на скоба превит,
	аз правя екскурзии пак с мисълта.

	Роят се в душата ми блен подир блен
	и спомени скъпи един подир друг,
	кат призраци бледи въртят се пред мен
	и шепнат: „За малко мръдни сал оттук!“

	Представям си днеска в престолния град
	какво е веселье, какви тържества!
	Какво става сутрин на шумний парад,
	как волно бих бродил кат всички сега!

	На музики, песни приятният шум
	в ушите ми сякаш и днеска звучи!
	Ах, тез деколтета, тоз облак парфюм,
	тез бузички пълни, тез светли очи!…

	По стройни редици от школна младеж,
	бродящи навсякъде с песни, с цветя,
	светец да си даже, пак поглед ще спреш
	и ще изкривиш, тъй… неволно уста!

	И най-непохватният в тоз весел ден
	и той не остава със празни ръце.
	Днес всяка е щедра и всеки засмен,
	днес рядко се среща студено сърце!…

	Кат някой заключеник с прекисел вид
	седя аз самотен на ниский креват!
	Ах, колко щастлив, ах, колко честит
	е всеки, що крачи из шумния град!
P$
