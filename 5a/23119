P>
D>
	На Алфредо и Чус
D$
	Те са от скрит пясък.

	Стъпките, които изгубваме като пресечем
	двусмислената пустиня на една дата
	или вътрешността
	на фотография в черно и бяло,
	от скрит пясък са,
	светлина, която ни следва,
	стара и от другата страна на настоящето.

	Ще е защото при някои случаи
	животът ни води
	до плътност,
	която е прекалено наша, за да ни принадлежи,
	или защото сме вода,
	или защото корабите на изразходваната светлина
	движат големите си платна
	в невъзможното море на спомена.

	Змиеобразно нагоре минават през ръцете ми
	следобедите и мачтите в търсене на своята история.

	В Лима съм, градът
	със сивия наранен въздух
	и бляскавите минали времена,
	сред старинни колониални жилища,
	в които живее мизерията,
	странна пустота на греди и гипсове,
	излизаща към прозореца,
	наблюдава крачките ни,
	както се наблюдава морето или безкрая
	и спира часовника на тъгата.

	Дори врявата на улицата пази
	ромон на отложени тайни.
	Има магазини и усмивки,
	енигматични погледи
	и ресторанти, останали без провизии,
	слънца с влажни лъчи,
	скромното злато на Перу
	или дъждовната емоция на планетата,
	превита под законите
	на новите войници на туризма.

	Но пред магазините,
	в които се успива дървесината
	със сухотата на изгнила лодка,
	не минавам аз,
	а лицето на детето,
	което кръстоса следобедите на Гранада
	с тъжното палто на шестдесетте години,
	наследник на снегове,
	в плашещата меланхолия
	на своите предци.

	Тези витрини на нищото
	живеят пълни с жълти риби,
	скрити пясъци
	в страна на храмове и камиони Пегас,
	на химни и жасмини,
	на мизерия, която известява развитието,
	по средата на пътя
	между горчивия край на една война
	и новия синтаксис на телевизорите.

	Машината на времето
	не се нуждае от повече. Четиридесет години
	и цветът на очите ми.

	Трудна самота е тази на света,
	защото движи крилата си
	в скъдния въздух на Историята,
	и, въпреки това, лети
	из удивената светлина на меланхолията ми.
P$
