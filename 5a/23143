P>
D>
	На Хусто Наваро и Хуан де Локса
D$
#	І

	Пречистен диамант, капризно фенерче,
	сладко изобилие от захар?
	Сняг без календар,
	мандало на въздуха,
	отделна бенка?
	Не. Коляното й е,
	слизаща от таксито, бавно.

#	ІІ

	Ненавиждам точното отражение на ръкавица от операционна
	на непромокаемия ти шлифер в пек. Междувременно, вървиш.
	Ако е вярно, че една уста изисква своя стратегия,
	аз съм тъмната страна на плана, необходимия
	запас неувереност при всяка анестезия.

#	ІІІ

	Поглъщаш един сладолед
	с леката страст на целувката.
	Ще започнеш ли да ме обичаш сега
	или поне да се преструваш, че ме презираш,
	my sin, my soul*,
	[* Мой грях, моя душа (англ.). — Б.пр.]
	Лолита,
	моята мента и моят орех цялата?
	Пъпката на езика ми става потръпване
	като те произнасям,
	пъстроцветно бръмбарче в моя живот,
	нацапала си си връхчето на ботуша,
	какво ще направиш, my girl*, сега,
	[* Мое момиче (англ.). — Б.пр.]
	освен да запалиш цигара.

#	ІV

	Игра с невидимо въже, обсипано със звънчета,
	твоят смях до-ре-ми-фа ще подскочи:
	ако не лъже пясъчният часовник на вечерта,
	ще си отидеш без мене в твоя си свят
	на пумпали, които никой не е спрял,
	и неначенати тестета карти.
	Не е ли вярно, че порокът ми с ягодови скули
	е като асото каро
	току да спечели партията?

#	V

	Полата й приличаше на малко знаме,
	развяно на два пъти
	на тръгване.
	Остави ухание — my charming little beast* —
	[* Мое чаровно зверче (англ.). — Б.пр.]
	на дъжд над парк
	в Ню Орлеанс. Каза ми:
	имаш ли една монета? Похарчих си всичко
	и ме чака един приятел в бърлогата си.
	Винаги има една Лолита в паметта,
	червейки си разсеяно устните,
	седнала в градината.
P$
