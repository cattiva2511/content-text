P>
	През гората гордо крачи
	малко весело юначе,
	хем си крачи, хем си пее,
	та гората чак люлее:

	— Где сте, горски зверове,
	тук юнакът ви зове,
	който е юнак роден,
	да излезе срещу мен!

	Чу го Заю, не дочу,
	на петичките си плю —
	тръни, суша и вода
	как прескочи — не видя.

	Вълци, язовци, лисици,
	буболечки, мишки, птици —
	всичко живо в гъсталака
	се изплаши от юнака.

	Само Меца от леса
	отговори на гласа:
	— Хей, ти мъничко юначе,
	с черно рунтаво калпаче

	зная, че не си ни враг
	щом без пушка идеш пак!
	Хей ти мъничко момче,
	с твойто весело гласче!

	Трепна черното калпаче,
	но нали си бе юначе,
	и момченцето в леса,
	пак подкара песента…
P$
