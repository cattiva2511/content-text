P>
	С бял цвят дърветата покрити
	и цъфнали цветя в лехите.

	Полъхва лек и ароматен
	ветрец априлски над земята.

	Нощта е тиха, топла, ясна —
	това е пролетта прекрасна!

	В небето хиляди звездици,
	край храма хиляди свещици.

	И храмът цял блести и свети
	и пълен е с народ несметен.

	Великденска нощ богомолна!
	Душа радостна и волна

	забравя грижи и умора
	и вдига се в небето горе,

	където Бог всеблаг царува
	и всекиму добро дарува,

	и в хор камбанен звън и песен
	кънтят, звънят — Христос възкресе!
P$
