P>
	Отлетяха птиците на юг
	и горите жалят притаени.
	Жълти листи рони всеки бук,
	само боровете са зелени.
	Вехне свежата трева,
	слънцето минава ниско-ниско,
	а небето с мека синева
	е така отворено и близко!
	Аз обичам тая светлина
	на спокойната златиста есен,
	топлата дълбока тишина,
	птиците с далечната им песен.
	Аз обичам в есен да вървя
	през полето, рано разорано,
	и да гледам в чиста синева,
	как издига върхове Балкана.
	Нека птиците летят на юг,
	с тях не искам в полет да замина.
	Аз завинаги оставам тук,
	с тебе, златна майчице родино!
P$
