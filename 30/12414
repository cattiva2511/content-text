	Дошла пролет. Лозари тръгнали да режат лозята. Повикали и коса да помага.
	— Хайде, косе, да режем лозята!
	— Сега не мога! — рекъл той. — Сега си правя гнезденце.
	Дошло време лозето да се прекопае. Лозарите пак повикали на помощ косето, а то им отвърнало:
	— Не мога. Сега мътя яйчицата си, трябва да ги топля, че да ги излюпя. Работа имам много.
	Дошло време за връзване, косето пак не пожелало да помогне.
	— Хайде, косе, да връзваме!
	— Не мога — отвърнал косът. — Малки са ми пиленцата.
	Узряло гроздето. Тръгнали лозарите да го берат.
	— Хайде, косе, да берем грозде! — извикали му берачите на шега.
	— Ей сега, ей-сега! — радостно извикал косът — Чакайте да повикам и малките да помагат!
	Ала лозарите му рекли:
	— Почакай, косе, почакай! Който не работи, не трябва да яде.
