P>
	Навън е лято, но на кой му пука?!
	Това, братле — уви — е само вън.
	Светът е мъничък. Светът е тука,
	в две стаи, баня и легло — за сън.

	Зове морето, но на кой му пука?!
	Далечно е проклетото море.
	Светът е мъничък. Светът е тука,
	притулен ловко зад едно резе.

	Кипи животът, но на кой му пука?!
	В реален свят, за другите кипи.
	Моят малък, тъжен свят е тука,
	далече от щастливите тълпи.

	На мен ми пука! О, на мен ми пука!
	Лъжа е, че съм сляп и оглушал.
	На улицата бих живял, не тука,
	сред грозната, погубваща печал

	на този мой кошмарен свят-прокоба,
	отнемащ всяка жажда за живот.
	Той кара ме да пожелая гроба —
	последния, най-земния имот.
@@	1998 г.
@@	Добрич
P$
