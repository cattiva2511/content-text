P>
	Мъгла и дъжд… Сърдито люшка
	горнякът празните гнезда
	и гасне късна теменужка
	сама-самичка на рида.

	Потръпват буки светлокори,
	мълчи долът — и пуст, и глух, —
	а ти безстрашно цвят разтвори,
	кърпикожух, кърпикожух!

	А ти усмихнат заоглежда
	небето, жълтите листа,
	изпълнен с ласкава надежда
	и с тиха, мила доброта!

	Ще светне скреж в леса усоен,
	ще те посипе снежен пух,
	а ти нетрепващ, ти спокоен
	изправяш цвят, кърпикожух!

	На дъб и ручей с обич кимаш,
	на облаци и ветрове,
	макар че малко време имаш —
	почти броени часове.

	Не те тревожи северняка,
	не стряскат бури твоя слух
	и светло е от тебе в мрака,
	кърпикожух, кърпикожух!
P$
