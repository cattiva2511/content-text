	Една жена подкарала козите си да ги пасе в гората, защото сметнала, че е дошла пролетта. Видели я останалите селяни и рекли:
	— Къде си тръгнала, мари жено. Сега е Марта, рано е още.
	— Аз жена и Марта жена — отвърнала жената и продължила.
	Чула Марта, разлютила се. Помолила Малък Сечко: „Братко, дай ми три дни от твойте назаем!“
	Дал й Малък Сечко три дни. Марта се разфучала, задухала, посипала сняг и измразила всичко. Три дни не престанала, а на онази жена замръзнала и кобилицата, и козите, и самата тя станала на камък.
	Сега в гората има такъв камък, викат му Баба. Отзад тече вода, ала хората от смях не могат да пият.
