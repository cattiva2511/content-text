P>
	Хей, кукурякът
	сбира пчелите.
	Кукери чакат
	в хълмите скрити.

	С клоните бели
	трепва филизът.
	В миг пощурели
	кукери слизат.

	Звън, чакан вече,
	в чанове впримчен,
	еква далече
	с гърмол пиринчен.

	Свири кларнетът.
	Огън див бляска.
	В тъмното светят
	маска до маска.

	Кукер за вести
	порти удари.
	Носят невести
	китки и дари.

	Земен лъч блесне,
	връща го сводът.
	С обредни песни
	кукери бродят.
P$
