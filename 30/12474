P>
	Боже, колко надежди угасваха,
	докато отмятах годините…
	други мъждиво, бледо проблясваха
	и изгаряха бързо в руините

	на моето Вчера, на моето Беше,
	а него всъщност го няма.
	Градено с години, за миг се рушеше:
	разбирах — било е измама.

	В душата ми отваряха се рани
	от претърпени загуби, от крах,
	от допира на безразлични длани,
	от оня стар атавистичен страх…

	Понякога в илюзии се вкопчвах,
	красиви, но илюзии, уви!
	Нещо зарязвах, нещо започвах…
	идоли издигах и руших.

	Старите представи за света
	разкъсвах и със други ги заменях.
	Кое бе явно и кое мечта?
	Докато търсех, себе си променях.

	Изграждах се отново и болеше,
	защото се разделях със мечти,
	защото старото — познато — се рушеше
	заключваха се неотворени врати.

	Разделях се със моята си същност,
	а нова колко трудно се гради,
	когато питаш се: „Не е ли късно,
	не са ли пристан старите следи?“

	Но днес съм друг и, претърпял промяна,
	разбрах, че в пътя ме подкрепя Бог,
	че не остава мисъл неживяна
	и себе си да сбъднеш няма срок.
@@	4.1.2007 г.
@@	Добрич
P$
