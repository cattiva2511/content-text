P>
	През градини лют и гневен бяга
	Севернякът с дългата тояга.

	Севернякът с калните цървули
	де какво застигне, бий и брули.

	Свърна там във белите тополи,
	дето връх в небето са заболи —

	стволи бие, златни листи рони,
	златни листи от сребърните клони.

	И остаха белите тополи,
	и остаха, бедничките, голи.

	Ей го после гневно пък забрули
	сгушените зад копата дюли

	и доде гневът му се насити,
	станаха на циганки, горките.

	Свела се е като мъченица
	там сред двора старата черница,

	а до нея клонестата круша
	тихите й жалби мълком слуша —

	слуша и се в празно гняздо люлка,
	като майка, като скръбна булка.
P$
