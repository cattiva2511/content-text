P>
	Помниш ли, как някога си тръгна?
	Помниш ли, как слънцето потъна
	в своя кървав ореол,
	величествено и безчувствено?
	Гледахме го изумени и потресени —
	сякаш любовта потъваше,
	отнесена
	от нашето бляскаво Вчера,
	оставяйки ни в мрачното Утре.
	Вярвах, че никога няма да съмне
	и ще е страшно без теб във тъмното,
	в ада на моите чувства,
	в затвора на болката.

	Чаках те в спомени и сънища.
	Търсих еднопосочни пътища,
	които да ме отведат при теб,
	без връщане.

	А душата ми се късаше
	на хиляди парчета
	и никой не успя да я закърпи.
	Тя молеше за твоето присъствие.
	Искаше гласа ти,
	ръцете ти,
	косите ти,
	очите ти.
	Стъпките ти искаше да чуе:
	искаше със тях да дойде утрото,
	но после свикна да живее
	в мрак
	и да понася безразлично болката.

	* * *

	Е, върна се и молиш да простя.
	Отдавна ти простих,
	но не забравих как
	слънцето потъна…
	Сега не знам,
	след толкова години мрак,
	дали отново някога ще съмне.
@@	2000 г.
P$
