P>
	Бих се радвал дете да съм днес —
	малък палавник с шапка от вестник.
	Щях да бъда богат като Крез,
	а животът ми — толкова лесен.

	Щях да виждам нещата така,
	както само на мен ми се иска.
	Всичко щеше да бъде игра
	от вълшебния свят на Алиса.

	А проблемите в днешния ден,
	ще са части от приказка страшна.
	Друг ще мисли за тях вместо мен
	и за другите те ще са важни.

	Бих се върнал години назад,
	за да бъда безгрижен и весел.
	Потопен в илюзорния свят,
	който времето бързо отнесе.
@@	1996 г.
@@	Добрич
P$
