P>
	Ето ги ружите, ружите росни.
	Всяка — с гердан от сребро.
	Вятъра весело щом ги докосне,
	люшват край мене хоро.

	Свирят им с медени свирки пчелите,
	тежки от златния прах,
	и пеперудите, слезли в тревите,
	кърпи размахват край тях.

	Ето ги ружите — в кръг наловени,
	с румени, с бели страни.
	Сякаш момичета махат край мене:
	— Тичай! До нас се хвани! —
	Махат ми с китки моми и свирачи:
	— Тичай! Хвани се до нас! —
	Слънцето лепне по мойте клепачи.
	Тичам към ружите аз.
P$
