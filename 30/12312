P>
	Сред малката тиха полянка,
	на завет до ниско дръвче,
	кокиче красиво подаде
	бяло цветче.

	Засмя му се златното слънце
	и топъл южняк прелетя —
	то плесна с ръчички зелени
	и разцъфтя.


	Но кацна врабче на дръвчето
	и каза: — Не те ли е страх?
	Не знаеш ти бурите люти,
	преспите, ах!

	Кокичето весело кимна
	и рече: — Не бой се врабче!
	Ех, ужким ти някога беше
	храбро момче!

	Щом аз съм на припек излязло,
	щом духа южнякът цял ден,
	тогава и топлата пролет
	иде след мен!

	Подскочи от радост врабчето,
	да хвръкне дори не успя,
	разтвори то мъничка човка
	и се разпя…

	И вятъра хукна надолу,
	разнесе навред по света
	щастливата песен
	за пролетта.

	А там — на полянката малка —
	до младото ниско дръвче
	кокичето люшкаше леко
	бяло цветче.
P$
