	— Благодаря, аз ще пийна още коняк — каза Лин Крег.
	Прислужницата, която сервираше чая, многозначително погледна Меф.
	Той сви рамене.
	— Защо пиете толкова много, Лин? Във вашето положение…
	— В моето положение една чашка повече или по-малко нищо няма да промени. Вчера ме прегледа Уитроу.
	— Вече можем и сами да се оправим, Мери — каза Меф. — Оставете ни коняка и кейка.
	Той изчака да излезе прислужницата от стаята.
	— И какво ви каза Уитроу?
	— Каквото казва лекар в подобни случаи на пациента. Вие ще пийнете ли? — Крег протегна ръка към бутилката.
	— На мен налейте съвсем малко — каза Меф.
	Няколко минути той въртеше мълчаливо чашата в пръстите си.
	— Лин, знаете, че е извънредно трудно да се подберат подходящите за случая утешителни думи. Пък и не винаги са нужни, особено на човек като вас. И все пак разберете ме правилно… Нали и в подобни случаи винаги остава някаква надежда…
	— Не е нужно, Езра — прекъсна го Крег. — Не разбирам какъв е този стремеж у приятелите да прибавят към физическите ти страдания и мъчението на надеждата.
	— Добре, да не говорим повече за това.
	— Вие знаете, Езра — рече Крег, — че животът ми не е бил лек, но ако бих могъл да върна един-единствен момент от миналото…
	— Оная история ли имате пред вид?
	Крег кимна.
	— Никога не сте ми разказвали за нея, Лин. Знам само, че…
	— Стараех се да я забравя. За съжаление, не можем да се разпореждаме със спомените.
	— Май се беше случило в планината, нали?
	— Да, в Пенфилд. Точно преди четиридесет години. Утре се навършват четиридесет години от сватбата ни и от моето овдовяване. — Той отпи голяма глътка. — Всъщност аз бях женен само пет минути.
	— И мислите, че ако имате възможност да върнете тия пет минути?…
	— Да си призная, постоянно мисля за това. Измъчва ме мисълта, че тогава аз… с една дума, не се държах, както трябва. Имаше възможност, но аз…
	— Винаги така ни се струва — каза Меф.
	— Може би. Но този случай е по-особен. В момента, когато Ингрид загуби равновесие, ми беше съвсем ясно, че тя ще полети в пропастта. Аз съм достатъчно добър в завоите при спукането и можех…
	— Глупости! — възрази Меф. — Цялата тази картина сте измислили после. Такава е човешката психика. Ние неизбежно…
	— Не, Езра. Просто тогава за миг ме обзе някакво вцепенение. Странно фаталистично предчувствие, че бедата е неизбежна, и сега съм готов да продам душата си на дявола за този един миг. Така ясно си представям какво е трябвало тогава да направя!
	Меф отиде до камината и застана с гръб към огъня.
	— Много съжалявам, Лин — каза той след дълга пауза. — По всички канони би трябвало сега да ви отведа в лабораторията, да ви настаня в машината на времето и да ви отправя в миналото. За съжаление, така става само във фантастичните разкази. Бързеят на времето е необратим, но дори и самият дявол да ви прехвърлеше в миналото, всички събития във вашата нова система на отчитане биха били строго детерминирани от несъществуващото още бъдеще. Примката на времето, както и да си я представяме, е все пак примка. Надявам се, че ме разбрахте?
	— Разбрах — усмихна се тъжно Крег. — Наскоро прочетох един разказ. Човек попада в далечното минало и смачква там пеперуда и от това всичко се е изменило в бъдещето: политическият строй, правописът и още много неща. Това ли имахте пред вид?
	— Приблизително, макар че фантастите винаги са склонни да преувеличават. Причинно-следствените връзки могат да бъдат различно локализирани в пространството и във времето. Трудно е да си представим какви биха били последствията, ако Наполеон бе умрял като бебе, но, вярвайте ми, Лин, ако вашата далечна прародителка си беше избрала друг съпруг, светът, в който живеем, едва ли би се изменил.
	— Благодаря ви! — каза Крег. — И това ли е всичко, което може да ми каже философът и най-добрият физик на Дономага Езра Меф?
	Меф разтвори ръце:
	— Преувеличавате възможностите на науката, Лин, особено що се отнася до времето. Колкото повече навлизаме в природата му, толкова по-объркани и противоречиви представи добиваме за него. Дори теорията на относителността…
	— Ясно — каза Крег, — виждам, че наистина е по-добре да имам работа със Сатаната, отколкото с вашего брата. Няма повече да ви досаждам.
	— Ще ви поизпратя — каза Меф.
	— Не е нужно, на две крачки съм. За двадесет години така изучих пътя, че мога да го извървя със затворени очи. Лека нощ!
	— Лека нощ — отвърна Меф.

	* * *

	Крег дълго не можа да улучи дупката на ключалката. Доста залиташе. Телефонът вътре звънеше непрестанно.
	Най-сетне отключи вратата и в тъмнината отиде до апарата.
	— Слушам.
	— Ало, Лин! Обажда се Меф. Всичко наред ли е?
	— Наред.
	— Лягайте да спите. Вече е дванайсет часът.
	— Тъкмо време да си продам душата на дявола!
	— Добре, стига да не е евтино. — Меф сложи слушалката.
	— На вашите услуги, доктор Крег.
	Лин запали лампата на бюрото. В креслото до библиотеката седеше непознат човек в тъмен костюм, прилепнал по мършавата му фигура, и с наметната на раменете черна пелерина.
	— На вашите услуги, доктор Крег — повтори непознатият.
	— Извинете — смутено каза Крег, — но ми се струва…
	— Че от една литературна щампа попадате на друга? Нали така? — усмихна се посетителят. — За съжаление извън тези щампи проблемът за пътуване във времето е неразрешим. Или машина на времето, или… аз. И така, с какво мога да ви бъда полезен?
	Крег седна в креслото и си потърка челото.
	— Не се безпокойте, аз не съм призрак — каза гостът, като метна крак връз крак.
	— Да, но…
	— Ах, това ли? — Той посочи лакираните си по контешки копита, подаващи се от панталоните. — Това да не ви смущава. Мода от отдавна минали времена. Много по-удобни и елегантни са от обувките.
	Крег неволно хвърли поглед на пелерината, прикриваща гърба на непознатия.
	— Това ли било! — намръщи се гостът и свали пелерината. — Всъщност немият ви въпрос ми е напълно понятен, като се има пред вид нелепостите, които са разправяли за нас поповете в продължение на векове. Аз разбирам, скъпи докторе, че постановката за експеримент от подобен род е твърде примитивна и неуместна, но щом аз… тоест исках да кажа, че щом вие… с една дума, ако такъв експеримент би бил допустим от етична гледна точка, щяхте със собствените си очи да се убедите, че нямам и помен от опашка. Всичко е нагла клевета!
	— Кой сте вие? — попита Крег.
	Гостът отново седна.
	— Човек като вас — рече той, като намяташе пелерината си. — Чували ли сте за цикличното развитие на всичко съществуващо?
	— Чувал съм. Развитие по спирала.
	— Нека бъде по спирала — съгласи се гостът, — това не променя нещата. И така ние с вас се намираме на различни стъпала на спиралата. Аз съм представител на цивилизация, предшествувала вашата. И постиженията на нашата наука: лично безсмъртие, способност да се управлява времето, някои трикове с трансформацията — неизбежно пораждаха в невежите умове на хората от вашия цикъл суеверни представи за нечиста сила. Затова малцината оцелели до днес представители на нашата ера предпочитат да не афишират своето съществуване.
	— Глупости! — рече Крег. — Това не може да бъде!
	— Ами ако на моето място седеше сега пришълец от Космоса — попита гостът, — щяхте ли да повярвате в реалността на посещението му?
	— Не знам, навярно по` бих повярвал, но пришълецът от Космоса не би се опитвал да купи душата ми.
	— Пфу! — На лицето на непознатия се изписа погнуса. — Нима вярвате в тия приказки?! Мога ли аз — представител на войнствуващия атеизъм, плашило за всички църковници — да се занимавам с подобни мистификации?
	— Защо сте тогава тук? — попита Крег.
	— От чисто научен интерес. Занимавам се с проблема за пренасяне във времето и не мога без съгласието на обекта…
	— Наистина ли? — Крег скочи, като за малко не събори креслото. — Бихте ли могли да ме върнете назад във времето преди четиридесет години?!
	Непознатият сви рамене.
	— А защо да не мога? Наистина с известни ограничения. Детерминизмът на причинно-следствените връзки…
	— Вече го чух днес — прекъсна го Крег.
	— Знам — усмихна се гостът. — И така, готов ли сте?
	— Готов!
	— Отлично! — Той свали от ръката часовника си. — Точно четиридесет години назад?
	Крег кимна.
	— Добре! — Той премести стрелките и го сложи на ръката на Лин. — В момента, когато поискате да започне трансформацията, натиснете това копче.
	Крег погледна циферблата, изписан с непонятни знаци.
	— Това какво е?
	— Не знам как най-добре да ви обясня — обърка се непознатият. — На човек суеверен бих казал, че е вълшебен часовник, за физика по-подходящ би бил терминът генератор на поле с отрицателна вероятност, макар че пак не би разбрал що за поле е това, но за вас, доктор Крег, това е без значение. Важно е, че механизмът, който е на ръката ви, е средство да ви пренесе в миналото. Надявам се, че обяснението ви удовлетворява?
	— Да — не много уверено отвърна Крег.
	— Преди да ви напусна — каза гостът, — необходимо е да ви предупредя за три съществени обстоятелства: първо, при цялото ми дълбоко уважение към литературните паметници, не мога да не отбележа някои груби неточности, допуснати от господин Гьоте. Подмладеният с моя помощ Фауст не е могъл да запази жизнения си опит на старец, за което впрочем свидетелствува и нелепото му поведение в цялата оная история. В нашия експеримент, щом се подмладите с четиридесет години, вие ще се лишите от всичките знания, които сте придобили през това време. Ако все пак искате нещо да запазите в паметта си, мислете за него по време на трансформацията. Второ, вероятно знаете, че физическо тяло не може едновременно да се намира на различни места. Затова пристъпете към трансформацията в оная точка на пространството, в която сте се намирали по същото време преди четиридесет години. Иначе не отговарям за последиците. Разбрахте ли ме напълно?
	Крег кимна.
	— И на края нещо пак за причинно-следствените връзки. Макар че отново ще попаднете в старата ситуация, можете да се държите по-иначе в сравнение с първия път. Обаче до какво ще доведе това, предварително не може да се каже. В случая са възможни… ъ-ъ-ъ… различни варианти, определяни от степента на пространствено-временната локалност на все същите връзки. Впрочем вие го знаете. Сетне… — Той направи нисък поклон. — Ах, дявол да го вземе! Аз май съм понацапал тук с копитата си! Това, знаете ли, е едно от неудобствата…
	— Дреболия! — рече Крег.
	— Моля великодушно да ме извините. Сега ще изчезна. Боя се, че ще трябва след това да проветрите. Горивото ми е от сяра. За съжаление, съвременната химия не може да предложи засега нищо друго за трансформацията. Желая ви успех!
	Крег изчака да се разнесе жълтеникавият облак дим и позвъни по телефона:
	— Таксиметровият парк ли е? Моля изпратете ми една кола. Улица „Грено“, номер три. Не, за извън града. Трябва спешно да замина за Пенфилд.

	* * *

	— Навлизаме в Пенфилд — рече шофьорът.
	Крег отвори очи.
	_Това не беше онзи Пенфилд._ Ярко осветени прозорци на многоетажни здания се мяркаха от двете страни на улицата.
	— В хотела ли да ви закарам?
	— Да. Познавате ли добре града?
	Шофьорът с удивление го погледна:
	— И още как! От много години вече карам насам скиори. От всички зимни курорти…
	— А да помните случайно къде живееше свещеникът? Малка къщичка, горе на хълма.
	— Умря — каза шофьорът. — Близо пет години вече откакто го погребаха. Сега има друг свещеник, той живее в града, до църквата. И при него ми се е случвало да карам хора… По всякакви дела — добави той, като помълча.
	— Бих искал да пообиколя града — рече Крег.
	— Може — съгласи се шофьорът.
	Крег гледаше през прозорчето. _Не, това беше решително друг Пенфилд._
	— Ето я и въжената станция — каза шофьорът. — Сега повечето предпочитат да се изкачват догоре с лифта. Времената се менят, дори и ски-спортът…
	— Достатъчно, откарайте ме в хотела — прекъсна го Крег.
	Мярна се старинното здание на кметството. Стрелките на часовника на кулата показваха два часа.
	Крег позна мястото. Ей сега, вляво, трябва да е хотелът.
	— Пристигнахме — рече шофьорът, като спря колата.
	— Това не е същият хотел.
	— Друг няма тук.
	— По-рано имаше — каза Крег, като оглеждаше зданието.
	— Имаше дървена постройка, а после на нейно място построиха този хотел.
	— Сигурен ли сте?
	Шофьорът сви рамене:
	— Ама защо мислите, че ви лъжа?
	— Добре — каза Крег, — можете да се връщате, аз ще остана тук.
	Той стъпи на тротоара.
	— Приятно пързаляне! — рече шофьорът, като пъхаше парите в джоба си. — Снегът сега е превъзходен. Ако имате нужда от хубави ски, съветвам ви…
	— Стига! — Крег със злоба хлопна вратичката.
	… В празния хол дежурната дремеше на рецепцията.
	— Искам стая на втория етаж с изглед към площада — каза Крег.
	— Дълго ли ще останете?
	— Не знам. Може би… — Крег се запъна. — Може би няколко дена.
	— Ще се пързаляте на ски ли?
	— Какво значение има? — раздразнено попита той.
	Дежурната се усмихна:
	— Никакво, разбира се. Попълнете, моля, формуляра. — Тя му подаде бланка, на която Крег написа името си и адреса.
	— Това ли е всичко?
	— Да. Елате да ви покажа стаята. Къде е багажът ви?
	— Утре ще го получа.
	Изкачиха се на втория етаж. Дежурната взе от таблото ключа и отключи стаята.
	— Заповядайте.
	Крег отиде до прозореца. _Зданието на кметството се виждаше малко по-вляво, отколкото би следвало._
	— Тази стая не ми харесва. А другата до нея?
	— Стаята до нея е свободна, но там още не е почистено. Освободиха я късно.
	— Няма значение.
	— Да, но камериерката си отиде.
	— Казах, че това няма значение!
	— Добре — въздъхна дежурната, — щом настоявате, сега ще сменя бельото.
	Като че ли беше същата стая, но креватът тогава стоеше до другата стена.
	Крег почака дежурната да постеле чаршафите.
	— Благодаря! Нищо повече не ми трябва. Веднага ще си легна.
	— Лека нощ! Да ви събудя ли утре сутринта?
	— Сутринта? — Изглежда, той не разбра въпроса. — Ах, сутринта! Както искате, това няма значение.
	Дежурната си подсвирна и излезе от стаята.
	Крег дръпна завесите, премести леглото на отсрещната страна и като угаси светлината, взе да се съблича.
	Лежа дълго загледан в шарките на тапетите, докато луната не огря главата му. Тогава стисна очи и натисна копчето на часовника…

	* * *

	„Ако искате да запазите нещо в паметта си, мислете за него по време на трансформацията.“
	_… Заобикаляйки пъна, тя рязко сви наляво и загуби равновесие. Когато прехвърли тежестта на тялото си върху втората ска, тя извика, пропастта беше само на няколко метра. Тя разбра, че няма да успее да намали скоростта, и падна на лявата си страна. Големият снежен пласт под нея почна бавно да се свлича…_
	Крег се събуди със странна тежест в главата. Лъчите на утринното слънце огряваха очите му, проникваха през затворените клепачи. Обърна се настрана, като се мъчеше да си спомни какво се бе случило вчера.
	Май вчера с Ингрид се пързаляха до два часа през нощта на лунна светлина. После в хола тя каза… Ах, дявол да го вземе! Крег скочи и припряно взе да навлича неизсъхналия напълно пуловер. Да се успи в такъв ден!
	Спускайки се по стълбата, той за малко не събори изкачващата се нагоре управителка с колосано боне и ослепително бяла престилчица.
	— Побързайте, господин Крег! — На лицето й се изписа добродушно-хитро изражение. — Госпожицата отдавна ви чака. Гледайте да не…
	Крег с два скока се справи с останалите стъпала.
	— Ингрид!
	— А моят съвет е: до сватбата не го целувай! — изтананика Ингрид, оправяйки си прическата. — По-добре сядайте да закусвате. Да си призная, бях почнала вече да мисля, че сте се разкаяли за безразсъдството си и сте офейкали в града, изоставяйки измамената Маргарита.
	_… Когато прехвърли тежестта на тялото си върху втората ска, тя извика…_
	— Не мога да проумея как съм се успал — каза той, като бъркаше кафето си. — Обикновено ставам толкова рано.
	— Да не сте нещо болен?
	— Н-н-не.
	— Съжаления за загубената свобода?
	— Какво говорите, Ингрид!
	— Тогава смажете и моите ски. Ще се изкачим с лифта, а ще се спуснем…
	— Не!! — Крег разля кафето върху покривката. — Не бива да се спускаме със ските!
	— Какво става с вас, Лин?! — запита Ингрид, като почистваше опръсканата си с кафе рокля. — Трябва наистина да сте болен. Откога…?
	— Там… — Той закри с ръце очите си.
	_… Заобикаляйки пъна, тя рязко сви наляво и загуби равновесие…_
	— Там… има пънове! Боя се… Ингрид! Умолявам ви, нека се върнем по пътя. Можем да се спуснем и с лифта.
	Ингрид се нацупи.
	— Странно, вчера не се бояхте от никакви пънове — каза тя и стана. — Дори снощи не се бояхте. Изобщо днес се държите някак странно. Още не е късно…
	— Ингрид!
	— Престанете, Лин. Нямам никакво желание да се мъкна три километра пеш подръка с добродетелния си и страхлив съпруг или да стана за посмешище на всички, спускайки се с лифта. Отивам да се преоблека. Имате на разположение десет минути да размислите. Ако наистина го правите против волята си, има още възможност…
	— Добре — каза Крег, — сега ще смажа вашите ски…

	* * *

	— … Съгласен ли сте да вземете за съпруга тази жена?
	_… Пропастта беше само на няколко метра. Тя разбра, че няма да успее да намали скоростта, и падна на лявата си страна…_
	— Да.
	— А вие съгласна ли сте да вземете за съпруг този мъж?
	— Съгласна съм.
	— Разпишете се…
	Церемонията свърши.
	— Е? — закачвайки ските си, Ингрид погледна към Крег. В очите й имаше предизвикателство. — Готов ли сте?
	Крег кимна.
	— Да тръгваме!
	Ингрид се засили с щеките и се понесе напред…
	На Крег му се струваше, че веднъж вече е сънувал всичко това: и сивкавобелия сняг, и фонтаните от пръски, изскачащи от ските на Ингрид при завоите, и червения, развяваш се от вятъра шарф, и яркото, заслепяващо очите слънце.
	Отпред самотно стърчеше стар бор. Ингрид се стрелна край него. _Нататък в снега трябваше да е пънът._
	_… Заобикаляйки пъна, тя рязко сви наляво и загуби равновесие._
	Ингрид навлезе в десния завой. В десния! Крег отдъхна с облекчение.
	— Няма чак толкова пънове — подвикна тя и рязко зави наляво. — Страховете ви… — Обръщайки се да погледне спускащия се след нея Крег, тя загуби равновесие. Дясната ска се вирна нагоре.
	Крег приклекна и отблъсвайки се с всички сили с щеките, се стрелна надолу да й пресече пътя.
	Сблъскаха се на няколко метра от пропастта.
	Падайки в пропастта, той чу пронизителния вик на Ингрид. После целият свят потъна в непоносимо ярка светлина.

	* * *

	— Ето ви вестника, доктор Меф — каза прислужницата.
	Езра Меф допи кафето си и си сложи очилата.
	Няколко минути с израз на отвращение преглеждаше съобщенията за събитията в Индокитай. После прочете набързо статията за новия метод при лечението на ревматизма и хвърли поглед на последната страница. Вниманието му привлече съобщение в черна рамка, напечатано с петит:
C>
	В стаята си в хотела в курорта Пенфилд е починал известният учен филолог, професор при държавния университет на Дономага, доктор Лин Крег. Нашата наука загуби…
C$
	Меф остави вестника и отиде в спалнята.
	— Не, Мери — каза той на прислужницата, — приберете това сако в гардероба, ще облека черния костюм.
	— Сутрин? — запита Мери.
	— Да, днес трябва да бъда в траур. Налага се да изпълня някои формалности.
	— Да не е починал някой ваш близък?
	— Лин Крег.
	— Бедният! — Мери извади от гардероба костюма. — Напоследък той изглеждаше много зле. А вие вчера дори не го изпратихте!
	— Починал е в Пенфилд — каза Меф. — Отишъл е май да се пързаля със ски.
	— Господи! На неговата възраст! Навярно се е блъснал в нещо!
	— Вероятно, с пространственно-временния континуум не бива да си играе човек. Ах, Сатана!…
	— Какво има, доктор Меф? — запита прислужницата.
	— Пак сте дянали нейде обувалката! Не можете да си представите колко трудно пъхам старите си копита в тия модерни обувки!
