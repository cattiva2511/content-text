P>
	Зимна вечер губер бял размята,
	спи ми, малко зрънце под земята,

	спи и слушай, как незнайни хали
	свирят в мрака с ледени кавали.

	Не тъгувай ти за ясно лято,
	ни за ниви със коси от злато,

	не тъгувай, че е заледено
	твойто стръкче свежо и зелено!

	Спи и слушай, спи и чакай в мрака
	да пристигне с блага вест южняка —

	и ще видиш, как ще пръпнат луди
	пак пчелици, птички, пеперуди,

	и ще видиш как на кон от злато
	пак ще дойде огненото лято.
P$
