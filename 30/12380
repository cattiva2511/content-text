P>
	Славей сладкопоен, славей ранобуден,
	наближават вече дните сенокосни —
	събуди ме утре в здрача изумруден,
	та да се търкулна пръв в тревите росни.

	Знам ли кой ме вика, лик над мен надвесил:
	жаждата за път ли, жаждата за вис ли;
	или е лазурът — да съм с поглед весел,
	или е росата — да съм с чисти мисли?

	Ах, росата бистра, дето все люлее
	в сините си капки слънце, злак и птици;
	дето все ме учи — сутрин като нея
	слънцето да нося в своите зеници…
P$
