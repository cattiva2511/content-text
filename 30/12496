P>
	Да не броим нанесените рани.
	Какво ще видим, гледайки назад?
	Душите си с горчилка ли ще храним?
	Да, минахме през свой си, малък ад,

	но ние сме обмислили цената,
	ний знаехме, че огън ще гори.
	И въпреки това, ти бе жената,
	която може да ме претвори.

	А аз — мъжът, способен да измие
	лицето ти от всеки грозен слух,
	да ти покаже дивата магия,
	която като песен в теб дочух.

	Аз бях мъжът, готов да те открива
	отново и отново, всеки път,
	да ти показва колко си красива
	и страст да пали в нежната ти плът.

	Родени сме ведно да остареем
	и ти го знаеш. Зная го и аз.
	Нека да престанем да живеем
	с това, което вече е зад нас.

	Да не броим зарасналите рани —
	по-мъдри ни направиха, добри.
	Оръжията вече са прибрани
	и онзи огън адски не гори.

@@	21.6.2006 г.
P$
