P>
	Три дечица си вървели
	и звезда видели,
	по-голяма, по-светлива,
	също като жива.

	Гледат сребро-посребрени
	всичките пътечки,
	а по тях се разпълзели
	златни буболечки.

	И децата стават злато,
	а сребро — косите,
	в ясната пътека ходят
	и се чудят трите.

	Там, където се допира
	земята с небето,
	ясната звездичка спира
	и пада в полето.

	Сребърният път отива
	право до звездата,
	като слънце греят в него
	смаяни децата.

	Те видели и познали:
	Бог Исус се ражда,
	а звездата, дето води,
	пътя им обажда.

	Затова е позлатила,
	посребрила всички:
	и пчелици, и мушици,
	и цветя, и птички!
P$
