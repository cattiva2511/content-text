P>
	В кофата, пълна до горе със смет,
	честичко бъркам — тъй, за късмет.
	Всичко си има. Тя е един
	малък, добре зареден магазин.

	Често намирам по някоя блузка.
	Сутрин обаче — безплатна закуска.
	Вестникът също от там си набавям.
	Как ви се струва? Не е ли забавно?

	Ядеш кроасан и четеш новините,
	как се повдигат нагоре цените.
	Мен, господа, пък, какво ли ми пука?!
	Аз пазарувам ей тук — от боклука.

	Ако сте гладни — сега е момента.
	Хем ще побъбрим за парламента.
	Че то, само котки дръгливи и кучета
	чакат зад мен, и сърдито скимучат.
	Уж не разбират, тяхната вера:
	даже и те са против премиера.
	Ако им падне, биха го яли,
	ама едва ли, ама едва ли!
@@	1996 г.
@@	Добрич
P$
