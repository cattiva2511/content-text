P>
	Над Родината издига
	стан хайдушкият Балкан —
	неговия ръст достига
	Левски — дивен великан!

	Левски — верен вожд народен,
	смел Апостол и храбрец,
	предан, чист и благороден,
	за правдив живот борец.

	Той с потайни комитети
	вред родината покрил,
	в тези комитети светил —
	лъч Апостола им бил.

	А османските потери,
	като кучетата зли,
	душели да го намерят
	с тъмни помисли-стрели.

	Левски с тях се разминавал —
	тук търговец, там овчар.
	Тук с чалма ефенди ставал,
	там с кобила — въглищар.

	Със соколов поглед виждал,
	крачел със сърце на лъв.
	Свободата ни съзиждал —
	сред опасностите — пръв.

	На бесило бил обесен.
	Но безсилен бил врагът.
	Възвишил се е до песен
	Левски в стръмния си път.
P$
