P>
	Как да не се радвам,
	че вече е есен,
	как да не я срещам
	весело, със песен.

	Всички я одумват
	и я мразят всички
	и от нея бягат
	прелетните птички.

	Само наште врани
	и врабците сиви,
	те стоят, не бягат
	и не са страхливи.

	Стъпваме по меки
	листи във гората,
	а пък тя е цяла
	алена и златна.

	А във къщи дюли,
	ябълки с кошове,
	сладко, мармалади,
	за зимъс готови.

	Да ядем наздраве
	и да ни е сладко,
	да е жива мама,
	да са живи с татко!
P$
