P>
	До всяко клонче се докосна
	със нежни пръсти пролетта.
	И всяка пъпка, още росна,
	под ласките й разцъфтя.

	Порозовяха във ръката й
	прасковите изведнъж;
	премина облаче крилато
	и ги поръси светъл дъжд.

	Във всяка капка по тревите
	светлеят милион слънца.
	Жужукат в клоните пчелите
	със пеещите си крилца.

	А в синята безбрежност ято
	от бели гълъби лети.
	Така е весела земята,
	щом пролетта я навести.
P$
