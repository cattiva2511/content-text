P>
	Сънувах бащината къща
	във полусенки, в полумрак
	(в съня си само се завръщам…
	и съм немирния хлапак,

	със сабя — дървена — на кръста,
	през рамо с лък от върбов клон.
	Геройски си разглеждам пръста,
	одраскан на един пирон).

	Сънувах татко ми на двора,
	но побелял и остарял —
	до люляка, сменил стобора,
	красив, уханно разцъфтял —

	да храни гълъби с трошици.
	От шепите му те кълват,
	а мъничките им очици
	доволно, радостно блестят.

	В съня си само се завръщам
	във онзи свят далечен, мил,
	където люляк ме прегръща,
	където винаги съм бил.
@@	21.04.2007 г.
@@	Добрич
P$
