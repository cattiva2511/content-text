P>
	Честита ви Нова година, дечица,
	честита за нас нека бъде!
	Над вашите мънички светли главици
	Бог радост без край да отсъди!

	Вас чакат подаръци, сладки, играчки,
	елхи с разноцветни свещички,
	накичени с шарени книжки сурвачки,
	и с орехи пълни торбички.

	Бъдете безгрижни, доволни и свежи,
	по цял ден играйте на воля,
	и нивга сълза ваший взор да не мрежи
	на Бога се майка ни моли.

	Край вас тя неволи и грижи забравя,
	очаква последна утеха,
	и второ детинство чрез вас преживява,
	и спомня си родната стряха, —

	когато и тя като вас бе невинна
	във свойте игри и закачки,
	и трепетно чакаше Нова година
	за нови и чудни играчки.

	Сега за себе си нищо не иска.
	Пред вас своите радости спира,
	и всяка надежда — далечна и близка
	във ваште очички намира.

	Честита, честита ви Нова година,
	дечица безгрижно-игриви, —
	от тази, която си вече отмина,
	да бъде тя триж по-честита!
P$
