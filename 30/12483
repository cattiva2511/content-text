P>
	Да сме влюбени още? Едва ли.
	Би било нереално почти.
	Чувствата ни днес са отлежали —
	хубавото вино не кипи.

	Няма обещания за вярност,
	няма еуфория и плам.
	Верни сме на малките си слабости.
	Тях сме ги измерили до грам.

	Знаем всички свои недостатъци
	и че, както другите грешим.
	Не ни вълнуват лунните отблясъци,
	но още във една постеля спим.

	Романтиката в делници не търсим.
	Няма я и в празници дори.
	Често сме сърдити и навъсени,
	говорейки банално за пари.

	Ние сме семейство, като всички.
	Люшкаме се в сивия поток
	с нашите си — общите привички,
	с грижите по ценовия шок.

	Ей така живеем — монотонно,
	неусетно някак и без план,
	но сме близки с тебе, но сме сродни:
	хванати сме във един капан.

	Нужни сме си, както е водата
	нужна на пустинника във пек.
	В мен си ти — аз в тебе без остатък
	и твърдо знам, че сме един човек.
@@	1997 г.
@@	Добрич
P$
