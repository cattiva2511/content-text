P>
	Ти призрачна си. Ти си ефимерна.
	Сътворих те от мисъл, от блян.
	Косата ти е като оникс черна —
	в очите — сласт и нито капка свян.

	Ръцете ти с движения примамват…
	Аз следвам те, превръщам се в мъгла,
	която бавно, бавно се разтваря
	сред ярките небесни светила.

	Изпълваме вселената и там,
	сред нейните невъобразими бездни,
	аз бях готов душата си да дам,
	но с теб да се разтворя и изчезна.

	Ти сън си, ала толкова красив,
	че аз започвам — с болка — да се чудя,
	трябва ли ми моя делник сив?
	Искам ли от теб да се събудя?!
P$
