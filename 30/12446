P>
	Вярваме на врачки и гадатели,
	на черната и бялата магия.
	На непознатото горещи почитатели —
	там търсим отговор кои сме ние.

	Отчаяно се взираме във времето,
	в примамливо-мистичното начало.
	Тегли ни безкрайността на бездната,
	сякаш е вълшебно огледало.

	В сънищата неспокойни бродим,
	търсейки предишно съществуване.
	Мистика в отвъдното ни води,
	искаме ли с мъртви да общуваме.

	Търсим светове и други истини,
	даже истинския лик на Сатаната.
	Питаме. Все питаме и питаме,
	ала знаем колкото децата.

	И дори да овладеем Космоса
	до най-затънтените звездни купове,
	ще ни измъчват същите въпроси,
	с които себе си и днес отрупваме.
@@	1995 г.
@@	Добрич
P$
