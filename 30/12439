P>
	Бях на осем години, когато
	отделих се от родния дом.
	Беше пролет и идваше лято…
	Аз потеглях на път мълчешком.

	Не заплаках, прекрачвайки прага,
	не помахах за „Сбогом!“ с ръка,
	ала тайно сърцето ми плака —
	бях отхвърлен и с болни крака.

	И заблъска ме грубо живота
	в град, безкрайно далечен и чужд.
	Аз — объркан, уплашен, самотен —
	исках всичко да бъде „на уж“.

	Но не беше. Далече остана
	онзи беден, но скъп бащин дом.
	Малък бях за такава промяна,
	но и бреме, защото бях хром.

	За година пораснах със десет
	в свят, приличащ на джунгла почти.
	Влязох в него и вече бе лесно
	да преминем интимно на „Ти“.

	Хапеш, щом те ухапят жестоко,
	удряш с лапа — ударят ли зле.
	Разболяваш — усетиш ли болка.
	Оцеляваш — това е добре!

	Но отрова в душата не трупах,
	па макар доста чаши изпил.
	Много често се гледам под лупа —
	зъл ли, лош ли тогава съм бил.

	Е, това е зад мене, далеко.
	Знам, че днес се опитвам поне
	да откривам доброто в човека
	и добро да раздавам навред.
@@	1997 г.
@@	Добрич
P$
