	Слънцето искало да се ожени и отишло при бога да иска разрешение:
	— Искам да се оженя, Господи — казало то, — бива ли?
	Едно време Дяволът бил като ортак на бога и работели заедно. Но когато дядо Господ заженил слънцето, поканил всички на сватба, само забравил за Дявола. Разсърдил се той, яхнал един заек и хукнал да бяга. Дядо Господ се сетил какво е направил и пратил една пчела да разбере какво е замислил Дявола. Тя се тикнала в калпака и чула как Дявола нарежда ядосан: „Как не се сеща дядо Господ, че като ожени слънцето, ще се народят слънца и ще изгорят земята. То сега е едно, че пак суша и жега, пък като станат много, съвсем.“
	Чула пчелата и отърчала при дядо Господ, обаче Дяволът я видял и погнал. Тя бяга, той подире й, мъчил се да я удари с една пръчка, замервал я с камъни, обаче тя успяла да се измъкне. Отишла при дядо Господ съвсем опърпана и му казала какво чула. Дядо Господ веднага спрял сватбата, а на пчелата рекъл: „За награда от днес ти ще даваш най-сладкото и хубаво нещо на земята.“
	Дядо Господ, че е господ се допитва, камо ли човек да не се учи цял живот.
