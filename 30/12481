P>
	Отново есенни са улиците. Тъжни.
	За лятото тъгуват. Като мен.
	Слънцето усмихва се, но лъже —
	така ще бъде всеки следващ ден.

	Докато листите от клоните се ронят
	а свраките, крещейки, ги броят.
	Докато тръните безсмислено се гонят,
	и вихрите в комините пищят.

	Снегът докато покриви облича
	във тежката си, влажна белота:
	навярно някой много го обича,
	но не и аз. Ще чакам пролетта.

	И лятото ще чакам да се върне,
	запазил спомена за слънце, топлина.
	А днес… съм есенно посърнал
	И ме покрива есенна слана.
@@	12.10.2006 г.
@@	Добрич
P$
