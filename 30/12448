P>
	Ти си ме лъгал подло, Животе!
	Късно разбрах, че те нямам.
	Подир тебе вървях и се къпех във пот.
	Не… вървях след измама.

	Аз те виждах, Живот, и предвкусвах триумф.
	Ти дъха ми навярно си чувал.
	От умора и яд, от терзания кух,
	като стар каруцар съм те псувал.

	Не защото те мразя, беглецо красив
	(силно мразя единствено гроба),
	ала с капка живот, като скота бях жив —
	туй е моята яростна злоба.

	И сега — окован във ковчег от панел —
	виждам как ми се хилиш злорадо.
	Садистично ме мамиш. Преднина ти си взел.
	Колко сила от мен ще извадиш?!

	Уморих се, Живот, да те гоня без край.
	Чувствам вече — за отдих съм жаден,
	а и в тебе едва ли е целият рай —
	стана груб, неуютен и гаден.

	Стана толкоз противен, че вече не знам
	дали, както преди те желая.
	Още бягаш в галоп — не видя, че си сам.
	Аз останах в панелната стая.
@@	1997 г.
@@	Добрич
P$
