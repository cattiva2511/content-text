P>
	Виждала си падаща звезда,
	от пистолет изстреляна ракета:
	красиво цвете с бляскава следа,
	а после — мрак над нощните полета.

	Виждала си пенеста вълна,
	изчезваща на пясъчния бряг,
	виждала си златната луна,
	закривана от облаците в мрак.

	Така изчезна ти — прозрачен сън:
	една от многото, които съм прегръщал.
	Изчезна като чист камбанен звън,
	на който само ехото отвръща.

	А аз ще преоткривам любовта:
	вълна ще замени вълната прежна.
	Луната ще изплува и нощта
	отново ще е светла и копнежна.
@@	2006 г.
P$
