P>
	Избуялата майска ливада
	разлюлява камбанки от цвят.
	Сред тревите, повели прохлада,
	пее хладния пролетен свят.

	Пролетта като фея тук ходи
	с ведросини небесни очи.
	И една многогласна мелодия
	под голямото слънце звучи.

	Приседни като гост сред полето,
	мълчаливо послушай гласа:
	пеят птици, пчели и щурчета,
	дори бистрите капки роса!

	Наслади се на светлата музика,
	разхлади във росата лице,
	докато бие живо под блузата
	твойто младо и чисто сърце!
P$
