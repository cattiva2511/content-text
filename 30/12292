P>
	Цял потънал в сняг и скреж,
	той дошъл със тих вървеж,
	поогледал се на прага,
	па заудрял със тояга:
	— Чук-чук-чук!
	Чук-чук-чук!
	Абе, кой живее тук?
	Спели всички кротък сън.
	Никой нямало навън —
	тежки порти да отвори,
	да го срещне в равни двори
	и да викне с весел глас:
	— Ха, добре дошъл при нас!
	И в среднощния покой
	сам вратите бутнал той.
	Казват, нямало ключалка —
	ни голяма, нито малка —
	що без много „щрак“ и „щрик“
	той да не отвори в миг.
	Шарко млъкнал изведнъж —
	той познал светия мъж.
	Влязъл тихом вкъщи госта,
	най-напред при бати Коста,
	и без много шум да вдига,
	сложил блок, бои и книга.
	После, благ и зачервен,
	той пристъпил къмто мен
	и ми турил до кревата
	таз писалка и шейната,
	кимнал леко след това,
	па прибавил и халва.
	Спрял при Лалка той тогаз
	в тихия среднощен час
	и си рекъл:
	— Тая Лалка за писалка ми е малка,
	а защо са й шейни,
	щом е още в пелени?
	Рекъл, сложил дар богат —
	кукличка и шоколад —
	и накрай с усмивка блага
	пак прекрачил той през прага
	и изчезнал с своя кош
	в снежната заспала нощ.
P$
