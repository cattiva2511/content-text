	Живеели някога трима братя. Първият бил Балоноглавко, вторият — Тънковратко, а третият — Клечокрачко.
	Живеели бедно. Колкото и да се трудели, не могли да забогатеят. Решили да се разделят, та дано им провърви. А те имали всичко на всичко една коза с три козленца.
	Всеки брат взел по козленце, а козата решили да заколят.
	Балоноглавко отишъл да донесе вода, за да измият месото.
	Като стигнал при реката, на главата му кацнал комар. Той искал да убие комара и се ударил силно по главата. Главата му се пукнала и той умрял.
	Дълго го чакали братята му. Най-после Тънковратко отишъл към реката да види какво става. Видял той умрелия си брат и толкова силно въздъхнал, че гърлото му се спукало и той умрял.
	Третият — Клечокрачко — недочакал братята си и също отишъл към реката.
	Като видял двамата си братя мъртви, той се ударил по бедрата си от учудване и страх.
	Но ударът бил толкова силен, че краката му се пречупили и той също паднал мъртъв. Така козата си останала жива.
