	[* _Източник:_ Waldemar Bogoras. Chukchee Mythology. Leiden: E. J. Brill Ltd., 1910.]

	Едно време по земята зацарила тъмнина. Келетата* откраднали слънцето и го отнесли в своята къща. Там играели на топка с него. Заекът казал:
	[* Келе, келета — зли духове в чукотската митология, които преследват хората.]
	— Я да върна отново слънцето!
	Той се покачил върху юртата на келетата и надникнал вътре. Те играели на топка със слънцето. Той скочил долу в юртата.
	— Ох, ох! Намерихме едно тлъсто зайче! — извикали келетата.
	— Не ме убивайте! Ще ви дам много лой — казал заекът.
	— О, наистина ли?
	— Колко котела имате? — попитал заекът.
	— Два котела.
	Той ритнал слънцето с крак и без малко да го изхвърли през димния отвор на юртата. След това подскочил и той самият и почти стигнал дотам. Но отново паднал.
	— Ох, ох! Намерихме едно тлъсто зайче!
	— Не ме убивайте! Ще ви нахраня до насита с лой.
	— О, наистина ли?
	— Колко котела имате?
	— Три котела.
	Той ритнал слънцето и то изскочило навън през димника на юртата, стрелнало се високо във въздуха и се залепило за небето. Преди това то било закачено там хлабаво. После заекът също подскочил, измъкнал се навън и побягнал. Един от келетата го подгонил.
	Зайо отишъл при орела:
	— Ох, ох, скрий ме! Един келе ме гони!
	— Добре! — Орелът го скрил под дясното си крило. Пристигнал Келе:
	— Виждал ли си моето зайче?
	— Да, видях го. Покатери се нагоре към върха на небето.
	— О, а как мога да го стигна?
	— Качи се на гърба ми, аз ще те отнеса!
	Той понесъл Келе нагоре. Като минало доста време, орелът казал:
	— Погледни долу земята! Колко голяма изглежда?
	— Колкото голямо езеро!
	— О, да излетим още по-нагоре!
	Те излетели.
	— Погледни отново! Колко е голяма земята сега?
	— Колкото малко езеро!
	— О, да излетим още по-нагоре! Погледни долу земята! Колко е голяма сега?
	— Колкото разстлан покрив на юрта!
	— О, да излетим още по-нагоре! Колко е голяма земята сега?
	— Колкото тюленова кожа!
	— О, да излетим още по-нагоре! Колко е голяма земята сега?
	— Колкото подметка на ботуш!
	— О, вече наближаваме целта си! Колко е голяма земята сега?
	— Колкото кръпка на подметка.
	— О, почти достигнахме целта си! Колко е голяма земята сега?
	— Колкото дупка от червей върху кожата на северен елен… Не се вижда земя, напълно изчезна.
	— Ах, ах! Толкова съм уморен! Останах съвсем без сили. Схвана ми се гърба — казал орелът и изтърсил Келе.
	Келе полетял надолу. Той падал, падал, падал. Накрая стигнал до долу и се забил в земята с главата надолу, чак до кръста. Тогава орелът казал на заека:
	— Твоят мъчител вече не е опасен. Не бой се и излез! Погледни го!
	Заекът си направил един каменен чук и се втурнал към Келе. Краката на Келе стърчали от земята. Той го заудрял с каменния чук по ходилата и напълно го забил в земята.
	Оттогава келетата продължават да се движат отдолу под земята.
	{img:kak_zaekyt_pobedil_kele.jpg|Как заекът победил Келе|#Илюстрация: Иван Я. Билибин}
