	Трима ловци убили патица. Върнали се уморени в ловджийската колиба. Като започнали да делят лова, най-хитрият от ловците казал:
	— Какво ще я делим една нищо и никаква патица. По-добре да легнем да спим и гъската да получи тоя от нас, който сънува най-хубав сън.
	Другите се съгласили. Легнали край огъня да спят.
	Когато двамата заспали дълбоко, третият, хитрецът, очистил патицата, опекъл я и я изял цялата. После легнал и заспал.
	На сутринта, когато всички се събудили, хитрецът попитал съседа си:
	— Е, разказвай да чуем какъв сън сънува.
	— Хубав сън. През нощта дотича при мене кон бегач, аз го яхнах и се понесох напред, като надминах не само другите бегачи, но даже и вятъра.
	— Не зная дали си надминал вятъра, но аз летях високо, високо над тебе, качен на чудна птица, а ти подскачаше далеч зад мене, — прекъснал го другият ловец.
	— А пък аз, — намесил се хитрецът — като видях, че единият се понесе на бегача, надбягващ се с вятъра, а другият отлетя на чудната птица, реших че няма да се върнете вече и затова очистих гъската, опекох я и я изядох.
