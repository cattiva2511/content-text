>	Благодарности

	Както винаги посвещавам книгата на моето семейство, което ме подкрепя безрезервно.
	На Нанси Йост, която повярва в една съвършено различна идея — заради доверието ти в мен и подкрепата, която ми оказа.
	На Дженифър Ендерлин и Ким Кардаша — за това, че споделиха идеите ми и ми дадоха възможност да опозная най-отдалечените кътчета на въображението си.
	На всичките ми приятели, които споделяха смеха и болката ми — Рики Малори, Селест Брадли, Шерил Луелин, Валъри Уолтън, Дайана Хилък, Ребека Баум и Ким Джоунс благодаря за психологическите прозрения. Както и на Лиса Рич — истинската Повелителка на луната.
	И най-вече — на теб, читателю, задето се съгласи да се разходим заедно в Дивата страна, където с малко вяра, въображение и любов, всичко е възможно.
	Прегръщам всички ви!


>
	— На твоите заповеди.
	Грейс се отдръпна с разтуптяно сърце. Не беше истина. Не можеше да е истина. Очевидно беше пияна и й се привиждаше. Или пък си беше ударила главата в ръба на масичката, изгубила бе съзнание и кръвта й изтичаше.
	Точно така! Това й се струваше правдоподобно.
	Или поне по-правдоподобно, отколкото горещата, пулсираща възбуда, която бушуваше в нея и копнееше за тялото му.
	А него си го биваше.
	_„Когато си фантазираш, момиче, определено не си поплюваш. Май напоследък си попрекалила с работата. Започнала си да прихващаш от фантазиите на пациентите си.“_
	Той посегна към нея и улови лицето й в силните си ръце. Грейс не бе в състояние да помръдне. Единственото, което можеше да стори, бе да му позволи да повдигне брадичката й нагоре, докато погледът й не срещна пронизващите му очи, които, тя бе сигурна, можеха да надзърнат и в най-потайните кътчета на душата й. Очи, които я омаяха така, както смъртоносният хищник хипнотизира плячката си.
	Тя потрепери в прегръдките му.
	В този миг горещи, настойчиви устни, се впиха в нейните и тя простена в отговор. През целия си живот бе слушала за целувки, от които коленете направо омеквали, ала за първи път самата тя го изпитваше.
	Той ухаеше прекрасно, допирът му бе невероятен, а вкусът му — още по-възхитителен…


>	Древногръцка легенда

	_Надарен с невероятна силя и ненадмината храброст, той бил благословен от боговете, всявал страх у смъртните, а всяка жена, която го зърнела, на часа го възжелавала. Той не зачитал никакви закони и не знаел пощада._
	_По войнски умения и остър ум можел да си съперничи с Ахил, Одисей и Херкулес; предречено било, че дори могъщия Арес няма да може да го надвие в битка._
	_И сякаш дарът на всесилния бог на войната не бил достатъчен, казват, че когато се родил, богинята Афродита го целунала по бузата и така навеки му осигурила място в паметта на смъртните._
	_Благословен от божествения допир на Афродита, той се превърнал в мъж, комуто никоя жена не можела да откаже тялото си. Защото в изкуството на любовта той нямал равен — издръжливостта му далеч превъзхождала тази на обикновените смъртни. Гореща и необуздана, страстта му не можеха да бъде укротена._
	_Нито отхвърлена._
	_Златокос, със сияйно лице и очи на воин, казват, не нерядко самото му присъствие стигало, да задоволи жените, а веднъж докоснати от ръката му, те седмици наред били заслепени от наслада._
	_Да се устои на чара му било невъзможно._
	_Така от завистта се родило и неговото проклятие. Проклятие, което не може да бъде развалено…_
	_Досущ като злочестия Тантал* той е обречен да търси удовлетворение и никога да не го намира. Да копнее за допира на онази, която го е призовала и да я дари с наслада до пресита._
	[* Тантал — персонаж от древногръцката митология, осъден с боговете на вечни мъки — макар да бил потопен до шия във водата над главата му да висял клон, отрупан с плодове, той не можел да ги докосне и да утоли нито жаждата, нито глада си. — Б.р.]
	_От пълнолуние до пълнолуние той ще дели леглото й и ще я люби, докато отново не бъде прокуден от този свят._
	_Ала внимавай, защото почувстван веднъж, допирът му остава завинаги отпечатан спомените на неговата любима и вече никой друг не ще, може да я задоволи. Защото никой смъртен не е състояние да се мери с мъж, надарен с подобна красота. С такъв плам. С такава дръзка чувственост._
	_Виж прокълнатия._
	_Джулиън Македонски._
	_Притисни го до гърдите си и го повикай три пъти точно в полунощ, на светлината на пълната луна. Тогава той ще дойде и до следващото пълнолуние тялото му ще бъде само твое._
	_Единствената му цел ще бъде да ти служи. Да те задоволи._
	_Да ти се наслади._
	_В неговите обятия ще познаеш рая._


>	1

	— Миличка, имаш нужда от секс.
	Прекалено силният глас на Селена накара Грейс Алекзандър да потръпне. Двете седяха в малко нюорлиънско кафене и довършваха обяда си, който се състоеше от червен боб и ориз. За нещастие Селена притежаваше прекрасен глас, който можеше да бъде чут и насред бушуващ ураган.
	В препълненото заведение изведнъж се възцари тишина.
	Грейс хвърли поглед към съседните маси и забеляза, че мъжете бяха спрели да се хранят и ги зяпаха с интерес, който изобщо не й харесваше.
	„О, по дяволите! Дали Селена някога ще се научи да говори тихо! И какво ли още ще измисли — може би ще реши да се съблече, и да танцува гола върху масата?“
	Отново.
	Навярно за милионен път, откакто се познаваха, на Грейс й се прииска Селена да е способна да изпита смущение. Ала нейната колоритна, нерядко екстравагантна приятелка не знаеше какво означава тази дума.
	Грейс закри лицето си с ръце, мъчейки се да не обръща внимание на любопитните погледи на околните. Обзе я желание да се скрие под масата, последвано от още по-настойчивото желание да срита приятелката си.
	— Не можа ли да го кажеш малко по-силно, Селена? — изсъска тя. — Мисля, че в Канада не успяха да те чуят.
	— О, аз не бих бил толкова сигурен — обади се страшно привлекателният и страшно млад сервитьор и поспря до масата им. — Нищо чудно канадците вече да са тръгнали насам.
	Той се ухили дяволито, от което бузите на Грейс пламнаха.
	— Имате ли нужда от нещо, дами? — попита той и като спря многозначителен поглед върху Грейс, добави: — Или, ако трябва да съм съвсем точен, имате ли нужда от още нещо, госпожице?
	_„Какво ще кажеш за торба, която да си надяна на главата или пръчка, с която да дръпна един хубав пердах на Лейни?“_
	— Не, благодаря — каза Грейс на глас; сега вече бузите й направо горяха. Определено щеше да убие Селена за това. — Само сметката.
	— Е, добре — с тези думи сервитьорът извади касовата им бележка, надраска нещо отгоре й и я постави пред Грейс. — Обадете се, ако решите, че мога да ви бъда полезен с нещо друго.
	Едва когато младежът си тръгна, Грейс видя, че бе написал името и телефонния си номер върху бележката.
	Селена хвърли поглед към листчето и избухна в смях.
	— Само почакай — закани се Грейс и като потисна усмивката си, се зае да изчисли на своя палмтоп колко точно дължи. — Ще ми платиш за това.
	Без да обръща внимание на заплахата й, Селена започна да рови в украсената си с мъниста чанта.
	— О, я стига. Ако бях на твое място, щях да запазя номера му. Беше страшно сладък.
	— Беше страшно млад — поправи я Грейс. — И смятам да се въздържа. Последното, което ми трябва, е да ме затворят за развращаване на непълнолетни.
	Селена плъзна поглед към сервитьора, който се бе облегнал небрежно на бара.
	— Е, да, но пък този двойник на Брад Пит може и да си струва. Чудя се дали случайно няма по-голям брат?
	— А аз се чудя колко ли би платил Бил, за да научи, че жена му е прекарала цялата си обедна почивка, оглеждайки похотливо някакво хлапе?
	Селена изсумтя презрително и остави няколко банкноти на масата.
	— Не го оглеждам за себе си. Оглеждам го за теб. В крайна сметка, нали обсъждахме твоя сексуален живот.
	— Моят сексуален живот си е съвсем наред и определено не засяга никого в този ресторант.
	Грейс хвърли на масата парите, които дължеше, грабна последното парченце сирене и се насочи към вратата.
	— Не се ядосвай — каза Селена и я последва в забързаната тълпа туристи и местни жители, която изпълваше „Джаксън Скуеър“.
	Посрещна ги вълна горещ луизиански въздух; над какофонията от гласове, автомобили и коне самотен саксофон свиреше джаз.
	Като се опитваше да не обръща внимание на тежкия въздух, който едва се дишаше, Грейс си запроправя път между хората и сергиите, разположени пред оградата от ковано желязо, която опасваше „Джаксън Скуеър“.
	— Знаеш, че съм права — каза Селена, когато я настигна. — Така де, Грейс, колко време мина? Две години?
	— Четири — разсеяно отвърна Грейс. — Но на кого ли му пука.
	— Четири години без секс? — повтори Селена на висок глас, неспособна да повярва на ушите си.
	Неколцина минувачи забавиха крачка и ги изгледаха любопитно. Както обикновено, Селена дори не забеляза, че привличат вниманието, и най-спокойно продължи:
	— Забрави ли, че живеем в ерата на електрониката? Така де, дали някой от пациентите ти има представа от колко време не си правила секс?
	Грейс преглътна парченцето сирене и хвърли свиреп поглед на приятелката си. Селена май държеше да го разтръби на всички хора, а и коне, във Френския квартал.
	— Говори по-тихо — каза тя и сухо добави: — Не смятам, че пациентите ми ги засяга дали съм „преродена“ девственица. А пък що се отнася до ерата на електрониката, определено нямам желание да се сближавам с нещо, което има батерии и предупредителен надпис.
	Селена изсумтя.
	— Ако те слуша човек, на повечето мъже също трябва да им лепнат предупредителни етикети — при тези думи тя вдигна ръце и направи жест, сякаш обгражда нещо в рамка. — Внимание, опасност от психари! Мъж — склонен към гадни настроения и продължително цупене, притежава способността да казва на жените истината за теглото им без предупреждение.
	Грейс се разсмя. Колко пъти беше изнасяла тиради за мъжете, които трябва да се появяват с предупредителни етикети по тях!
	— О, разбирам, доктор Секс — продължи Селена, имитирайки интонацията на доктор Рут*. — Значи просто си седиш и ги слушаш как описват сексуалните си преживявания в най-големи подробности, докато ти самата живееш като почетен член на клуба „Непревземаеми гащи“. — И като изостави имитирането, Селена добави: — Не мога да повярвам, че нищо от това, което чуваш по време на консултациите ти, не е накарало хормоните ти да се развихрят.
	[* Рут Уестхаймер — американска психоложка, прочула се като водеща на телевизионни и радиопрограми и авторка на книги в областта на човешката сексуалност. — Б.пр.]
	Грейс хвърли развеселен поглед на приятелката си.
	— Е, нали съм сексуален терапевт. Не смятам, че ще е от полза за пациентите ми, ако взема да свърша, докато те ми споделят проблемите си. Така де, Лейни, ще си загубя разрешителното.
	— Аз пък не виждам как можеш да им даваш съвети, когато самата ти не искаш даже да припариш до мъж.
	Грейс направи физиономия и се отправи към другата страна на площада. Там, срещу офиса на Туристическото бюро, се намираше сергията, където Селена гледаше на ръка и на карти таро.
	Когато стигнаха до малката масичка, застлана с тъмнолилава покривка, тя въздъхна:
	— Знаеш ли, наистина бих ходила на срещи, стига да намеря мъж, за когото си струва да си избръсна краката. Но повечето са такава загуба на време, че предпочитам да си седя вкъщи и да гледам стари филми.
	Селена се усмихна подразнено.
	— Какво му имаше на Гари?
	— Лош дъх.
	— Джейми?
	— Това, че любимото му занимание беше да си бърка в носа. Особено по време на вечеря.
	— Тони?
	Грейс я изгледа и Селена вдигна ръце.
	— Е, добре де, той може и да имаше малък проблем с хазарта. Но всеки се нуждае от някакво хоби.
	Грейс я погледна свирепо.
	— О, мадам Селин, обядва ли вече? — обади се Съншайн — момичето, което продаваше собственоръчно изработени рисунки и керамика на съседната сергия.
	Няколко години по-малка от тях, Съншайн имаше дълга черна коса и носеше дрехи, които напомняха на Грейс за фея от приказките.
	Днес тоалетът й се състоеше от ефирна бяла пола, която би изглеждала неприлично, ако не беше съчетана със светлорозово трико и красива бродирана блуза.
	— Да, обядвах — отвърна Селена и коленичи, за да отвори вратичките на металната количка, която всяка сутрин заключваше за оградата от ковано желязо с катинар за велосипед. — Някой прояви ли интерес, докато ме нямаше?
	— Двама души взеха визитката ти и казаха, че ще се върнат, след като хапнат.
	— Благодаря.
	Селена остави чантата си в количката и извади тъмносинята кутия от пури, където държеше оборота и картите таро, увити в черен копринен шал, както и нещо, което Грейс виждаше за първи път — тънка, ала голяма книга, подвързана в кафява кожа.
	Селена си нахлупи широкопола сламена шапка и се изправи.
	— Успя ли да сложиш етикети на всичко? — попита тя.
	— Да — отвърна Съншайн и си взе чантата. — Все още смятам, че е лош късмет, но поне ако някой поиска да разбере колко струва нещо, докато ме няма, ще може да прочете цената.
	В този момент до тротоара спря грубоват на вид рокер.
	— Ей, Съншайн — провикна се той. — Докарай си задника тук. Гладен съм.
	Съншайн махна пренебрежително с ръка.
	— Я, по-спокойно, Хари, и стига си ме припирал, ако не искаш да ядеш сам!
	Тя бавно се приближи и се покачи на мотора зад него.
	Грейс поклати глава. Когато ставаше дума за мъже, Съншайн се нуждаеше от помощ много повече от нея. Двамата подкараха покрай „Кафе дю Монд“ и Грейс ги проследи с поглед.
	— О-о-о, бас държа, че една френска поничка за десерт ще ни дойде много добре.
	— Храната не е заместител на секса — заяви Селена, докато поставяше картите и книгата на масичката си. — Нали точно това казваш на…
	— Добре де, права си. И все пак, Лейни, откъде този внезапен интерес към моя сексуален живот? Или, за да сме съвсем точни, към липсата ми на такъв?
	Селена й подаде тънката книга.
	— Защото имам идея.
	От това вече Грейс я побиха студени тръпки, въпреки нечовешката луизианска жега. А Грейс не беше от онези, които се плашат лесно. Освен когато ставаше дума за Селена и някое от безумните й хрумвания.
	— Не е още един сеанс, нали?
	— Не, нещо още по-хубаво.
	Стомахът на Грейс се сви и тя се зачуди какво ли щеше да прави сега, ако през първата си година в университета „Тулейн“ беше имала нормална съквартирантка, вместо вятърничавата, изживяваща се като циганка Селена. Едно бе сигурно — определено нямаше да обсъжда сексуалния си живот насред оживената улица.
	Внезапно Грейс си даде сметка колко различни бяха двете. В този влажен, горещ ден, тя бе облечена с кремава копринена рокля без ръкави на „Ралф Лорен“, а тъмната й коса беше прибрана в изискан кок, докато Селена носеше дълга черна пола и лилав потник, който едва покриваше пищния й бюст.
	Дългата до раменете, ситно накъдрена, кестенява коса бе вдигната високо с помощта на черен копринен шал с леопардови шарки, а от ушите й висяха огромни сребърни обици с форма на полумесец. Да не говорим пък за същинската сребърна мина, окачена по китките и глезените й под формата на поне сто и петдесет гривни, които подрънкваха и при най-малкото движение.
	Хората винаги коментираха колко са различни една от друга, ала Грейс знаеше, че в действителност зад „екзотичния“ външен вид на Селена се крият остър ум и неувереност. По характер двете си приличаха много повече, отколкото някой би могъл да предположи.
	Ако не броим чудатата вяра на Селена в окултното.
	Както и ненаситния й глад за секс.
	Селена се доближи до приятелката си, тикна книгата в ръцете й и се залови да я прелиства. Грейс трябваше да положи немалко усилие, за да не я изпусне.
	Както и да не извърти очи към небето.
	— Преди няколко дни я открих в онази стара книжарница до Восъчния музей, погребана под същинска планина от прах. Мъчех се да намеря книга за психометрията, когато попаднах на ей това тук и… voila*.
	[* Ето (фр.). — Б.пр.]
	При тези думи Селена триумфално посочи една страница. Грейс сведе поглед към илюстрацията и зяпна.
	Никога досега не бе виждала подобно нещо.
	Мъжът бе неустоимо привлекателен, а рисунката — направо шокираща със своята детайлност. Ако следите, оставени при изрисуването й, не личаха върху страницата, Грейс можеше да се закълне, че това е снимка на древногръцка статуя.
	Не, поправи се тя, снимка на древногръцки бог. Никой смъртен мъж не би могъл да е толкова красив, нали?
	Застанал там в цялото си голо великолепие, той излъчваше могъщество, властност и първична, животинска сексуалност, и макар да бе заел небрежна поза, приличаше на хищник, който всеки миг може да скочи.
	Вените изпъкваха върху коравото, жилаво тяло, създадено сякаш единствено за да дарява жените с удоволствие.
	С пресъхнала уста, Грейс плъзна поглед по стоманените мускули, които бяха в съвършена пропорция с ръста и теглото му. Проследи дълбоката гънка, която разделяше мускулите на гърдите му, и продължи към плоския корем, който сякаш молеше за женска милувка.
	Надолу към пъпа му.
	А после…
	Е, никой не си бе направил труда да нарисува смокинов лист* там. А и защо да го прави? Само на някой, който не бе с всичкия си, би му хрумнало да скрие толкова страхотно мъжко снаряжение?
	[* Става дума за практиката, особено типична за Викторианската епоха в Англия 1837 г. — 1901 г., ала датираща по-отдавна, да се закриват „срамните части“ на картини и статуи със смокинови листа. — Б.пр.]
	И като стана дума, на кого би му потрябвало нещо с батерии, ако си имаше вкъщи това!
	Грейс облиза устни и отново вдигна поглед към лицето му.
	Докато се взираше в изваяните черти и едва загатнатата дяволита усмивка, внезапно си представи как вятърът си играе с целунатите от слънцето златистокестеняви къдри, които обгръщаха шия, създадена сякаш само за да бъде целувана.
	Стори й се, че вижда стоманените сини очи да се взират напрегнато напред, когато той вдигна желязно копие над главата си и извика.
	Изведнъж Грейс почувства как тежкият въздух се раздвижи и сякаш погали голата й кожа.
	Почти бе в състояние да чуе плътния тембър на гласа му, струваше й се, че усеща как две силни ръце се обвиват около нея и я притеглят към корава като камък гръд, докато нечий топъл дъх я гъделичка по ухото. Почувства как умели, силни пръсти се плъзгат по тялото й и я даряват с наслада, откривайки най-съкровените й кътчета.
	Побиха я тръпки и тялото й затуптя на места, където тя дори не подозираше, че е възможно, завладяно от свиреп, настойчив копнеж, какъвто никога преди не бе изпитвала.
	Грейс примига и вдигна поглед към Селена, за да провери дали и тя изпитва същото. Ако беше така, то тя с нищо не го показваше.
	Грейс халюцинираше. Това трябва да беше! Подправките от червения боб се бяха просмукали в мозъка й и го бяха направили на каша.
	— Е, какво мислиш за него? — попита Селена, срещайки най-сетне погледа й.
	Грейс сви рамене в опит да потисне пожара, разгорял се в тялото й. Въпреки това очите й се задържаха върху съвършеното мъжко тяло.
	— Прилича на един пациент, който вчера се записа при мен.
	Което не беше съвсем вярно — онзи наистина бе доста привлекателен, ала изобщо не можеше да се мери с мъжа от рисунката.
	През целия си живот Грейс не бе виждала никой, който можеше да се мери с него.
	— Наистина ли?
	Очите на Селена потъмняха по онзи начин, който предвещаваше една от дългите й лекции за съдбата и щастливата случайност.
	— Да — отвърна Грейс, прекъсвайки я, преди да се е впуснала в своята тирада. — Каза ми, че бил лесбийка в тялото на мъж.
	Лицето на Селена посърна и като грабна томчето от ръцете на приятелката си, го затвори и я погледна сърдито.
	— Ама че откачалки познаваш!
	Едната вежда на Грейс подскочи многозначително.
	— Спести ми го — Селена се настани зад масичката и постави книгата до себе си. — Казвам ти, отговорът е ето тук — при тези думи тя потупа книгата.
	Докато я гледаше, Грейс не можа да не си помисли колко на място изглежда мадам Селин, самопровъзгласила се за Повелителка на луната, зад своята масичка с лилава покривка, картите таро и древната книга. В този миг Грейс почти бе готова да я вземе за загадъчна циганка.
	Стига да вярваше в подобни неща.
	— Е, добре — отстъпи тя. — Престани да увърташ и ми кажи какво общо имат книгата и онази рисунка с моя сексуален живот.
	Лицето на Селена придоби сериозно изражение.
	— Мъжът, когото ти показах — Джулиън — е гръцки любовен роб, напълно подчинен и отдаден на онази, която го призове.
	Грейс избухна в смях. Знаеше, че е грубо, но не можа да се въздържи. Как, за Бога, бе възможно носителка на стипендията „Роудс“* и доктор на науките със степен по физика и древна история, та била тя и някой с чудатостите на Селена, да вярва в нещо толкова абсурдно?
	[* Стипендия „Роудс“ англ. Rhodes Scholarship — изключително престижна международна стипендия за обучение в Оксфордския университет. — Б.пр.]
	— Не се смей. Говоря сериозно.
	— Знам и точно затова е толкова смешно — Грейс се прокашля и отново си придаде сериозен вид. — Добре. Какво трябва да направя? Да танцувам гола край езерото Пончартрейн в полунощ? — Грейс усети как ъгълчетата на устните й се извиват, когато очите на Селена потъмняха предупредително. — Имаш право, тогава наистина ще ме огрее, но не мисля, че ще е с някой древногръцки любовен роб.
	Книгата тупна на земята.
	Селена изпищя и дръпна стола си назад, а Грейс рязко си пое дъх.
	— Бутна я с лакът, нали?
	С широко отворени очи, Селена бавно поклати глава.
	— Признай си, Лейни.
	— Не бях аз — напълно сериозно настоя Селена. — Мисля, че го обиди.
	Клатейки глава, Грейс извади слънчевите очила и ключовете си от чантата. Цялата тази глупост бе досущ като онзи път в колежа, когато Лейни я придума да използват спиритическа дъска, която „предсказа“, че преди да навърши трийсет, Грейс ще се омъжи за гръцки бог, от когото ще роди шест деца.
	До този ден Селена отказваше да признае, че тя е бутала стрелката по дъската.
	А точно сега, под лъчите на палещото августовско слънце, на Грейс й беше прекалено горещо, за да спори.
	— Виж, трябва да се връщам в офиса. В два имам пациент, а не искам да попадна в някое задръстване — при тези думи тя си сложи очилата „Рей Бан“. — Нали ще дойдеш довечера?
	— Не бих го пропуснала за нищо на света. Ще донеса вино.
	— Добре тогава. Ще се видим в осем — каза Грейс и преди да си тръгне, добави: — Поздрави Бил от мен и му благодари, задето те пуска да ми дойдеш на гости за рождения ден.
	Селена се загледа след своята приятелка и се усмихна.
	— Само почакай, докато видиш какъв подарък съм ти приготвила — прошепна тя и като вдигна падналата книга, прокара пръсти по меката гравирана кожа, махайки няколко парченца пръст, които бяха полепнали по нея.
	След това я отвори и се взря в страхотната рисунка и очите, които макар и черно-бели, оставяха впечатление за наситено, кобалтово синьо.
	Като никога заклинанието й щеше да подейства. Сигурна бе в това.
	— Ще я харесаш, Джулиън — прошепна Селена, проследявайки с пръст очертанията на съвършеното тяло. — Но трябва да те предупредя, че е в състояние да изкара от равновесие и светец. А да преодолееш защитните й бариери ще бъде също толкова трудно, колкото и да се проникне в Троя. И все пак смятам, че ако изобщо някой може да й помогне да открие себе си, това си ти.
	Селена почувства как книгата под ръката й се стопля и инстинктивно разбра, че по този начин той изразява съгласието си с нея.
	Грейс я смяташе за луда заради вярванията й, ала като седма дъщеря на седма дъщеря и с циганска кръв във вените си, Селена знаеше, че на този свят има неща, които не могат да бъдат обяснени. Потоци загадъчна енергия, които се лееха необезпокоявани и само чакаха някой да ги вкара в русло.
	А тази вечер имаше пълнолуние.
	Селена прибра томчето на сигурно място в своята количка и я заключи, твърдо убедена, че съдбата бе пожелала тя да го открие в онази книжарница. Усетила го бе да я вика, още щом се доближи до рафта, където то стоеше.
	И тъй като тя самата бе щастливо омъжена от две години, веднага разбра, че не е предназначено за нея и че просто я използва, за да стигне там, където трябва.
	При Грейс.
	Усмивката на Селена стана още по-широка. Само си представете някой толкова привлекателен да бъде ваш любовен роб в продължение на цял месец!
	О, да, очертаваше се рожден ден, който Грейс щеше да помни до края на живота си.


>	2

	Няколко часа по-късно Грейс отвори с въздишка вратата у на двуетажната си къща и пристъпи в излъскания вестибюл. Остави пощата върху антикварната масичка до стълбите, след което заключи входната врата и пусна ключовете до купчинката с писма.
	Докато събуваше черните си обувки на високи токчета в оглушителната тишина, усети как в гърлото й засяда буца. Всяка вечер следваше все същата еднообразна програма. Прибираше се в празния си дом, оставяше писмата на масичката, с тежка стъпка изкачваше стълбите, преобличаше се, хапваше нещо леко, преглеждаше пощата, четеше известно време, обаждаше се на Селена, проверяваше дали няма съобщения и си лягаше.
	Селена имаше право — животът й беше кратък, скучен трактат върху монотонността.
	Само на двайсет и девет години, Грейс вече бе уморена от него.
	По дяволите, дори Джейми, онзи, който все си бъркаше в носа, вече като че ли не й изглеждаше чак толкова зле.
	Е, добре де, може би не точно Джейми и определено не носът му, но несъмнено там някъде имаше и мъж, който не беше пълен кретен.
	Нали така?
	Докато се качваше по стълбите, Грейс реши, че да живее сама не е чак толкова ужасно. Така разполагаше с предостатъчно време, което да посвети на любимите си занимания.
	Или поне — с предостатъчно време, за да се захване с такива, каза си тя, докато отиваше към спалнята. Някой ден наистина трябваше да си намери хоби.
	Тя прекоси стаята, пусна обувките до леглото и се преоблече.
	Тъкмо бе вдигнала косата си на опашка, когато на входната врата се позвъни и тя отиде да отвори.
	В мига, в който я видя, Селена изсумтя:
	— Това ли смяташ да носиш?
	Грейс сведе поглед към прокъсаните си дънки и прекалено голямата тениска.
	— Откога те е грижа как изглеждам?
	И тогава я забеляза, мушната в огромната плетена чанта, с която Селена обикновено ходеше на пазар.
	— О, не! Пак ли тази книга!
	Лицето на Селена придоби леко раздразнено изражение.
	— Знаеш ли какъв ти е проблемът, Грей си?
	Грейс вдигна очи към тавана, сякаш в търсене на помощ отгоре. За съжаление така и не я получи.
	— Какъв? Че при пълнолуние не пощурявам и не предлагам пухкавото си, луничаво тяло на първия срещнат мъж?
	— Проблемът ти е, че не знаеш колко си сладка в действителност.
	Докато Грейс я зяпаше, поразена от подобна крайно нетипична забележка, Селена занесе книгата в дневната и я постави на малката масичка, след което извади бутилка вино от чантата си и се отправи към кухнята.
	Грейс не си направи труда да я последва. Преди да си тръгне от работа, беше поръчала пица и знаеше, че Селена отива да донесе чаши.
	Някаква невидима сила я притегли към масичката и ръката й, сякаш надарена със собствена воля, посегна към книгата. В мига, в който пръстите й се допряха до меката кожена подвързия, Грейс почти бе готова да се закълне, че почувства как нещо я докосна по бузата.
	Което беше абсурдно.
	_„Та ти не вярваш в тези глупости!“_
	Докато прокарваше ръка по гладката кожа, Грейс забеляза, че никъде не се вижда нито заглавие, нито какъвто и да било надпис. Тя отгърна корицата.
	Това беше най-странната книга, която някога бе виждала. Страниците приличаха на свитъци, които впоследствие бяха подвързани под формата на книга.
	Избелелият пергамент се набръчка под пръстите й, когато тя прелисти първата страница и видя сложен символ, който се състоеше от три пресичащи се триъгълници, както и омагьосваща рисунка, която изобразяваше три жени, свързани с мечове.
	Грейс се намръщи — смътно си спомняше, че това май беше някакъв древногръцки символ.
	Още по-заинтригувана отпреди, тя продължи да прелиства книгата, само за да открие, че след първите три страници, останалите бяха съвършено празни.
	„Колко странно.“
	Трябва да бе скицник, принадлежал на някой художник или скулптор, реши тя. Това би обяснило защо повечето страници бяха празни — сигурно нещо се бе случило, преди художникът да успее да ги запълни.
	Ала не обясняваше защо листата изглеждаха доста по-стари от подвързията…
	Грейс се върна обратно към рисунката на мъжа и се опита да разчете текста на съседната страница, ала не разбра нито дума. За разлика от своята приятелка, в колежа тя се пазеше от часовете по чужди езици като от чума и ако не беше Селена, надали би успяла да вземе задължителните изпити.
	— Все съм разбрала нещо — промърмори си Грейс под носа и отново насочи вниманието си към мъжа.
	Който беше чисто и просто възхитителен. Толкова съвършен и съблазнителен.
	Толкова сексапилен.
	Напълно запленена от него, Грейс се запита колко ли време бе необходимо, за да стане една рисунка толкова съвършена. Някой трябва да бе посветил години на това, защото този тип определено изглеждаше така, сякаш всеки миг щеше да оживее и да скочи от страницата.
	Селена поспря на прага и се загледа в Грейс, която не откъсваше очи от Джулиън. През всичките години, откакто я познаваше, никога не я бе виждала толкова очарована от каквото и да било.
	Отлично.
	Може би Джулиън щеше да й помогне.
	Четири години бяха прекалено много време.
	От друга страна, Пол беше безчувствен, егоцентричен задник. Пълното му безразличие към чувствата на Грейс в нощта, когато й бе отнел девствеността, я бе докарало до сълзи.
	А никоя жена не заслужаваше да плаче. Особено когато бе с някого, който уж държеше на нея.
	Джулиън определено щеше да подейства добре на Грейс. Един месец с него и тя напълно щеше да забрави за първия си път. А веднъж познала истинския взаимен секс, тя завинаги щеше да се освободи от жестокостта на Пол.
	Ала първо Селена трябваше да открие начин да я направи малко по-отстъпчива.
	— Поръча ли пицата? — попита тя и й подаде чаша вино.
	Грейс я пое разсеяно. По някаква причина просто не бе в състояние да откъсне очи от рисунката.
	— Грейси?
	Грейс примига и се насили да вдигне поглед.
	— Ъ?
	— Хванах те на местопрестъплението — закачи я Селена.
	Грейс се прокашля.
	— О, моля ти се! Това е само една нищо и никаква черно-бяла картинка.
	— Миличка, в тази рисунка няма абсолютно нищо за подценяване.
	— Ужасна си, Селена!
	— Много си права. Още вино?
	Като по поръчка, точно в този момент на вратата се позвъни.
	— Аз ще отворя — каза Селена и като остави чашата си върху едно шкафче, тръгна към вестибюла.
	Няколко минути по-късно се върна в стаята и Грейс позволи на прекрасното ухание на огромна пица с пеперони да отвлече мислите й от книгата. И от мъжа, чийто образ сякаш се бе запечатал в подсъзнанието й.
	Но не й бе никак лесно.
	Всъщност, с всяка изминала минута й беше все по-трудно.
	Какво, по дяволите, й ставаше? Та тя беше Ледената кралица. Дори Брад Пит и Брендън Фрейзър не можеха да я размекнат. А техните образи бяха в наситени, ярки цветове.
	Какво имаше в тази рисунка?
	В него!
	Грейс отхапа от пицата и предизвикателно отиде да седне в един фотьойл в другия край на стаята. Ето. Нека Селена и книгата видят кой командва тук.
	Четири парчета пица, две кексчета, четири чаши вино и цял филм по-късно, двете със Селена лежаха на пода, облегнати върху възглавниците от дивана, и се заливаха от смях на „Шестнайсет свещи“*.
	[* „Шестнайсет свещи“ англ. „Sixteen Candles“ — култов американски филм от 1984 г., в който действието се развива около шестнайсетия рожден ден на главната героиня; филмът е известен и със своя саундтрак. — Б.пр.]
	— „Казваш, че имаш рожден ден“ — запя Селена, потропвайки по пода, все едно свиреше на бонгоси. — „Аз също имам рожден ден.“
	Грейс я фрасна с една възглавница и се изкиска, усетила как започва да се замайва от виното.
	— Грейси? — развеселено каза Селена. — Да не си пияна?
	Грейс отново се изкиска.
	— По-скоро приятно почерпена.
	Селена се разсмя и свали ластика от косата й.
	— Тогава сигурно нямаш нищо против да опитаме един малък експеримент?
	— Не! — категорично отсече Грейс и прибра освободената си коса зад ушите. — Не искам никакво махало, никакви спиритически дъски и ти се кълна, че ако видя дори една таро карта или рунически камък, ще си изповръщам кексчетата отгоре ти.
	Прехапала устни, Селена взе книгата от масата и я отвори.
	Пет минути до полунощ.
	Вдигна рисунката пред очите на Грейс и посочи страхотното тяло.
	— Ами той?
	Грейс погледна картинката и се усмихна.
	— Бива си го, нали?
	Е, това определено беше напредък. Селена дори не помнеше кога за последен път бе чула приятелката си да се изказва похвално за външния вид на някой мъж. Тя изкусително размаха книгата пред очите й.
	— Хайде де, Грейси. Признай, че искаш да се докопаш до този красавец.
	— Ще ме оставиш ли на мира, ако ти кажа, че не бих го изхвърлила от леглото си, защото ръси трохи по чаршафите?
	— Може би. За какво още не би го изритала от леглото си?
	Грейс изви очи към тавана и отпусна глава на възглавницата.
	— Ако заръфа вътрешностите на някоя катерица?
	— Сега аз ще повърна.
	— Ще гледаме ли филма или не?
	— Само ако първо се съгласиш да опитаме едно-едничко заклинанийце.
	Грейс повдигна глава и въздъхна. Познаваше приятелката си твърде добре, за да знае, че е безсмислено да спори с нея — не и когато лицето й имаше това изражение. Единственото, което можеше да попречи на Селена да получи онова, което си беше наумила, бе някой метеорит да се сгромоляса върху къщата.
	Пък и какво толкова? Грейс отдавна се бе убедила, че от глупавите заклинания на Селена никога нищо не се случва.
	— Добре. Да го направим, щом толкова настояваш.
	— Ура! — провикна се Селена, след което я улови за ръка и я накара да стане от пода. — Ще трябва да излезем на верандата.
	— Добре, обаче нямам намерение да късам главите на бели петли, нито да пия някакви гадости.
	Чувствайки се като момиченце, изгубило на „Истина или предизвикателство“, Грейс позволи на Селена да я изведе през плъзгащата се стъклена врата. Посрещнаха я песента на щурците и блещукането на хиляди звезди; влажен въздух изпълни дробовете й. _„Прекрасна нощ, за да си призовеш любовен роб“_, помисли си Грейс и се изкиска.
	— Какво се очаква от мен? — попита тя. — Да си избера някоя звезда и да си намисля желание?
	Селена поклати глава и я накара да застане в кръга от лунна светлина, хвърлян от лъчите, които се спускаха над стряхата на къщата, след което й подаде отворената книга.
	— Притисни я до гърдите си.
	— О, бейби — каза Грейс с престорена жар и страстно прегърна книгата. — Така ме възбуждаш. Нямам търпение прекрасното ти тяло да ми падне в ръчичките.
	Селена се разсмя.
	— Престани. Това е сериозно.
	— Сериозно? О, моля те! Стоя тук навръх двайсет и деветия си рожден ден, боса и облечена с дънки, които майка ми би подпалила, и притискам някаква глупава книга до гърдите си в опит да си призова гръцки любовен роб от отвъдното. Честно казано, сещам се само за един начин, по който всичко това може да стане още по-абсурдно.
	При тези думи Грейс разпери ръце, отметна глава назад и се провикна към нощното небе:
	— Вземи ме, о, велики, прекрасни робе и прави с мен каквото поискаш. Заповядвам ти да се надигнеш!
	И тя многозначително повдигна вежди.
	Селена изсумтя шумно.
	— Не се прави така. Трябва да изречеш името му три пъти.
	Грейс се изпъна.
	— Любовни робе, любовни робе, любовни робе.
	Селена сложи ръце на хълбоците си и я изгледа свирепо.
	— Джулиън Македонски.
	— О, извинявай! — Грейс отново притисна книгата до гърдите си и затвори очи. — Ела и облекчи копнеещите ми слабини, о, велики Джулиън Македонски, Джулиън Македонски, Джулиън Македонски.
	Тя отвори очи и погледна Селена.
	— Знаеш ли, никак не е лесно да го кажеш три пъти едно след друго.
	Само че Селена не й обръщаше никакво внимание, а се оглеждаше на всички страни в очакване да види красив гръцки странник.
	Грейс извъртя очи в същия миг, в който през градината повя слаб ветрец и донесе далечно ухание на сандалово дърво. Тя вдъхна дълбоко приятната миризма, която се задържа във въздуха само за миг, преди да изчезне и да отстъпи място на типичния за Ню Орлиънс задух през август.
	Изведнъж откъм задния двор долетя слаб звук. Някакво шумолене в шубраците.
	Грейс повдигна вежди и погледна към помръдващите храсти.
	— О, Господи! — ахна тя, поддавайки се на внезапно обзелия я пакостлив импулс, и махна към задния двор. — Селена, виж там!
	Селена рязко се обърна при нейния развълнуван жест. Един висок храсталак се поклащаше, сякаш някой се криеше зад него.
	— Джулиън? — повика го Селена.
	Клоните се размърдаха. Внезапно тишината бе раздрана от съскане и пронизително мяукане, и миг по-късно две котки профучаха през задния двор.
	— Виж, Лейни, господин Котаран е дошъл да ме избави от моето въздържание.
	При тези думи Грейс улови книгата с една ръка, а другата вдигна към челото си, сякаш всеки миг щеше да припадне.
	— Помогни ми, о, Повелителко на луната! Какво да правя с ухажването на толкова нежелан поклонник! Помогни ми бързо, преди алергията ми да ме погуби.
	— Дай ми книгата! — сопна се Селена и издърпа томчето от ръцете й, след което се запъти към къщата, прелиствайки страниците. — По дяволите, къде сбърках?
	Грейс отвори стъклената врата, за да я пусне в хладната къща.
	— Никъде не си сбъркала, миличка. Това беше просто един фарс. Колко пъти трябва да ти обяснявам, че всички тези глупости излизат изпод ръката на някое дребно старче, което си ги измисля, затворено в някоя задна стаичка незнайно къде. Бас държа, че в момента си умира от смях, задето бяхме толкова глупави, че…
	— Може би трябваше да направим още нещо. Обзалагам се, че има нещо в първите абзаци, които не мога да разчета. Това трябва да е.
	Грейс заключи плъзгащата се врата, молейки се да успее да запази търпение.
	_„А после аз съм била упорита!“_
	Телефонът иззвъня и Грейс вдигна. Беше Бил и искаше да говори със Селена.
	— За теб е.
	Грейс й подаде слушалката и Селена я взе от ръката й.
	— Да?
	Последва няколкоминутна пауза, през която от другата страна долиташе развълнуваният глас на Бил. От внезапната бледност, разляла се по лицето на приятелката й, Грейс разбра, че нещо се е случило.
	— Добре, добре. Веднага се прибирам. Сигурен ли си, че си добре? Окей. Обичам те. Още сега тръгвам. Не се опитвай да правиш нищо, докато не си дойда.
	Грейс усети ужасното жегване на страха и стомахът й се сви. За кой ли път си припомняше полицая, застанал на прага на стаята й в общежитието и чу безстрастния му глас: „Със съжаление трябва да ви съобщя, че…“
	— Какво има? — попита тя.
	— Бил паднал, докато играели баскетбол и си счупил ръката.
	Грейс въздъхна облекчено. Слава Богу, не беше автомобилна злополука!
	— Той добре ли е?
	— Така каза. Приятелите му го завели в поликлиниката, за да му направят рентгенова снимка, преди да го откарат вкъщи. Каза ми да не се тревожа, но мисля, че е най-добре да се прибирам.
	— Искаш ли да те закарам?
	Селена поклати глава.
	— Не. За разлика от мен, ти малко попрекали с виното. Освен това съм сигурна, че не е нищо сериозно. Нали си ме знаеш как все се тревожа за какво ли не. Остани и си догледай филма. Ще ти се обадя утре сутринта.
	— Добре. Звънни, да ми кажеш как е Бил.
	Селена взе чантата си и извади ключовете на колата. Докато излизаше, поспря на прага и подаде книгата на приятелката си.
	— Какво пък! Задръж я. Ако не друго, поне през следващите няколко дни ще можеш добре да се посмееш всеки път, щом си спомниш каква съм глупачка.
	— Не си глупачка. Просто си ексцентрична.
	— Така са казвали и за Мери Тод Линкълн*. Докато не я хвърлили в лудницата.
	[* Мери Тод Линкълн — съпруга и вдовица на американския президент Ейбрахам Линкълн; известно време е била затворена в психиатрична клиника. — Б.пр.]
	Грейс се разсмя и като взе томчето от ръцете й, загледа как Селена отива до колата си.
	— Шофирай внимателно — извика тя след нея. — Благодаря за подаръка и за това, че дойде.
	Селена й помаха, след което се качи в яркочервения джип „Чероки“ и потегли.
	С уморена въздишка, Грейс заключи вратата и хвърли книгата върху дивана.
	— Ти стой тук, любовни робе — каза тя и се разсмя при спомена за тяхната глупост.
	Дали Селена някога щеше да надрасне тези измишльотини? Изключи телевизора и отнесе мръсните съдове в кухнята. Докато плакнеше чашите, вниманието й беше привлечено от внезапен проблясък.
	За миг си помисли, че е светкавица…
	… ала после си даде сметка, че бе дошъл от вътрешността на къщата.
	— Какво по…
	Тя остави чашите и се запъти към дневната. В първия миг не видя нищо, ала когато стигна до вратата, почувства странно присъствие. Присъствие, от което цялата настръхна.
	Много предпазливо, тя прекрачи прага на дневната и пред дивана видя да стои висока фигура.
	Фигурата на мъж.
	Красив мъж.
	Гол мъж.


>	3

	Грейс постъпи така, както биха постъпили повечето жени, откривайки гол мъж в дневната си. Изпищя.
	И се втурна към входната врата.
	Само че забрави за възглавниците, струпани на пода, препъна се и се сгромоляса на земята.
	„Не!“, изкрещя тя беззвучно, докато падаше. Трябваше да направи нещо, за да се защити.
	Ужасена и разтреперана, тя трескаво зарови между възглавниците с надеждата да открие някакво оръжие. Напипа нещо, но когато извади ръка, се оказа, че стиска пухкав розов пантоф.
	По дяволите! С крайчеца на окото си зърна винената бутилка и побърза да се претърколи натам. Сграбчи я и рязко се обърна към натрапника.
	По-бързо, отколкото Грейс можеше да реагира, топлите му пръсти се сключиха около китката й и нежно я обездвижиха.
	— Удари ли се?
	Мили Боже, плътният му, мъжествен глас, бе наситен от силен, напевен акцент, който можеше да бъде описан единствено като мелодичен. И адски привлекателен.
	С притъпени сетива, Грейс вдигна очи и…
	Хмм…
	Честно казано, можа да види едно-единствено нещо и то я накара да пламне сякаш бе изяла някоя особено люта чушка. В крайна сметка, как да не го забележи, когато то бе само на една ръка разстояние. И освен това беше толкова голямо.
	Миг по-късно той коленичи до нея и нежно отметна косата от очите й, а после прокара пръсти по главата й, сякаш за да провери дали не се е наранила.
	Погледът на Грейс се спря върху гърдите му. Неспособна нито да помръдне, нито да отмести очи от невероятната му кожа, Грейс трябваше да положи усилие, за да не простене от удоволствие под допира на пръстите му. Допир, който разгаряше истински пожар в тялото й.
	— Удари ли си главата? — попита той с все същия необикновен, великолепен акцент, който отекна в Грейс и й подейства като гореща, умиротворителна прегръдка.
	Тя продължаваше да се взира в златистокафявата кожа, която сякаш молеше да бъде помилвана.
	Той буквално сияеше!
	Напълно покорена, Грейс просто трябваше да види лицето му, да се увери дали и останалата част от него е също толкова невероятна, колкото и тялото му.
	Тя вдигна поглед покрай изваяните мускули на раменете му и зяпна. Винената бутилка се изплъзна от безчувствените й пръсти.
	Това беше той.
	Не! Не можеше да бъде.
	Невъзможно бе това да се случва, невъзможно бе той да стои чисто гол в дневната й и да я докосва по косата. Подобни неща чисто и просто не се случваха в истинския живот. Особено пък на обикновени хора като нея.
	И все пак…
	— Джулиън? — задъхано попита тя.
	Той имаше жилавата, силна фигура на гимнастик, страхотни, стоманени мускули изпъкваха дори там, където Грейс и не подозираше, че мъжете могат да имат мускули. Върху плещите и ръцете. Върху гърдите и гърба. От врата чак до краката.
	Сурова мъжествена сила изпълваше всеки сантиметър от тялото му.
	Дори то бе започнало да набъбва.
	Златиста коса падаше на непокорни вълни около гладко обръснатото лице, което изглеждаше като излязло изпод пръстите на скулптор. Невероятно красиво и пленително, в него нямаше нищо сладникаво или женствено. И въпреки това беше изумително.
	Пълни, чувствени устни, извити в колеблива усмивка, вдълбаваха в загорелите от слънцето бузи трапчинки като две луни.
	А очите му!
	Всемогъщи Боже!
	Обрамчени от тънък тъмносин ореол, те имаха кристалния лазурен цвят на безоблачно небе. Изпепеляващ в своята настойчивост, погледът им излъчваше невероятно остър ум и Грейс почувства, че това е поглед, който наистина е в състояние да убива.
	Или най-малкото — да поразява смъртоносно.
	И точно в този миг, тя наистина беше поразена. Напълно запленена от мъж, който бе твърде съвършен, за да е истински.
	Тя протегна ръка и колебливо го докосна по рамото. За нейно огромно учудване, той не се стопи под допира й като пиянската халюцинация, за каквато го бе помислила.
	Не, ръката, която докосна, бе съвсем истинска. Истинска, корава и топла. Железен мускул се напрегна под пръстите й и накара сърцето й да забие учестено.
	Напълно поразена, Грейс можеше единствено да се взира изумено в него.
	Веждите на Джулиън се повдигнаха учудено. Никога досега не му се бе случвало жена да бяга от него. Нито да го зареже, след като бе изрекла думите на заклинанието.
	Всички други оставаха на мястото си в очакване на неговата поява и след това се хвърляха в обятията му, настоявайки той да ги дари с наслада.
	Ала не и тази…
	Тя бе различна.
	Устните му потръпнаха от едва сдържана усмивка, когато погледът му обходи тялото й. Гъста гарвановочерна коса се спускаше до средата на гърба й, а светлосивите й очи имаха цвета на море преди буря. Изпъстрени с миниатюрни сребърни и зелени пръски, те излъчваха интелигентност и топлота.
	Мънички светлокафяви лунички покриваха гладката снежнобяла кожа. Тя бе точно толкова прелестна, колкото и мекият й глас.
	Не че имаше някакво значение.
	Независимо как изглеждаше жената, която го беше призовала, Джулиън съществуваше единствено, за да й служи сексуално. Да се изгуби в насладата на тялото й. И той възнамеряваше да стори точно това.
	— Хайде — каза и сложи ръце на раменете й. — Нека ти помогна да станеш.
	— Ти си гол — прошепна Грейс, оглеждайки го от глава до пети, когато се изправиха. — Ти си толкова гол.
	Джулиън прибра два гарвановочерни кичура зад ушите й.
	— Знам.
	— Ти си гол.
	— Това вече го установихме.
	— Ти си щастлив и гол.
	Джулиън се намръщи объркано.
	— Какво?
	Грейс сведе многозначителен поглед към възбудата му.
	— Щастлив си. И чисто гол.
	А, значи така му казваха в този век. Трябваше да го запомни.
	— И това те кара да се чувстваш неудобно? — попита той, удивен от факта, че голотата му може да тревожи някоя жена — нещо, което не се бе случвало никога преди.
	— Бинго!
	— Е, имам идея как да оправим нещата — понижи глас Джулиън, а погледът му се спря върху гърдите й, чиито зърна се бяха втвърдили и изпъкваха под тънката бяла материя.
	Зърна, които нямаше търпение да види. И да вкуси.
	Той пристъпи към нея и понечи да я докосне.
	Грейс се отдръпна с разтуптяно сърце. Не беше истина. Не можеше да е истина. Очевидно беше пияна и й се привиждаше. Или пък си беше ударила главата в ръба на масичката, изгубила бе съзнание и кръвта й изтичаше.
	Точно така! Това й се струваше правдоподобно.
	Или поне по-правдоподобно, отколкото горещата, пулсираща възбуда, която бушуваше в нея и копнееше за тялото му.
	А него си го биваше.
	_„Когато си фантазираш, момиче, определено не си поплюваш. Май напоследък си попрекалила с работата. Започнала си да прихващаш от фантазиите на пациентите си.“_
	Той посегна към нея и улови лицето й в силните си ръце. Грейс не бе в състояние да помръдне. Единственото, което можеше да стори, бе да му позволи да повдигне брадичката й нагоре, докато погледът й не срещна пронизващите му очи, които, тя бе сигурна, можеха да надзърнат и в най-потайните кътчета на душата й. Очи, които я омаяха така, както смъртоносният хищник хипнотизира плячката си.
	Тя потрепери в прегръдките му.
	В този миг горещи, настойчиви устни се впиха в нейните и тя простена в отговор. През целия си живот бе слушала за целувки, от които коленете направо омеквали, ала за първи път тя самата го изпитваше.
	Той ухаеше прекрасно, допирът му бе невероятен, а вкусът му — още по-възхитителен.
	Сякаш надарени със собствена воля, ръцете й се обвиха около раменете му, широки и корави като камък. Топлината на гърдите му преля в нея, мамейки я с еротични обещания за онова, което предстоеше, докато той нахлуваше в устата й с умението и устрема на викинг, решил да плячкоса всичко по пътя си.
	Всеки сантиметър от великолепното му тяло бе плътно притиснат до нейното и се движеше по начин, целящ тя да усети мъжкото му присъствие. И, о, Господи, наистина го усещаше така, както не бе усещала никой друг мъж преди него. Тя плъзна ръка надолу по изваяните мускули на голия му гръб и простена, когато те се напрегнаха под милувката й.
	В този миг Грейс реши, че ако наистина сънува, определено не иска часовникът да иззвъни.
	Нито пък телефонът.
	Нито…
	Ръцете му се спуснаха по гърба й и я сграбчиха за хълбоците, притискайки ги още по-плътно към неговите, докато езикът му танцуваше с нейния. Мирис на сандалово дърво нахлу в ноздрите й.
	С омекнало тяло, Грейс проследи напрегнатите стоманени мускули на гърба му, докато дългата му коса падаше върху ръцете й в еротична милувка.
	Джулиън усети, че се замайва от топлия й допир, от приятното усещане на ръцете й, обвити плътно около тялото му, докато самият той галеше меката й, покрита с лунички кожа.
	Колко прекрасни звуци издаваше, когато се отзоваваше на близостта му. Ммм, нямаше търпение да чуе как от гърдите й се откъсва онзи вик на върховно удоволствие. Да я види как отмята глава назад, докато спазмите на насладата разтърсват тялото й.
	Толкова време бе минало, откакто за последен път бе почувствал женски допир. Откакто за последен път бе почувствал допира на друго човешко същество.
	Тялото му изгаряше от желание и ако това не бе първият им път, Джулиън щеше да я схруска като парченце сладък шоколад. Щеше да я хвърли на пода и да я обладае с невъздържаността на умиращ от глад, озовал се на изобилен пир.
	Ала трябваше да го отложи, докато тя свикне с него.
	Още преди векове бе научил, че първия път на жените винаги им прималяваше. А той определено не искаше точно на нея да й прималее.
	Все още не.
	Въпреки това не бе в състояние да чака и миг повече — на всяка цена трябваше да я има!
	Той я взе в прегръдките си и се отправи към стълбите.
	В началото Грейс бе прекалено погълната от невероятното усещане на силните му ръце, които я обгръщаха с топлина, от това, че някой я бе вдигнал с такава лекота, без дори да изохка от усилието. Ала когато минаха покрай големия дървен ананас, който украсяваше парапета на стълбището, тя изведнъж дойде на себе си.
	— Хей, я по-полека! — сопна се Грейс и сграбчи резбования махагонов ананас сякаш бе спасителен пояс, а тя — удавница. — Къде си мислиш, че ме носиш?
	Джулиън поспря и я изгледа заинтригувано. В този миг Грейс внезапно си даде сметка, че какъвто бе силен и висок, той можеше да прави с нея каквото си поиска, а тя бе напълно безсилна да му попречи.
	Тръпка на ужас пробяга по тялото й.
	И все пак, въпреки опасността, част от нея не се боеше. Някакъв инстинкт й нашепваше, че той не би я наранил умишлено.
	— В спалнята, за да довършим онова, което започнахме — простичко отвърна той, сякаш говореха за времето.
	— Не мисля така.
	Той сви прекрасните си, широки рамене.
	— Предпочиташ да го направим на стълбите, така ли? Или пък на дивана? — При тези думи той се огледа наоколо, сякаш преценяваше какви други възможности им предлага къщата. — Идеята не е никак лоша. Отдавна не съм имал жена върху…
	— Не, не, не! Единственото място, където ще ме имаш, е в сънищата ти. А сега ме пусни, преди наистина да съм се ядосала!
	За нейно огромно изумление той се подчини.
	Усетила твърда почва под краката си, Грейс се почувства малко по-добре и изкачи две стъпала, така че очите им се изравниха и те бяха на равна нога… ако това изобщо бе възможно с някой, от когото се излъчваха такава сила и властност.
	В този миг Грейс най-сетне осъзна какво означава присъствието му тук.
	Той беше истински!
	Всемогъщи Боже, двете със Селена го бяха призовали за живот!
	Очите му се впиха в нейните, по суровото му лице нямаше и помен от веселие.
	— Не разбирам защо съм тук. Ако не ме искаш в себе си, защо ме повика?
	Грейс едва не простена при тези думи и което бе още по-лошо, за миг си представи как стегнатото му, силно тяло прониква в нейното.
	Какво ли би било усещането един толкова страхотен мъж да я люби цяла нощ?
	Нямаше никакво съмнение, че той щеше да е страхотен и в леглото. Нито капчица съмнение. От онова, което бе видяла досега, Грейс дори не можеше да си представи колко по-добър…
	Напрегна се само при мисълта за това. Какво имаше у този мъж?
	Никога досега не бе изпитвала подобен сексуален глад. Никога! Едва се сдържаше да не му се нахвърли, тук и сега.
	В това нямаше никакъв смисъл.
	През годините се бе наслушала на всякакви възможно най-нагледни описания на секса, случвало се бе дори някои от пациентите й нарочно да се опитат да я шокират или възбудят.
	Ала никой никога не бе успял да предизвика подобна пламенна реакция.
	Когато ставаше дума за него, единственото, за което Грейс бе в състояние да мисли, бе как двамата се свличат на земята, вплетени един в друг.
	Крайно нетипична за нея мисъл, която бързо я отрезви.
	Отвори уста, за да отговори на въпроса му, ала после се спря. Какво наистина щеше да прави с него?
	Освен онова?
	Тя поклати недоумяващо глава.
	— Какво ще правя с теб?
	Очите му потъмняха сладострастно и той отново протегна ръце към нея.
	_„О, да“_, примоли се тялото й. _„Нека усетя допира ти навсякъде по себе си.“_
	— Престани! — скара се тя както на него, така и на себе си, отказвайки да изгуби самоконтрол.
	Тук трябваше да властва разумът, не хормоните й. Веднъж вече бе допуснала тази грешка и нямаше намерение да го прави отново.
	Тя изкачи още едно стъпало и се загледа в него. Майко мила, наистина беше невероятен. Вълнистата златистокестенява коса се спускаше до средата на гърба му, където бе пристегната с тъмнокафява кожена лента. С изключение на три тънки плитки, украсени в долния край с мъниста… плитки, които се поклащаха в ритъм с всяко негово движение.
	Тъмнокафяви вежди се извиваха над очи, които бяха едновременно изкусителни и плашещи. Очи, които я наблюдаваха с твърде много жар.
	В този миг определено й се искаше да убие Селена.
	Ала не толкова, колкото й се искаше да скочи в леглото с този мъж и да вкуси това прекрасно, целунато от слънцето великолепие.
	_„Престани!“_
	— Не разбирам какво става — промълви тя най-сетне.
	Трябваше да помисли, да се опита да проумее какво се случва.
	— Трябва да поседна за минутка, а ти… — при тези думи погледът й се плъзна по съвършеното му тяло. — Ти трябва да облечеш нещо.
	Ъгълчетата на устните му потрепнаха. През целия му живот тя бе първият човек, който искаше това от него.
	Ами да, жените, които бе имал преди проклятието, до една бяха правили всичко по силите си, за да го накарат да се съблече. Колкото се може по-бързо. А след проклятието, жените, които го призоваваха, прекарваха дни наред, като се любуваха на голотата му, прокарваха пръсти по тялото му и му се наслаждаваха.
	— Изчакай ме за минутка — каза Грейс и тичешком изкачи стълбите.
	Джулиън се загледа след нея и начинът, по който бедрата й се полюшваха при всяка стъпка, накара тялото му да пламне и да се втвърди. Стискайки зъби в опит да не обръща внимание на огъня, лумнал в слабините му, той се огледа наоколо. Определено трябваше да намери нещо, което да отвлече вниманието му… поне докато тя не му се отдадеше.
	Което нямаше да отнеме много време. Никоя жена не бе успявала задълго да се държи настрана от него.
	Усмихвайки се горчиво при тази мисъл, Джулиън обходи къщата с поглед.
	Къде и кога се намираше?
	Нямаше представа колко дълго бе прекарал в книгата. Единственото, което помнеше, бе звукът на различни гласове и постепенната промяна на езиците и произношенията през годините.
	Вдигна глава към светлината над себе си и се смръщи. Не гореше огън. Какво ли бе това? Очите му се насълзиха и той извърна поглед.
	Трябва да беше крушка, реши той.
	_„Дей, трябва да сменя крушката. Направи ми услуга и щракни ключа до вратата.“_
	Припомняйки си думите на продавача, Джулиън погледна към вратата и видя онова, което сигурно бе „ключът“. Приближи се, натисна малкото лостче и светлината угасна начаса. Той отново я включи.
	Джулиън не можа да сдържи усмивката си. Какви ли други чудеса криеше това време?
	— Ето.
	Той вдигна поглед и Грейс, която стоеше на най-долното стъпало, му подхвърли дълъг правоъгълник от тъмнозелен плат. Джулиън го улови до гърдите си и усети как го залива вълна от изумление.
	Не се бе пошегувала, когато му каза да се облече!
	Колко необикновено! Сбърчил вежди, Джулиън уви парчето плат около бедрата си.
	Грейс изчака, докато той се отдръпна от вратата, и едва тогава го погледна. Слава Богу, вече не беше гол. Нищо чудно, че викторианците са държали толкова на смокиновите листа. Жалко, че не й се намираха няколко под ръка. Единственото, което растеше в градината й, беше бодлива зеленика, а тя надали щеше да му се понрави особено.
	Грейс се запъти към дневната и седна на дивана.
	— Бог ми е свидетел, Лейни — промърмори тя, — кълна се, че ще ми платиш за това.
	Миг по-късно той седеше до нея, възпламенявайки всеки хормон в тялото й със своето присъствие.
	Грейс се отдръпна в другия край на дивана и го изгледа предпазливо.
	— Е, колко дълго ще останеш?
	_„Страхотен въпрос, Грейс, няма що! Като си започнала, защо не го попиташ за времето или за зодията му!“_
	— До следващото пълнолуние.
	Леденият му поглед поомекна едва забележимо, а когато обходи тялото й, студенината му бързо бе изместена от изпепеляваща страст.
	Той се приведе към нея и понечи да докосне лицето й.
	Грейс рязко скочи на крака и мина от другата страна на масичката.
	— Искаш да ми кажеш, че трябва да те търпя цял месец?
	— Да.
	Слисана, Грейс разтърка очи. Той не можеше да остане в къщата й цял месец. Цял един месец! Та тя имаше задължения, отговорности.
	Имаше ново хоби, което да усвои.
	— Виж — каза на глас, — може и да не ти се вярва, но аз си имам свой живот. Живот, който не включва теб.
	По лицето му ясно разбра, че думите й не му се понравиха. Ама никак.
	— Ако мислиш, че умирам от щастие заради това, че съм с теб, жестоко се лъжеш. Уверявам те, че не съм тук по собствено желание.
	Думите му я жегнаха.
	— Е, някои части от теб очевидно са на друго мнение — подметна тя и хвърли многозначителен поглед към онази част от тялото му, която все още стърчеше издайнически.
	Джулиън сведе очи към скута си и въздъхна, виждайки онова, което издуваше хавлията.
	— За съжаление, това зависи от мен точно толкова, колкото и присъствието ми тук.
	— Вратата е ей там — каза Грейс и я посочи. — Гледай да не те удари по задника, когато си тръгваш.
	— Повярвай ми, щях да си тръгна, ако можех.
	Тези думи накараха Грейс да се замисли за миг.
	— Да не искаш да кажеш, че не мога да си пожелая да изчезнеш? Нито да те върна обратно в книгата?
	— Мисля, че думата, която ти използва, беше „бинго“.
	Грейс потъна в мълчание, а Джулиън бавно се изправи на крака и се загледа в нея. Този въпрос възникваше за първи път през всичките векове, откакто бе прокълнат. Всички, които го бяха призовавали досега, знаеха какъв е и на драго сърце прекарваха цял месец в обятията му, използвайки тялото му за собствената си наслада.
	Никога досега — нито като смъртен мъж, нито след това — не бе срещал жена, която да не го желае.
	Беше… странно.
	Смиряващо.
	Почти смущаващо.
	Възможно ли бе проклятието да отслабва? Щеше ли отново да бъде свободен след всичкото това време?
	Отхвърли тази мисъл в мига, в който тя се появи в съзнанието му. Когато древногръцките богове наказваха някого, те го правеха със стил и замах, които дори две хилядолетия не бяха в състояние да смекчат.
	Веднъж, много, много отдавна, той бе опитал да се пребори с проклятието. Повярвал бе, че може да бъде свободен. Ала ако две хиляди години пленничество и непрестанни мъки го бяха научили на нещо, то беше примирение.
	Заслужил си бе ада, в който го бяха заточили, и като воин, какъвто бе някога, той бе приел наказанието си.
	Преглъщайки жлъчката, надигнала се в гърлото му, Джулиън разпери ръце и й предложи тялото си.
	— Можеш да правиш с мен каквото поискаш. Просто ми кажи как да ти доставя удоволствие.
	— В такъв случай искам да си тръгнеш.
	Джулиън отпусна ръце.
	— Всичко, с изключение на това.
	Раздразнена, Грейс закрачи напред-назад. Хормоните й най-сетне се бяха усмирили, главата й се беше прояснила и тя жадуваше да намери някакво решение. Ала колкото и да се опитваше, такова като че ли нямаше.
	Неприятна болка затуптя в слепоочията й.
	Какво щеше да прави един месец, цял един месец, с него?
	Отново си го представи надвесен над нея; разпиляна, косата му се спускаше като мек балдахин около тях, докато той проникваше дълбоко в тялото й.
	— Имам нужда от нещо… — гласът му заглъхна.
	Грейс, чието тяло още копнееше за него, се обърна да го погледне.
	Толкова лесно би било да му се отдаде. Ала това би било грешка. Отказваше да го използва по този начин. Като…
	Не, нямаше да мисли за това. Отказваше да мисли за това.
	— От какво?
	— Нещо за ядене — отвърна Джулиън. — След като няма да ме използваш веднага, нали няма да възразиш да се нахраня?
	По стеснителното му, полусърдито изражение, Грейс разбра, че не обича да моли за нищо.
	И тогава я осени внезапна мисъл — ако всичко това бе така объркващо и трудно за нея, как ли се чувстваше той, за Бога? Да бъде изтръгнат оттам, където живееше, и катапултиран в нейния свят? Трябва да бе ужасно.
	— Разбира се — каза Грейс и като му даде знак да я последва, прекоси късия коридор, отвеждащ в задната част на къщата. — Кухнята е ето тук.
	Тя отвори хладилника и му позволи да надникне вътре.
	— Какво ти се яде?
	Вместо да погледне в хладилника, Джулиън остана на около три крачки от него.
	— Има ли още от пицата?
	— От пицата? — слисано повтори Грейс.
	_„Откъде знаеше за нея?“_
	Той сви рамене.
	— Стори ми се, че доста ти хареса, докато я ядеше.
	Грейс цялата пламна, припомняйки си своята шега от по-рано. Селена за кой ли път бе подметнала нещо за това, че храната е заместител на секса и Грейс бе симулирала оргазъм, докато се наслаждаваше на последното парче.
	— Чул си ни?
	— Любовният роб чува всичко, казано в близост до книгата — тихо отвърна Джулиън с непроницаемо изражение.
	Грейс имаше чувството, че ако бузите й се нажежат още малко, нищо чудно да експлодират.
	— Пицата свърши — изрече тя на един дъх; идваше й да си пъхне главата в хладилника, за да я охлади поне малко. — За сметка на това имам пиле с макарони.
	— И вино?
	Тя кимна.
	— Това е приемливо.
	Властният му тон я изпълни с негодувание. Беше тон от типа „пещерен човек“, който сякаш казваше „Аз съм мъжът, кукло, така че давай яденето насам“ и от който кръвта й винаги кипваше.
	— Виж какво, приятел, не съм ти слугиня. Още една такава изцепка и ще вечеряш с „Алпо“*.
	[* Алпо — американска марка храна за кучета. — Б.пр.]
	Едната му вежда подскочи.
	— „Алпо“?
	— Няма значение.
	Все още сърдита, Грейс извади пилето с макарони и се приготви да го метне в микровълновата фурна.
	Джулиън се настани на масата с все същата аура на мъжко превъзходство, която сериозно й лазеше по нервите. Макар да й се щеше наистина да има консерва „Алпо“, тя си заповяда да изсипе щедра порция макарони в една купичка.
	— И откога си затворен в книгата? От Средновековието?
	Защото точно така се държеше.
	Джулиън продължи да седи като статуя. По лицето му не се четяха никакви емоции. Ако не знаеше, че не е така, Грейс можеше да го вземе за робот.
	— За последно ме призоваха през 1895 г.
	— Я стига! — Грейс, която тъкмо поставяше купичката в микровълновата, зяпна насреща му. — 1895 г.? Сериозно?
	Той кимна.
	— А кога те затвориха в книгата за първи път?
	Яростта, която пробяга по лицето му, бе толкова необуздана, че Грейс се сепна.
	— През 149 г. пр.Хр. по вашия календар.
	Грейс се ококори.
	— Сто четиридесет и девета година преди Христа? Всемогъщи Боже! Значи като призовах Джулиън Македонски, ти наистина си от Македония. От онази Македония.
	Джулиън кимна рязко.
	Докато Грейс затваряше вратичката на микровълновата и натискаше копчето, в главата й препускаха безброй мисли. Не беше възможно. Нямаше как да е възможно!
	— Как се оказа затворен в книгата? Искам да кажа, древните гърци не са имали книги, нали така?
	— Първоначално бях заробен в пергаментов свитък, който по-късно беше подвързан по този начин, за да бъде съхранен — мрачно обясни Джулиън с все същото непроницаемо изражение. — А ме проклеха, защото превзех Александрия.
	Грейс се намръщи. В това нямаше никакъв смисъл… не че нещо в цялата тази история имаше кой знае какъв смисъл.
	— Защо превземането на някакъв си град…
	— Александрия не беше град, а една от девиците на Приап*.
	Грейс настръхна при тези думи и при мисълта за това по какъв начин „превземането“ на една жена може да осъди някого на вечно пленничество.
	[* Приап — второстепенен древногръцки бог на плодородието, покровител на домашния добитък, овошките и мъжките гениталии, известен най-вече с огромната си постоянна ерекция. — Б.пр.]
	— Изнасилил си девица?
	— Не съм я изнасилил — отвърна Джулиън, срещайки решително погледа й. — Уверявам те, че беше по взаимно съгласие.
	Добре, май бе докоснала някакво болно място. Виждаше го съвсем ясно в леденото му държание. Очевидно не обичаше да говори за миналото си. Явно щеше да й се наложи да внимава малко повече с въпросите.
	Джулиън чу странно позвъняване и видя как Грейс дръпна някаква дръжка и отвори черната кутия, в която бе пъхнала храната му.
	Миг по-късно пълната димяща купичка стоеше пред него, заедно със сребърна вилица, нож, хартиена салфетка и стъклена чаша с вино. Ароматно ухание нахлу в ноздрите му и стомахът го заболя от глад.
	Навярно би трябвало да е смаян от начина и бързината, с които тя приготви храната му, ала след като бе чувал да се говори за неща като влакове, камери, автомобили, фонографи, ракети и компютри, вече нищо не бе в състояние да го изненада.
	Всъщност, вече не бе в състояние да изпита каквото и да било, не и откакто преди много, много години, тласкан от необходимостта, сам бе прокудил чувствата си в изгнание.
	Сега съществуването му не бе нищо повече от мимолетни дни, откраднати тук-таме из вековете. Единственото му предназначение бе да задоволява сексуалните нужди на онези, които го призоваваха.
	А ако бе научил нещо през последните две хилядолетия, то бе да се възползва от малките удоволствия, които всяко прераждане му предоставяше.
	С тази мисъл, той си взе от храната и се наслади на усещането от топлите, сочни макарони върху езика си. Истинско блаженство.
	Остави уханието на пилето и подправките да го завладее напълно. От цяла вечност не бе хапвал нищо. Вечност на безпощаден глад.
	Най-сетне затвори очи и преглътна.
	Свикнал повече да гладува, отколкото да е сит, още при първата хапка стомахът го сви мъчително. Джулиън стисна ножа и вилицата, борейки се с раздиращата болка.
	Ала не спря да яде. Не и докато пред него имаше храна.
	Толкова дълго бе чакал да засити глада си, че нямаше никакво намерение да спира.
	След още няколко залъка спазмите поутихнаха и той най-сетне можеше да се наслади на ястието.
	Колкото повече отслабваше болката, толкова по-трудно му бе да се храни възпитано, вместо да започне да тъпче шепи храна в устата си, мъчейки се да утоли разяждащия корема му глад.
	В моменти като този бе адски лесно да забрави, че е човек, а не див звяр, пуснат от клетката си.
	Беше загубил по-голямата част от човешката си същност още преди векове и бе твърдо решен да запази малкото, което бе останало от нея.
	Облегната на барплота, Грейс го гледаше как се храни бавно и методично. Не беше сигурна дали му е вкусно или не, но той не спираше да яде.
	Ала онова, което наистина я изуми, бяха съвършените европейски маниери, с които го правеше. Нещо, което тя никога не бе успяла да усвои и сега не можеше да не се зачуди кога ли се бе научил така умело да използва ножа, за да закрепи макароните върху вилицата си, преди да ги лапне.
	— Имахте ли вилици в древна Македония?
	Той спря да се храни.
	— Моля?
	— Просто се чудех кога е била изобретена вилицата. Имали ли сте вилици в…
	_„Какво си се раздрънкала!“_, скара се Грейс сама на себе си. _„Сякаш някой друг на мое място нямаше да стори същото! Погледни го само! Колко пъти според теб някой е постъпвал като идиот и в резултат се е озовавал насаме с оживяла древногръцка статуя? Особено статуя, която изглежда така!“_
	Твърде рядко.
	— Доколкото знам, вилицата е изобретена през петнайсети век — отвърна Джулиън.
	— Така ли? Ти бил ли си там?
	Джулиън вдигна очи и я погледна с непроницаемо изражение.
	— Къде? Когато са изобретили вилицата или през петнайсети век?
	— Петнайсети век, естествено — отвърна Грейс, но като помисли малко, добави: — Не си присъствал, когато са изобретили вилицата, нали?
	— Не — Джулиън се прокашля и избърса уста със салфетката. — През онзи век бях призован четири пъти. Два пъти в Италия и по веднъж в Англия и Франция.
	— Наистина ли? — Грейс опита да си представи какъв ли е бил животът тогава. — Обзалагам се, че си видял страшно много неща през вековете.
	— Не съвсем.
	— О, я стига! За две хиляди години…
	— Виждал съм предимно спални, легла и дрешници.
	След тези думи, произнесени с глух тон, който накара Грейс да замълчи, Джулиън отново се залови за яденето. Внезапно в съзнанието й нахлу образът на Пол. Тя се бе сблъскала само с един себичен, безчувствен гадняр. Джулиън звучеше така, сякаш познаваше много повече.
	— Значи докато някой не те повика, си принуден да стоиш в книгата, така ли?
	Той кимна.
	— Какво правиш, за да си убиваш времето?
	Джулиън сви рамене и Грейс изведнъж си даде сметка, че той не разполага с кой знае колко вариации на изражение на лицето.
	Нито пък думи.
	Тя се доближи до масата и седна насреща му.
	— Знаеш ли какво, след като твърдиш, че разполагаме с цял месец заедно, защо не се опитаме да го направим по-приятен, като си поговорим?
	Джулиън я погледна учудено. Дори не помнеше кога за последен път някой бе разговарял с него, освен, за да го насърчи или да му предложи някой нов начин да увеличи удоволствието, което даряваше.
	Или пък за да го повика обратно в леглото.
	Още съвсем млад бе научил, че от него жените искат само едно — да почувстват някоя част от тялото му дълбоко в себе си.
	С тази мисъл той бавно плъзна поглед по жената пред себе си, задържайки го върху гърдите й, които бързо се втвърдиха.
	Възмутена, Грейс скръсти ръце пред себе си и зачака той да вдигне очи към лицето й.
	Джулиън едва не се разсмя. Едва.
	— Знаеш ли какво — отвърна той, използвайки нейните думи. — Има много по-забавни неща, които мога да направя с езика си, вместо да говоря… като например да го прокарам по голите ти гърди и вдлъбнатината на шията ти. — При тези думи той сведе поглед към масата, там, където бе скутът й. — Да не говорим пък за останалите места, които може да докосне.
	За миг Грейс бе като поразена. После я напуши смях.
	Който бе изместен от пареща възбуда.
	В качеството си на терапевт беше чувала далеч по-неприлични неща, напомни си тя.
	Да, ала не и изречени от уста, с която тя самата искаше да прави много повече от това да разговаря.
	— Прав си, има много други неща, които могат да се правят с един език… като например да бъде отрязан — каза тя и със задоволство видя изненадата, припламнала в очите му. — Само че аз съм жена, която обича да говори, а ти си тук, за да се погрижиш за моето удоволствие, не е ли така?
	Джулиън се напрегна едва забележимо, сякаш искаше да се съпротивлява срещу ролята си.
	— Така е.
	— В такъв случай, кажи ми какво правиш, докато си в книгата.
	Погледът му се впи в нейния с жарка настойчивост, която Грейс сметна за смущаваща, интригуваща и малко плашеща.
	— То е като да бъдеш затворен в саркофаг — тихо отговори Джулиън. — Чувам гласове, но не виждам абсолютно нищо, нито дори лъч светлина. Просто си стоя там вътре, неспособен да помръдна. Чакам. Слушам.
	Грейс усети, че я побиват тръпки. Спомни си как преди много години, без да иска, се беше заключила в работилницата на баща си. Не виждаше нищо, не можеше да излезе. Ужасена, тя не успяваше да си поеме дъх, от паниката й се зави свят. Тя се разкрещя и заблъска по вратата, докато не си разрани ръката.
	Най-сетне майка й я чу и я пусна да излезе.
	Заради тази случка Грейс и до ден-днешен страдаше от лека форма на клаустрофобия. Не можеше дори да си представи какво е да прекараш векове в подобно място.
	— Колко ужасно! — прошепна тя.
	— Свиква се. С времето.
	— Наистина?
	Без сама да знае защо, Грейс си помисли, че силно се съмнява.
	Когато майка й я пусна навън, откри, че е стояла вътре само половин час, ала той й се бе сторил същинска вечност. Какво ли бе наистина да прекараш цяла вечност по този начин?
	— Опитвал ли си да избягаш?
	Погледът му бе по-красноречив от всякакви думи.
	— Какво стана? — попита тя.
	— Провалих се, както можеш да се досетиш.
	На Грейс ужасно й дожаля за него. Две хиляди години, затворен в непрогледна гробница. Цяло чудо бе, че не беше полудял. Че изобщо бе в състояние да седи тук и да разговаря с нея.
	Нищо чудно, че бе поискал нещо за хапване. Подобна сетивна депривация* бе истинско нечовешко мъчение.
	[* Състояние на лишеност от основни потребности. — Б.р.]
	В този миг Грейс разбра, че щеше да му помогне. Не знаеше как, но все трябваше да съществува начин да го избавят от затвора му.
	— Ами ако измислим как да те освободим?
	— Уверявам те, че е невъзможно.
	— Фаталист, а?
	Джулиън й хвърли насмешлив поглед.
	— Две хиляди години, прекарани в плен, могат да превърнат всекиго във фаталист.
	Грейс го загледа как се храни, а в главата й запрепускаха безброй мисли. Оптимистът у нея отказваше да приеме неговия песимизъм, така, както терапевтът у нея настояваше да му помогне. Беше се заклела да облекчава чуждото страдание, когато може, а тя вземаше обещанията си много сериозно.
	Има ли желание, има и начин.
	И каквото ще да става, тя възнамеряваше да го открие.
	А междувременно Грейс реши да направи за Джулиън нещо, което едва ли някой бе правил досега — щеше да се погрижи той да си прекара добре в Ню Орлиънс. Другите жени може и да го бяха държали затворен в спалнята, ала тя нямаше намерение да заробва никого.
	— Добре тогава, какво ще кажеш да посветим това прераждане на теб?
	Джулиън вдигна поглед от храната с внезапно пробуден интерес.
	— Аз ще се погрижа за твоите забавления — продължи Грейс. — Пожелаеш ли нещо — ще го направим. Поискаш ли да видиш нещо — ще го видиш.
	Джулиън отпи глътка вино, а ъгълчетата на устата му се извиха в суховата усмивка.
	— Съблечи си блузата — каза той.
	— Моля?
	Джулиън остави чашата настрани и впери жарък, сладострастен поглед в Грейс.
	— Каза, че пожелая ли нещо, ще го направим и поискам ли да видя нещо, ще го видя. Е, искам да видя голите ти гърди и да прокарам език…
	— Я по-полека, здравеняко! — прекъсна го Грейс с пламнали бузи и нагорещено до разтопяване тяло. — Мисля, че трябва да въведем няколко правила, докато си тук. Правило номер едно — няма да има нищо такова.
	— И защо не?
	_„Да“_, поиска да узнае тялото й, наполовина умолително, наполовина сърдито. _„Защо не?“_
	— Защото аз не съм някоя улична котка, навирила опашка в очакване най-близкият котарак да й го сложи и да се омете.


>	4

	Джулиън повдигна вежди при това напълно неочаквано и доста вулгарно сравнение. Ала по-изненадваща и от думите й беше горчивината, промъкнала се в гласа й. Явно някога някой се бе отнесъл много зле с нея. Нищо чудно, че се дърпаше от него.
	За миг си представи лицето на Пенелопа и усети как сърцето му се свива от толкова остра болка, че само суровото воинско обучение го възпря да не потръпне.
	Колко много вина тежеше на плещите му. Грехове така страшни, че дори две хиляди години не стигаха, за да бъдат изкупени.
	Той не само се беше родил като копеле — бруталният живот на отчаяние и предателство наистина го бе превърнал в такова.
	Джулиън затвори очи и се насили да прогони тези мисли. Онова беше стара история и то буквално, а това бе настоящето. Грейс беше настоящето.
	И той беше тук заради нея.
	Сега вече разбираше какво бе имала предвид Селена, когато му бе разказвала за приятелката си. Ето защо бе тук — за да покаже на Грейс, че сексът може да носи удоволствие.
	Никога досега не му се беше случвало нещо подобно.
	Докато гледаше Грейс, по устните му пробяга усмивка. За първи път в живота си щеше да му се наложи да убеждава някоя жена да му се отдаде. Досега никоя не бе отказвала дара на тялото му.
	А с нейната съобразителност и упоритост, да вкара Грейс в леглото щеше да бъде такова предизвикателство, каквото и да надхитри римската армия.
	О, да, това щеше да му хареса.
	Точно както щеше да му хареса и тя. Всеки прекрасен, изпъстрен с лунички сантиметър от тялото й.
	Грейс преглътна при вида на първата искрена усмивка, появила се на лицето му. Усмивка, която смекчи чертите му и му придаде още по-неустоим вид.
	Какво ли се въртеше в главата му?
	За кой ли път Грейс усети, че се изчервява, този път — заради грубите си думи. Не бе имала намерение да ги остави да й се изплъзнат. Изобщо не беше в неин стил да разкрива мислите си пред когото и да било, още по-малко пък — пред някой непознат.
	Ала в този мъж имаше нещо така завладяващо. Нещо, което я докосваше по един много смущаващ начин. Може би се дължеше на едва скритата болка, която проблясваше в очите му всеки път, когато непроницаемата му маска се пропукаше за миг. Или пък след години, прекарани в изучаване на психология, тя просто не бе в състояние да понесе присъствието на една толкова изстрадала душа в къщата си, без да се опита да й помогне.
	Самата Грейс не знаеше.
	Големият часовник в коридора на горния етаж удари веднъж.
	— Мили Боже! — възкликна Грейс, смаяна, че бе толкова късно. — В шест часа трябва да ставам за работа.
	— Ще си лягаш? За да спиш?
	Ако настроението му не бе толкова мрачно, изумлението, изписало се по лицето му, навярно щеше да я разсмее.
	— Няма как.
	Джулиън сбърчи вежди, сякаш… от болка?
	— Нещо не е наред ли? — попита Грейс, но той само поклати глава. — Добре тогава. Ще ти покажа къде ще спиш и…
	— Не ми се спи.
	Думите му я сепнаха.
	— Моля?
	Джулиън я погледна, неспособен да изрази с думи онова, което изпитваше. Толкова дълго бе прекарал заробен в книгата, че единственото, което искаше сега, бе да тича и да скача. Да направи нещо, с което да отпразнува новополучената свобода да се движи.
	Не искаше да си ляга. Самата мисъл да прекара дори една минута, лежейки в мрака…
	Изведнъж усети, че му е трудно да диша.
	— Почивам си от 1895 г. — обясни той. — Не съм съвсем сигурен колко години са минали оттогава, но ако съдя по това, което виждам, не ще да са били малко.
	— Сега сме 2002 г. — услужливо отвърна Грейс. — „Спал си“ в продължение на сто и седем години.
	Не, поправи се тя миг по-късно, не е _„спал“_.
	Нали беше споменал, че чувал всичко, което се говори в близост до книгата. Значи трябва да е бил буден. Откъснат от света. Съвсем сам.
	Тя бе първият човек от цял век насам, когото Джулиън виждаше и с когото разговаряше.
	Стомахът й се сви от съжаление. Въпреки че затворът на нейната срамежливост никога не бе имал осезаеми решетки, тя отлично знаеше какво е да слушаш как другите си говорят и въпреки това да не си един от тях. Да бъдеш онзи, който гледа отстрани.
	— Ще ми се да можех да остана с теб — каза тя, потискайки една прозявка. — Честна дума. Но ако не се наспя, мозъкът ми ще заприлича на желе и изобщо няма да съм в състояние да мисля.
	— Разбирам. Или поне мисля, че разбирам какво имаш предвид, макар да не съм сигурен какво е желе.
	Въпреки това си личеше, че е разочарован.
	— Ти можеш да погледаш телевизия.
	— Телевизия?
	Грейс взе празната купичка и я изплакна, след което го отведе в дневната, включи телевизора и му показа как да си служи с дистанционното.
	— Невероятно — прошепна той, докато сменяше каналите.
	— Да, бива си го.
	Е, така поне щеше да има какво да прави. В края на краищата, мъжете се нуждаеха от три неща, за да бъдат щастливи — храна, секс и дистанционно. Засега Джулиън трябваше да се задоволи с две от тях.
	— Е — каза Грейс и се запъти към стълбите. — Лека нощ.
	Докато минаваше покрай него, той я докосна по ръката — съвсем леко, ала въпреки това допирът му й подейства като електричество.
	Лицето му бе все така безизразно, ала в очите му горяха едва сдържани чувства. Страдание, нужда и най-вече самота — това прочете Грейс в погледа му.
	Той не искаше тя да си тръгне.
	Облизвайки внезапно пресъхналите си устни, Грейс каза нещо, което изненада и самата нея:
	— Има още един телевизор в моята стая. Защо не гледаш него, докато аз поспя?
	Джулиън се усмихна стеснително и я последва нагоре по стълбите, изумен колко добре го бе разбрала дори без думи. Смаян бе от това, че се съобразяваше с нежеланието му да остане сам, въпреки че си имаше свои собствени грижи.
	Това го накара да я види в друга светлина. В гърдите му се надигна някакво странно чувство.
	Възможно ли бе да е нежност?
	И той не знаеше.
	Тя го въведе в просторна спалня. Срещу огромното легло с балдахин в другия край на стаята имаше средно голям скрин, върху който бе поставено онова, което тя бе нарекла „телевизор“.
	Под погледа на Грейс, Джулиън влезе в стаята и се зае да разглежда снимките по стените и върху скрина — снимки на родителите й, на бабите и дядовците й, на Селена и нея самата в колежа, както и една на кучето, което имаше като малка.
	— Сама ли живееш? — попита той.
	— Да — отвърна тя и отиде до люлеещия се дървен стол край леглото, върху чиято облегалка бе преметната нощницата й.
	Вдигна я и погледна към Джулиън и зелената хавлия, която псе още обгръщаше стройните му хълбоци. Не можеше да го пусне в леглото си, облечен по този начин.
	_„Разбира се, че можеш.“_
	_„Не, не мога.“_
	_„Моля те!“_
	_„Тихо, вътрешен глас, остави ме да помисля.“_
	Пижамите на баща й все още бяха в стаята на родителите й, където тя грижливо пазеше всичките им вещи. С тези рамене, горнищата нямаше да му станат, но долнищата бяха с ластик и дори да бяха къси, поне нямаше да му падат.
	— Почакай тук — каза тя. — Ей сега се връщам.
	След като Грейс изскочи от стаята, Джулиън се приближи до големите прозорци, дръпна белите дантелени завеси и се загледа в подобните на кутии неща, които минаваха покрай къщата, издавайки странни, бръмчащи звуци, които прииждаха и се оттегляха на вълни. Светлини огряваха улицата и другите сгради, почти като факлите в родината му, преди много, много години.
	Колко необикновен бе този свят. Странно подобен на неговия и въпреки това — така различен.
	Джулиън се опита да свърже гледката с думите, които бе чувал през десетилетията, без да ги разбира. Думи като „телевизия“ и „електрическа крушка“.
	За първи път, откакто бе малко дете, почувства, че се бои. Не харесваше промените, които виждаше, и бързината, с която те бяха завзели този свят.
	Какво ли щеше да открие следващия път, когато го призовяха?
	Колко по-различно можеше да стане всичко?
	Изведнъж му хрумна още по-ужасяваща мисъл — ами ако никога вече не го призовяха?
	Той преглътна мъчително. Какво ли би било завинаги да остане в плен на книгата? Буден и съвсем сам. Да усеща как тягостният мрак се стяга около него като обръч, който му отнема дъха и го изпълва с раздираща болка.
	Никога вече да не бъде човек от плът и кръв? Никога вече да не размени дори дума с някого, нито да го докосне?
	Сега хората имаха нещо, наречено „компютър“. Джулиън бе чувал собственика на магазина да говори за това с много от купувачите си и един от тях бе подхвърлил, че някой ден, навярно съвсем скоро, компютърът щял напълно да измести книгите.
	Какво щеше да се случи с него тогава?
	Облечена в розовата тениска, с която спеше, Грейс поспря пред тоалетката в стаята на родителите й. Там, в кристалния съд, където бе поставила венчалните им халки в деня след погребението, видя да проблясва половинкаратовият диамант.
	Гърлото й се сви от мъка и тя с усилие преглътна сълзите, които напираха в очите й.
	Беше едва на двайсет и четири години и достатъчно арогантна, за да смята, че е напълно пораснала и може да се справи с всичко, което животът й поднесе. Вярваше, че нищо не може да я сломи. И тогава светът бе рухнал около нея.
	Смъртта им й отне всичко, което някога имаше. Само за миг тя изгуби сигурността, вярата, чувството си за справедливост и най-вече — тяхната всеотдайна обич и емоционална подкрепа.
	Въпреки младежката си самоувереност, се бе оказало, че не е готова да бъде захвърлена на произвола на съдбата без абсолютно никакви роднини.
	И макар че оттогава бяха минали пет години, тя все още страдаше за тях. Дълбоко. Онази мисъл, че е по-добре да си обичал и изгубил, отколкото никога да не си обичал, беше пълна глупост. Нямаше нищо по-ужасно от това да имаш в живота си някой, който те обича и държи на теб, и да го изгубиш в нелепа катастрофа.
	Неспособна да приеме смъртта им, Грейс запечата стаята в деня след погребението, оставяйки всичко така, както бе приживе.
	Тя отвори чекмеджето, където баща й държеше пижамите си, и преглътна мъчително. Никой не ги бе докосвал от онзи следобед, когато с майка й ги сгънаха и заедно ги подредиха в чекмеджето.
	Прекрасно си спомняше смеха на майка си и начина, по който тя се шегуваше със старомодното предпочитание на баща й към бархетни пижами.
	А най-лошото бе, че прекрасно помнеше любовта им един към друг.
	Какво ли не би дала, за да открие съвършения партньор, така, както бе станало с родителите й. Когато загинаха, те бяха женени от двайсет и пет години и все още бяха така влюбени, както в деня, когато се бяха запознали.
	Грейс не помнеше дори един ден от живота си, в който майка й да не се е усмихвала на нежните закачки на баща й. Където и да отидеха, двамата се държаха за ръце като тийнейджъри и тайничко си разменяха бързи целувки, когато мислеха, че никой не ги гледа.
	Ала Грейс ги виждаше.
	И не бе забравила.
	Тя също искаше такава любов. Ала по някаква причина така и не бе открила мъжа, от когото дъхът й да спира. Онзи, от който да й се завие свят, а сърцето й да забие учестено.
	— О, мамо — прошепна тя, копнеейки родителите й да не бяха загинали в онази нощ.
	Копнеейки…
	И тя не знаеше за какво. Искаше нещо, което да я накара да очаква бъдещето с желание. Нещо, което да я прави щастлива така, както баща й правеше майка й щастлива.
	Прехапвайки устни, Грейс извади синьо-бяло карирано долнище от чекмеджето и изскочи от стаята.
	— Ето — каза тя и го подхвърли на Джулиън, след което изтича в банята, намираща се в средата на коридора.
	Не искаше той да види сълзите й. Никога вече нямаше да покаже уязвимостта си пред някой мъж.
	Джулиън нахлузи долнището и тръгна след Грейс, която се бе втурнала в съседната стая, затръшвайки вратата след себе си.
	— Грейс?
	Той предпазливо побутна вратата и се вцепени, когато я видя да ридае. Намираха се в тоалетно помещение с два вградени умивалника, пред които имаше бял плот. Грейс стоеше до него, притиснала хавлия до устата си, за да заглуши хлиповете, които я разтърсваха.
	Въпреки суровото си възпитание и вековете железен контрол, Джулиън усети, че го залива вълна от съчувствие. Тя плачеше така, сякаш сърцето й беше разбито.
	Това го караше да се чувства неудобно. Правеше го несигурен.
	Джулиън стисна зъби и пропъди непознатите чувства. Ако бе научил нещо още като дете, то бе, че няма никаква полза да опознава хората. Да се привързва към тях. Всеки път, когато бе допускал тази грешка, бе заплащал прескъпо за нея.
	Пък и дните му тук бяха броени.
	Колкото по-малко се забъркаше с емоциите и живота й, толкова по-лесно щеше да понесе следващия си период на пленничество.
	И точно тогава онова, което Грейс бе казала по-рано, го блъсна в гърдите като парен чук. Беше го преценила съвършено точно. Той беше като котарак, който си получаваше удоволствието и си тръгваше.
	При тази мисъл Джулиън здраво стисна студената брава. Та той не беше животно. Той също имаше чувства.
	Или поне някога имаше.
	Преди да има време да размисли, той прекрачи прага и притегли Грейс в обятията си. Тя обви ръце около кръста му и като се улови за него, сякаш той бе спасително въже, а тя — удавница, зарови лице в голите му гърди и заплака.
	Отчаяни хлипове разтърсваха тялото й и Джулиън усети как с него става нещо странно. Дълбоко в гърдите му се надигна силен копнеж, който той сам не можеше да назове.
	Никога през живота си не бе утешавал плачеща жена. Беше правил секс повече пъти, отколкото бе в състояние да преброи, ала никога досега не бе държал жена по този начин. Нито дори след като я беше любил. След като изтощеше партньорката си, той ставаше, измиваше се и отиваше да си намери някакво занимание, докато не го повикат отново.
	Дори преди да го прокълнат, не бе проявявал нежност към никого. Даже и към собствената си съпруга.
	Като воин, от най-ранна възраст го бяха учили да бъде свиреп. Студен. Безчувствен.
	_„Върни се с щит в ръце или прострян безжизнен върху него!“_
	Така бе казала мащехата му, преди да го сграбчи за косата и да го изхвърли от вкъщи, за да започне воинското му обучение, когато беше само на седем.
	Баща му беше още по-лош. Легендарен спартански пълководец, той не търпеше никаква слабост. Никакви чувства. Неговите уроци идваха от сплетения ремък на кожен камшик и го учеха да крие болката си. Да не допуска никой да види страданието му.
	Джулиън до ден-днешен не бе забравил парещата болка от съприкосновението на камшика с кожата му, нито плющенето, с което той се спускаше към голия му гръб. Не бе забравил и ехидното презрение, изписано по лицето на баща му.
	— Съжалявам — прошепна Грейс с лице, заровено в рамото му, и го върна към настоящето.
	Тя вдигна глава и го погледна в лицето. Искрящите, овлажнели от сълзи очи, докоснаха някаква струна в сърцето му, което в безизходицата си Джулиън бе оставил да се превърне в лед преди много векове.
	Обзет от внезапно неудобство, той се отдръпна от нея.
	— Сега по-добре ли си?
	Грейс избърса очи и се прокашля. Не знаеше какво бе накарало Джулиън да я последва, ала отдавна не се бе случвало някой да я утешава, докато плаче.
	— Да — прошепна тя. — Благодаря ти.
	Той не каза нищо.
	Нежният мъж, който я държеше в обятията си допреди малко, си бе отишъл и той отново се бе превърнал в господин Статуя, тялото му — сковано и хладно.
	Поемайки си накъсано дъх, Грейс го заобиколи.
	— Нямаше да се случи, ако не бях толкова изморена и все още леко подпийнала. Наистина имам нужда да поспя.
	Знаеше, че той ще я последва, така че се върна в стаята, покатери се върху огромното, украсено с дървени ананаси легло, и се мушна под дебелата завивка.
	И наистина — миг по-късно усети как матракът хлътва под тежестта му.
	Неочакваната топлина на тялото му, така близо до нейното, накара сърцето й да забие учестено. А най-лошото бе, че той незабавно се долепи до гърба й и преметна мускулестата си ръка през кръста й.
	— Джулиън! — предупредително каза Грейс, усетила ерекцията му върху хълбока си. — Смятам, че ще е най-добре ти да си стоиш в твоята половина на леглото, а аз — в моята.
	Без да обръща внимание на думите й, той се наведе над нея и лекичко я гризна по шията.
	— Помислих си, че би искала да дойда и да облекча копнеещите ти слабини — прошепна той в ухото й.
	С тяло, пламнало от близостта му и от уханието на сандалово дърво, което изпълваше ноздрите й, Грейс се изчерви при спомена за онова, което бе казала на Селена.
	— Слабините ми са си съвсем добре, много ти благодаря, и съвсем щастливи такива, каквито са.
	— Обещавам ти, че мога да ги направя много, много по-щастливи.
	О, в това Грейс изобщо не се съмняваше.
	— Ако не се държиш прилично, ще те изгоня от стаята.
	Тя го погледна и видя недоумението в очите му.
	— Не разбирам защо искаш да ме отпратиш — каза той.
	— Защото нямам намерение да те използвам като секс играчка, чиято единствена цел е да ми служи? И не искам да бъда интимна с някого, когото не познавам.
	С объркан поглед в сините очи, той най-сетне се отдръпна и се намести в другата половина на леглото, а Грейс си пое дълбоко дъх и се опита да успокои сърцето си и да потуши огъня, бушуващ в тялото й.
	Мили Боже, ето това се казваше мъж, комуто е трудно да откажеш!
	_„Наистина ли смяташ, че ще успееш да заспиш, докато той лежи до теб? Ти какво, да нямаш камъни вместо мозък?“_
	Затваряйки очи, тя подхвана отегчителната си молитва. Трябваше да заспи. И никакви „ако“, „но“ и „ама“ нямаше да й попречат. Нито дори страхотно привлекателният мъж в леглото й.
	Джулиън намести възглавниците зад гърба си и погледна към нея. За първи път в забележително дългия си живот щеше да прекара нощта с жена, без да прави секс с нея.
	Това бе просто немислимо. Никоя жена не го бе отблъсквала досега.
	Грейс се завъртя към него, стиснала още едно устройство като онова, което му бе показала на долния етаж. Натисна един бутон, за да включи телевизора, след това намали звука.
	— Това е за осветлението — обясни тя и натисна друго копче.
	Начаса светлината угасна, оставяйки телевизора да хвърля сенки по стената зад него.
	— По принцип спя дълбоко, така че надали ще ме събудиш — при тези думи тя му подаде дистанционното. — Лека нощ, Джулиън Македонски.
	— Лека нощ, Грейс — прошепна Джулиън, загледан в начина, по който меката й коса се разпиля върху възглавницата, когато тя се намести по-удобно.
	Той остави дистанционното настрани и дълго време я съзерцава, докато светлината от телевизора пробягваше по умиротвореното й лице.
	По равномерното й дишане разбра, че най-сетне е заспала и едва тогава се осмели да я докосне. Едва тогава се престраши да проследи с пръст нежните очертания на лицето й.
	Тялото му реагира толкова бурно, че трябваше да прехапе устни, за да не изругае. Кръвта във вените му кипна.
	През целия си живот бе изпитвал остра нужда — първо глада за храна, раздиращ стомаха му, после изпепеляващия стремеж към любов и уважение и накрая настойчивата жажда за влажната мекота на женско тяло, която усещаше в слабините си. Ала за първи път преживяваше нещо подобно.
	Глад толкова силен и необуздан, че едва не го докара до умопомрачение.
	Единственото, за което бе в състояние да мисли, бе как разтваря гладките й млечнобели бедра и потъва дълбоко в нея. За това как ту влиза, ту излиза от нея, докато накрая върховното облекчение не накара и двамата да изкрещят в един и същи миг.
	Само че това никога нямаше да се случи.
	Джулиън се отдръпна от нея. На безопасно разстояние, чак в другия край на леглото, където не вдъхваше сладостното й женско ухание и не усещаше топлината на тялото й под завивките.
	Можеше да я дарява с наслада в продължение на дни, ала за него никога вече нямаше да има покой.
	— Проклет да си, Приап! — изръмжа той, изричайки името на бога, който го бе обрекъл на тази съдба. — Надявам се, че си получаваш заслуженото от Хадес*.
	[* Хадес — древногръцки бог на смъртта; така се нарича и подземното му царство, където отиват всички след смъртта си. — Б.пр.]
	Гневът му постепенно утихна и той си даде сметка, че и той самият си получава заслуженото от мойрите и ериниите*.
	[* Мойри и еринии — в древногръцката митология, богини съответно на съдбата и на отмъщението. — Б.пр.]


	Грейс се събуди, обзета от необикновеното усещане за топлина и сигурност. Усещане, което не бе изпитвала от години.
	Изведнъж някой я целуна по клепачите, нежно, сякаш едва докосваше миглите й с устни. Горещи, силни ръце помилваха косата й.
	Джулиън!
	Грейс скочи толкова рязко, че главите им се чукнаха и той изохка от болка. Разтривайки чело, тя отвори очи и го видя да се взира сърдито в нея.
	— Съжалявам — извини се тя и седна. — Стресна ме.
	Джулиън отвори уста и докосна предните си зъби с палец, за да провери дали не се клатят.
	Най-лошото бе, че Грейс нямаше как да не види езика му, когато той го прокара изпитателно по зъбите си. Гледката на невероятно белите, съвършено равни зъби, чието нежно гризване тя би дала всичко, за да усети…
	— Какво искаш за закуска? — попита, за да отвлече мислите си.
	Очите на Джулиън се спуснаха към дълбокото деколте на тениската й. Проследявайки погледа му, Грейс си даде сметка, че от начина, по който бе седнала, той можеше да стигне чак до смущаващо розовото й бельо с Мики Маус.
	Преди да успее да помръдне, Джулиън я привлече към себе си и завладя устните й.
	Грейс простена от удоволствие, когато езикът му започна да прави най-невероятни неща с нейния. Главата й се замая от страстната целувка, от начина, по който топлият му дъх се смесваше с нейния.
	И като си помислеше, че никога не бе харесвала целувките.
	Трябва да не е била с всичкия си!
	Ръцете му я притиснаха още по-силно и разпалиха в тялото й безброй огньове, които я опариха и подкладоха страстта й, преди да възпламенят слабините й, които жадуваха до болка за него.
	Джулиън откъсна устни от нейните и плъзна език по кожата й, насочвайки се към гърлото й, където започна да описва кръгчета по ключицата й, по шията, по мекото на ухото й.
	Той като че ли познаваше всяка ерогенна зона по женското тяло!
	А най-прекрасното бе, че очевидно знаеше точно как да използва езика и ръцете си, за да ги докосва по такъв начин, че да дарява възможно най-голямо удоволствие.
	Той духна нежно в ухото й, изпращайки ледени тръпки по цялото й тяло, а после прокара език по вътрешността му, докато Грейс не затрепери неудържимо.
	Гърдите й се напрегнаха и щръкнаха, две твърди възвишения, които молеха да бъдат целунати.
	— Джулиън — простена тя и сама не позна гласа си.
	Умът й искаше да го помоли да спре, ала думите заседнаха в гърлото й.
	Докосването му криеше такава мощ. Такова вълшебство. И я караше да жадува за още.
	Той я обърна по гръб и дори през пижамата Грейс усети как ерекцията му, топла и твърда, се притиска в нея, когато ръцете му я стиснаха за хълбоците. Накъсаният му дъх опари ухото й.
	— Трябва да спреш — успя да каже тя най-сетне, макар гласът й да бе съвсем слаб.
	— Да спра кое? — попита той, докато езикът му описваше палещи кръгове около ухото й. — Това?
	Грейс изстена от удоволствие. Побиха я тръпки и като разпалена жарава възпламениха всеки сантиметър от тялото й. Гърдите й щръкнаха още повече под допира на неговите.
	— Или пък това — при тези думи той мушна ръка под тениската й и я докосна там, където тя го жадуваше най-силно.
	Допирът на ръката му между краката й подейства на Грейс като електричество и гърбът й се изви в дъга. О, той беше невероятен!
	Джулиън нежно поглади чувствителната пулсираща плът с един пръст и чак когато разпали в нея неудържим огън, пръстите му потънаха дълбоко в нея. И докато те описваха наелектризиращи кръгове и я галеха отвътре, палецът му нежно масажираше най-чувствителното й място отвън.
	Протяжен стон се откъсна от устните на Грейс и тя отметна глава назад, отдавайки се на невероятното удоволствие.
	Притисна се още по-плътно до него, докато безпощадната наслада, с която пръстите и езикът му я даряваха, помиташе всичко по пътя си. Изгубила самоконтрол, тя се отъркваше в него без капчица свян, копнеейки за още от неговата топлина, от докосването му.
	Джулиън затвори очи, опивайки се от уханието на тялото й под неговото, от допира на ръцете й, обвити около него.
	Тя му принадлежеше. Усещаше как плътта й пулсира около пръстите му, докато тялото й се гърчеше под ласките му.
	Всеки момент щеше да стигне до върха.
	Воден от тази мисъл, той вдигна тениската й нагоре и като склони глава към едно от щръкналите възвишения, нежно засмука зърното, наслаждавайки се на допира на настръхналата плът до езика си.
	Не помнеше друга жена да бе имала толкова прекрасен вкус. Вкус, който се запечата в съзнанието му и който той никога нямаше да забрави.
	А тя беше готова за него. Топла, влажна и стегната — точно каквато трябваше да бъде една жена според него.
	Той разкъса тънкото парче плат, пречещо му да достигне онази част от нея, която искаше да опознае по-добре.
	Много по-добре.
	Грейс чу прашенето, когато платът се скъса, ала бе безсилна да стори каквото и да било. Волята й вече не й принадлежеше, напълно пометена от усещания, така стихийни, че единственото, което искаше в този миг, бе облекчение.
	Трябваше да получи облекчение!
	Протегна ръце и ги зарови в косата му. Той не биваше да се откъсва от нея нито за миг.
	Джулиън трескаво събу панталоните си и разтвори бедрата й.
	Грейс имаше чувството, че във вените й потече разтопена лава, когато той намести стройното си, силно тяло между краката й.
	Върхът на мъжествеността му докосна сърцевината й. Тялото на Грейс се изви в дъга и ханшът й се устреми към неговия. Тя се вкопчи в широките му рамене с отчаяна страст, на каквато дори не подозираше, че е способна.
	Изведнъж телефонът иззвъня.
	Грейс подскочи стреснато и начаса умът й си възвърна контрола над тялото й.
	— Какъв е този звук? — изръмжа Джулиън.
	Благодарна за прекъсването, Грейс се измъкна изпод него. Ръцете и краката й трепереха, цялото й тяло гореше.
	— Телефон — обясни тя, преди да се протегне към нощното шкафче и да вдигне.
	Ръката й буквално се тресеше, докато поднасяше слушалката към ухото си.
	Джулиън изруга и се обърна на една страна.
	— Селена, слава Богу, че си ти — каза Грейс в мига, в който чу гласа на приятелката си.
	О, колко бе благодарна за способността на Селена да избира най-подходящия момент, в който да се обади!
	— Какво има? — попита Селена.
	— Престани! — сопна се Грейс на Джулиън, който тъкмо прокарваше език по ханша й; тя го отблъсна и се отдръпна лекичко от него.
	— Нищо не правя — каза Селена от другата страна на линията.
	— Не ти, Лейни.
	В слушалката настъпи мъртвешка тишина.
	— Слушай — продължи Грейс с предупредителен тон. — Искам да вземеш някои от дрехите на Бил и да ми ги донесеш. Веднага.
	— Получило се е! — пронизителният писък от другата страна едва не проби тъпанчето на Грейс. — Мили Боже, получило се! Алилуя! Не мога да повярвам! Тръгвам веднага!
	Грейс затвори в същия миг, в който езикът на Джулиън се плъзна към…
	— Престани!
	Той се отдръпна и се намръщи учудено насреща й.
	— Не ти ли харесва, когато правя така?
	— Не съм казала такова нещо — отвърна Грейс, преди да успее да се спре.
	Джулиън се доближи до нея…
	… и тя скочи от леглото като пружина.
	— Трябва да се приготвя за работа.
	Под погледа на Джулиън, който я наблюдаваше, подпрян на лакът, Грейс вдигна захвърленото на пода долнище и му го подхвърли. Той го улови с една ръка, докато очите му бавно обхождаха тялото й.
	— Защо не си вземеш болничен?
	— Да си взема болничен? — повтори тя. — Откъде знаеш какво е това?
	Той сви рамене.
	— Нали ти казах, че докато съм затворен в книгата, чувам какво се говори наоколо. По този начин усвоявам нови езици и следя как се променят с течение на времето.
	С грациозността на пантера, той отметна завивката и бавно стана от леглото. Без пижама, която да скрие огромната му ерекция.
	Като омагьосана, Грейс усети, че не е в състояние да помръдне.
	— Не довършихме започнатото — каза той с нисък, плътен глас и посегна към нея.
	— Как ли пък не!
	С тези думи Грейс изтича на сигурно място в банята и заключи след себе си.
	Джулиън стисна зъби, обзет от внезапното желание да си удари главата в стената. Защо бе толкова упорита!
	Сведе поглед към напрегнатото си тяло и изруга.
	— И защо ти не можеш да се държиш послушно дори за пет минути!
	Грейс си взе дълъг, студен душ. Какво у Джулиън караше кръвта й да завира по този начин? Дори сега все още усещаше топлината на тялото му върху своето.
	Устните му върху своите…
	_Престани, престани, престани!_
	Та тя не беше някоя нимфоманка, която не бе в състояние да се контролира. Тя бе доктор на науките, с мозък между ушите си, а не развихрили се хормони.
	И все пак… колко лесно би било да забрави всичко и да прекара следващия месец в леглото с Джулиън.
	— Добре тогава — каза тя сама на себе си. — Да речем, че наистина прекараш следващия месец в леглото с него. Какво ще стане след това?
	Тя насапуниса тялото си и раздразнението най-сетне прогони и последните останки от желанието й.
	— Ще ти кажа какво ще стане. Той ще си отиде, а ти, моето момиче, отново ще останеш сама. Забрави ли какво се случи след Пол? Забрави ли какво е да се разхождаш из общежитието и да ти се повдига, защото си допуснала някой да те използва? Забрави ли колко беше унизително?
	А най-лошото бе, че все още чуваше подигравателния смях, с който Пол се хвалеше пред приятелите си и прибираше печалбата от облога им. Какво ли не би дала в този момент, за да бъде мъж достатъчно дълго, че да изкърти вратата на апартамента му и да му дръпне един хубав бой.
	Не, никога вече нямаше да допусне да бъде използвана.
	Беше й отнело години докато преживее Пол и неговата жестокост, и нямаше намерение да остави усилията й да отидат на вятъра само заради някакъв мимолетен каприз. Дори и ако този каприз изглеждаше невероятно!
	Не, не, не. Следващия път, когато се отдадеше някому, щеше да бъде на мъж, който държи на нея.
	Някой, който нямаше да пренебрегне болката й и да продължи да използва тялото й за собственото си удоволствие, сякаш тя беше без значение, помисли си Грейс, когато уж добре погребаните спомени изскочиха на повърхността. Пол се бе държал така, сякаш нея изобщо я нямаше. Сякаш бе някаква безчувствена кукла, чиято единствена цел бе да му достави удоволствие.
	Не, тя нямаше да допусне който и да било, още по-малко пък Джулиън, да се държи с нея по този начин.
	Никога вече.
	Джулиън слезе на долния етаж и възхитено загледа ярката светлина, която нахлуваше през прозорците. Странно как хората приемаха подобни малки неща за даденост. Спомняше си как някога самият той не обръщаше никакво внимание на такива дреболии като едно слънчево утро.
	Ала сега всяко от тях бе същински дар от боговете. Дар, на който той щеше да се наслаждава цял един месец, преди отново да бъде затворен в непрогледния мрак на книгата.
	С натежало сърце той се отправи към кухнята и големия шкаф, където Грейс държеше храната си. Когато отвори вратата, остана поразен от студа, който го лъхна отвътре. Разпери пръстите на едната си ръка и остави хладния въздух да погали кожата му. Невероятно.
	Започна да вади най-различни кутии, ала не можеше да разчете етикетите по тях.
	— Не яж нищо, за което не си сигурен какво е — напомни си той, сещайки се за някои от отвратителните неща, които през пековете бе виждал хората да ядат.
	Приведе се и затършува из рафтовете, докато не откри зрял пъпеш в най-долното чекмедже. Отнесе го до барплота в средата на кухнята, извади един голям нож от поставката, където имаше още дузина, и го сряза на две.
	След това си отряза малко парченце и го пъхна в устата си.
	Гърлено ръмжене се надигна от гърлото му, когато ароматната влага погали езика му. Сладкият плод накара стомаха му да се обади настоятелно. Гърлото му жадуваше за още от ободрителната сочност.
	Толкова бе хубаво отново да вкуси храна. Отново да е в състояние да потуши глада и жаждата, които го раздираха.
	Преди да успее да се спре, Джулиън остави ножа настрани и започна да граби с шепи от пъпеша и трескаво да го тъпче в устата си.
	Всемогъщи богове, колко бе гладен! Така жаден!
	Осъзна какво прави, едва когато усети, че забива нокти в кората на пъпеша.
	Замръзна на място, загледан в ръката си, лепнеща от сладкия сок на плода, с пръсти, извити като ноктите на някой хищник.
	_„Обърни се, Джулиън, и ме погледни. Така, сега искам да бъдеш добро момче и да правиш каквото ти казвам. Докосни ме тук. Ммм… да, точно така. Добро момче, добро момче. Задоволи ме и после ще ти донеса нещо за хапване.“_
	Джулиън потръпна при този неканен спомен от последното му прераждане. Нищо чудно, че се държеше като животно — толкова отдавна се отнасяха с него като с такова, че едва помнеше какво е да бъдеш човек.
	Поне Грейс не го беше приковала към леглото си.
	Засега.
	Отвратен, Джулиън се огледа наоколо, благодарен, че тя не го бе видяла как губи самоконтрол.
	Дишайки накъсано, той взе кората на пъпеша и я натъпка в контейнера, където вчера бе видял Грейс да изхвърля боклука. След това отиде до чешмата и се зае да отмие лепкавата сладост от ръцете си.
	В мига, в който студената вода докосна кожата му, той въздъхна от удоволствие. Вода. Чиста и студена. Именно тя му липсваше най-много, докато бе пленник. Именно за нея жадуваше час след час, докато пресъхналото му гърло гореше от болка.
	Той остави хладината да се разлее по кожата му, а после я улови в шепата си, наведе се и отпи, облизвайки и капчиците от пръстите си. Колко ободряващо му подейства, когато се разля благодатно в гърлото му и утоли жаждата му. Не искаше нищо друго, освен да се покатери в умивалника и да я остави да се стече по цялото му тяло.
	Да…
	В този миг чу почукване на входната врата, последвано от забързани стъпки по стълбите. Джулиън спря чешмата, посегна към сухата кърпа, която висеше до умивалника, и избърса лицето и ръцете си.
	Докато се връщаше при останалата половинка от пъпеша, до ушите му достигна гласът на Селена:
	— Къде е?
	Възторженият въпрос го накара да поклати глава. Това бе точно онзи ентусиазъм, който бе очаквал от Грейс.
	Двете жени влязоха в кухнята и когато вдигна поглед от пъпеша, Джулиън срещна две кафяви очи, отворени толкова широко, че приличаха на спартански щит.
	— Всемогъщи Боже! — ахна Селена.
	Грейс скръсти ръце на гърдите си, с очи едновременно ядосани и развеселени.
	— Джулиън, запознай се със Селена.
	— Всемогъщи Боже! — повтори приятелката й.
	— Селена? — Грейс размаха ръка пред лицето й, ала Селена продължи да го зяпа, без да мига.
	— Всемогъщи Бо…
	— Ще престанеш ли най-сетне? — скастри я Грейс.
	Селена пусна на пода дрехите, които държеше в ръце, и пристъпи напред, така че да види цялото тяло на Джулиън. Погледът й тръгна от върха на главата му и се спусна чак до пръстите на босите му крака.
	Джулиън едва успя да потисне обзелия го гняв.
	— Искаш ли да ми провериш зъбите или предпочиташ да си събуя панталона, за да видиш дали всичко ми е наред там долу? — попита той по-заядливо, отколкото искаше. В крайна сметка, строго погледнато, тя беше на негова страна.
	Само ако можеше да си затвори устата и да престане да го зяпа по този начин. Открай време не можеше да понася подобно прекомерно внимание.
	Селена колебливо посегна да го докосне по ръката.
	— Па! — каза той неочаквано и тя подскочи цяла стъпка във въздуха.
	Грейс се разсмя, а Селена се намръщи и ги изгледа сърдито.
	— Ей, вие двамата! Позабавлявахте ли се достатъчно на мой гръб?
	— Заслужи си го — отвърна Грейс и като взе парченцето пъпеш, което Джулиън току-що бе отрязал, го пъхна в устата си. — Още повече че днес ти отговаряш за него.
	— Какво? — възкликнаха Джулиън и Селена в един глас.
	Грейс преглътна пъпеша.
	— Е, не мога да го заведа на работа с мен, нали?
	Селена се усмихна присмехулно.
	— Обзалагам се, че на Лиса и на пациентките ти страшно ще им хареса.
	— Също както и на пациента, който има час в осем. Както и да е, няма да е особено продуктивно.
	— Не можеш ли да отмениш ангажиментите си? — попита Селена.
	Джулиън бе напълно съгласен с нея. Нямаше никакво желание да се появява на каквито и да било обществени места. Единственият що-годе поносим аспект от проклятието бе, че повечето от онези, които го призоваваха, го държаха скрит в стаи или закътани градини.
	— Знаеш, че не мога да го направя — каза Грейс. — Аз не съм женена за адвокат, който да ме издържа. Освен това не мисля, че на Джулиън ще му е приятно по цял ден да се мотае самичък из къщата. Убедена съм, че би искал да се поразходи и да разгледа града.
	— Предпочитам да остана тук с теб — обади се той.
	Защото онова, което в действителност искаше, бе да я види как се извива от удоволствие под него, да почувства как гладкото й тяло се плъзга по твърдия му член, докато накрая не изкрещи от екстаз.
	Грейс срещна погледа му и той зърна жаждата, проблеснала в светлосивите дълбини на очите й. В този миг разбра какво се опитва да направи — отиваше на работа, за да не е близо до него.
	Е, рано или късно щеше да й се наложи да се върне.
	И тогава щеше да бъде негова.
	А отдадеше ли му се веднъж, той щеше да й покаже издръжливостта и плама, на които бе способен един воин, обучен по спартански.
	Сутринта едва се влачеше, докато Грейс приемаше обичайните си пациенти. Колкото и да опитваше да се съсредоточи върху тях и техните проблеми, така и не успяваше.
	Защото час по час пред очите й изникваха загоряла, златиста кожа и две пронизващи сини очи.
	И тази усмивка…
	Как й се искаше никога да не я бе виждала. Именно усмивката му щеше да я погуби.
	— … и тогава му казах, виж сега, Дейв, ако искаш да вземаш дрехите ми назаем — добре. Но стой настрана от дизайнерските ми рокли, защото когато на теб ти стоят по-добре, отколкото на мен, ми идва да ги даря на Армията на спасението. Права ли съм, докторе?
	Грейс вдигна очи от бележника, където си драскаше фигурки на мъже с копия в ръце.
	— Какво, Рейчъл? — попита тя пациентката, която седеше в креслото насреща й.
	Винаги елегантно облечена, Рейчъл работеше като фотограф.
	— Права ли бях, като казах на Дейв да не ми пипа дрехите? Така де, дяволите да го вземат, адски е гадно, когато гаджето ти изглежда по-добре в твоите дрехи, отколкото ти самата, нали?
	Грейс кимна.
	— Абсолютно. Те са си твои и не би трябвало да ти се налага да ги заключваш.
	— Така си и знаех! Точно това му казах и аз. Но той послуша ли ме? Къде ти! Може да се нарича Давида колкото си иска и да ми обяснява, че е жена в мъжко тяло, но в крайна сметка, всичко се свежда до това, че ме слуша толкова, колкото и бившият ми съпруг. Кълна се…
	Грейс неволно погледна часовника си. Времето на Рейчъл всеки миг щеше да изтече.
	— Знаеш ли, Рейчъл — каза тя, прекъсвайки я, преди пациентката й да успее да се впусне в дежурната си тирада за мъжете и всичките им дразнещи навици. — Може би ще е по-добре да го оставим за понеделнишката ни среща с Дейв?
	Рейчъл кимна.
	— Добре. Но в понеделник ми напомни, че трябва да поговорим за Чико.
	— Чико?
	— Чихуахуато на съседите. Кълна се, това куче ми е хвърлило око.
	Грейс се намръщи. Рейчъл не можеше да има това предвид, нали?
	— Хвърлило ти е око?
	— Е, знаеш за какво говоря. Хвърлило ми е око. Може и да изглежда като най-обикновено псе, но в главата му има само едно — секс. Всеки път, когато мина покрай него, поглежда под полата ми. Да не ти разправям пък какво направи на маратонките ми. Това куче е напълно извратено.
	— Добре — прекъсна я Грейс за втори път. Започваше да мисли, че не може да стори нищо за Рейчъл и нейната вманиачена убеденост, че всички същества от мъжки пол на света си умират да я притежават. — Определено ще поговорим за увлечението на Чико по теб.
	— Благодаря, докторе. Страхотна си.
	С тези думи Рейчъл грабна чантата си от пода и се отправи към вратата.
	Грейс потърка чело, мислейки си за последните й думи. Чихуахуа? Мили Боже!
	Горката Рейчъл. Все трябва да имаше начин да й помогне, нали?
	От друга страна, несъмнено бе за предпочитане под полата ти да наднича някое кученце, вместо древногръцки любовен роб.
	— О, Лейни! — промърмори Грейс под носа си. — Защо ти позволявам да ме забъркваш в подобни истории?
	Преди да успее да помисли по-задълбочено върху това, интеркомът на бюрото избръмча.
	— Да, Лиса?
	— Ангажиментът ви в единайсет отпадна, а докато бяхте с госпожица Тибидо, приятелката ви Селена Лорънс се обади поне петдесет пъти и повярвайте ми, нито преувеличавам, нито се шегувам. Остави куп спешни съобщения да й звъннете на мобилния възможно най-скоро.
	— Благодаря ти, Лиса — каза Грейс и като вдиша слушалката, набра номера на Селена.
	— О, слава на Бога! — изпревари я Селена, преди тя да успее да каже каквото и да било. — Трябва да си докараш задника тук и да отведеш гаджето си у вас. Веднага!
	— Той не ми е гадже, той е твоят…
	— Искаш ли да знаеш какъв е всъщност? — прекъсна я Селена, в чийто глас започваха да се долавят истерични нотки. — Магнит за жени, ето какво е. Дори в този момент сергията ми е обградена от пощуряла тълпа. Съншайн е адски доволна — тази сутрин продаде повече грънци, отколкото когато и да било. По-рано се опитах да го откарам у вас, но изобщо не съм в състояние да пробия тълпата. Честна дума, човек може да си помисли, че при нас има някаква знаменитост. Никога досега не съм виждала подобно нещо. Така че си докарай задника тук и ми помогни!
	И тя затвори.
	Грейс изруга, след което натисна копчето на интеркома и каза на Лиса да отмени всичките й ангажименти до края на деня.
	Още щом стигна до площада, Грейс разбра какво бе имала предвид Селена. Поне двайсет жени бяха наобиколили Джулиън, а още цял куп минувачки го зяпаха.
	Онези, които се намираха най-близо до него, се бутаха с лакти, мъчейки се да привлекат вниманието му.
	Ала най-невероятни от всичко бяха трите жени, които се бяха залепили за него, докато една друга ги снимаше.
	— О, благодаря ти — измърка една жена, която трябва да бе на около трийсет и пет, и издърпа фотоапарата от ръцете на онази, която ги бе снимала.
	След това притисна камерата до гърдите си по начин, предвиден да насочи вниманието на Джулиън натам, ала той не изглеждаше ни най-малко заинтересуван.
	— Просто невероятно! — продължаваше да се възторгва жената. — Нямам търпение да се прибера и да покажа това на останалите от читателската ни група. Никога няма да повярват, че съм срещнала истински модел като от корицата на любовен роман.
	Нещо в скованата стойка на Джулиън накара Грейс да заподозре, че цялото това внимание изобщо не му е по вкуса. Все пак трябваше да му отдаде заслуженото — не проявяваше открита грубост.
	Въпреки това в очите му нямаше усмивка, а тази, която извиваше устните му, по нищо не приличаше на онази, с която я бе дарил предишната нощ.
	— За мен е удоволствие — каза той на жените и те се разкикотиха оглушително.
	Грейс поклати глава, неспособна да повярва на очите си. Нямаха ли поне капчица достойнство?
	От друга страна, с неговото лице, тяло и усмивка, самата тя усещаше как главата й се замайва само при вида му.
	_Е, можеше ли тогава да ги вини, че се държат като тийнейджърки на рокконцерт?_
	Изведнъж Джулиън погледна над морето от свои почитателки с разбунтували се хормони и срещна очите на Грейс, която насмешливо повдигна вежди.
	Усмивката му начаса се стопи и той я фиксира с погледа на гладен хищник, открил следващата си жертва.
	— Ще ме извините ли? — каза той и си запроправя път в тълпата, насочвайки се право към Грейс, която преглътна мъчително, забелязала внезапната враждебност на останалите жени.
	Още по-ужасен бе необузданият прилив на желание, който я прониза и накара сърцето й да забие бясно. Прилив, който се усилваше десетократно с всяка стъпка на Джулиън към нея.
	— Здравей, агапимени — с тези думи той поднесе ръката й към устните си и я целуна по кокалчетата.
	Гореща, наелектризираща вълна пробяга по гръбнака на Грейс и преди да успее да помръдне, той вече я бе взел в обятията си и я целуваше страстно.
	Грейс инстинктивно затвори очи, опивайки се от топлината на устните му. От дъха му. От усещането на силните ръце, които я притискаха към стоманено здравите му гърди. Светът се завъртя около нея.
	Господи, той наистина знаеше как да целува! Джулиън правеше с устните си неща, които не можеха да бъдат описани с думи.
	А тялото му… никога досега не бе изпитвала нещо подобно на усещането от допира на тези напрегнати железни мускули.
	Магията беше развалена от едва прошепнатото „уличница“, откъснало се от устните на една от жените.
	— Джулиън, моля те — прошепна Грейс. — Гледат ни.
	— Мислиш ли, че ме е грижа?
	— Мен ме е грижа.
	Той откъсна устни от нейните с гърлено ръмжене и я пусна на земята. Едва тогава Грейс си даде сметка, че напълно се бе отпуснала в прегръдките му и че той я бе удържал без никакво усилие.
	Жените започнаха да се разотиват неохотно, мятайки изпепеляващи погледи на Грейс, която цялата се бе изчервила.
	Без никакво желание и без да крие дълбокото си разочарование, Джулиън се отдръпна от нея.
	— Най-сетне — въздъхна Селена. — Вече почти мога да чувам. — И като поклати глава, добави: — Ако знаех, че ще подейства, самата аз щях да го целуна.
	Грейс се подсмихна.
	— Така или иначе, сама си си виновна.
	— И защо? — попита Селена.
	Грейс махна с ръка към дрехите на Джулиън.
	— Виж само как е облечен. Ако трябва да се появиш на обществено място с древногръцки бог, не е особено добра идея той да носи къси панталони и потник, който е поне с два размера по-тесен от неговия. Така де, Селена, какво си мислеше!
	— Че навън е четирийсет градуса, а влажността — сто и десет процента. Не исках да получи слънчев удар.
	— Дами, моля ви — намеси се Джулиън и пристъпи между тях. — Твърде горещо е, за да стоите насред улицата и да се карате за нещо толкова маловажно като дрехите ми.
	При тези думи той плъзна жаден поглед по тялото на Грейс и се усмихна по начин, който можеше да разтопи сърцето на всяка жена.
	— А и аз не съм древногръцки бог, просто най-обикновен, незначителен полубог.
	Грейс дори не осъзна какво й казва, напълно покорена от гласа му. Как го правеше? Как успяваше да вложи толкова еротичност в гласа си, че той направо тегнеше от чувственост?
	Дали беше заради плътния звучен акцент? Не, имаше и друго, но какво бе то, Грейс нямаше никаква представа.
	Единственото, за което тя копнееше в този миг, бе да си намерят легло и той да прави с нея, каквото поиска. Да почувства прекрасната му кожа под ръцете си.
	Погледна към Селена и я видя да се взира жадно в голите му крака и задника му.
	— Ти също го усещаш, нали? — попита Грейс.
	Селена примига и откъсна очи от Джулиън.
	— Какво?
	— Него. Като в онази приказка за ловеца на плъхове и вълшебната му флейта, а ние сме мишките, омагьосани от музиката й.
	Грейс се огледа наоколо и забеляза как минаващите наблизо жени се взират в него, някои дори проточваха врат, за да го видят по-добре.
	— Какво е това у него, което ни привлича против волята ни?
	Джулиън самонадеяно повдигна едната си вежда:
	— Против волята ви?
	— Ами честно казано — да. Не ми е приятно да се чувствам по този начин.
	— И как точно се чувстваш? — попита той.
	— Сексуално — отвърна Грейс, преди да успее да се спре.
	— Като богиня? — понижи глас Джулиън.
	— Да — призна Грейс и направи крачка към него.
	Той не я докосна, но и нямаше нужда да го прави. Самото му присъствие стигаше, за да я омае. Да я опияни, докато магнетичният му поглед обхождаше лицето й, плъзгаше се по устните й и надолу по гърлото й. Грейс бе готова да се закълне, че може да усети допира на устните му върху вдлъбнатината на шията си.
	А той дори не бе помръднал.
	— Мога да ти кажа защо е така — почти измърка той.
	— Някаква магия, нали?
	Джулиън поклати глава и нежно прокара показалец по бузата й. Грейс примижа, когато изгаряща вълна от желание възпламени тялото й. С огромно усилие се въздържа да не обърне глава и да улови пръста му между зъбите си.
	Джулиън се наведе и потърка бузата си в нейната.
	— То е, защото съм способен да те оценя по начин, по който мъжете от твоето време не могат.
	— По-скоро е защото има най-стегнатото дупе, което някога съм виждала — обади се изведнъж Съншайн. — Да не говорим пък за гласа и акцента, от които направо ти иде да го схрускаш. Някой ще ми каже ли къде мога и аз да си набавя един такъв?
	Неочакваната намеса на Съншайн накара Грейс да избухне в смях.
	Джулиън обаче изобщо не беше доволен и това съвсем ясно си пролича по погледа, който й хвърли.
	— Вижте го само — продължи Съншайн и го посочи с молива, който стискаше в оцапаната си с графит ръка. На дясната й буза също имаше черно петно. — Кога за последен път срещнахте мъж, който е толкова стегнат, че буквално може да се види как кръвта тече във вените му? Гаджето ти има страхотно тяло. Феноменално. Направо божествено.
	И Съншайн обърна към тях скицника си, където беше нарисувала Джулиън.
	— Виждате ли как светлината кара златистия оттенък на кожата му да изпъкне? Сякаш буквално е бил целунат от слънцето.
	Грейс се намръщи. Съншайн май имаше право.
	Джулиън се приведе над нея и сините му очи я пронизаха със своята пламенност.
	— Да си вървим у дома, Грейс — прошепна той в ухото й. — Още сега. Позволи ми да те взема в обятията си, да сваля дрехите ти и най-сетне да познаеш мъж така, както боговете са повелили. Кълна ти се, че ще го помниш до края на вечността.
	Ухание на сандалово дърво изпълни ноздрите на Грейс и тя затвори очи. Дъхът му я гъделичкаше по шията, а лицето му бе толкова близо до нейното, че тя почти усещаше допира на косата му.
	Всяка частица от тялото й копнееше да му се отдаде. _Да, моля те, да._
	Погледът й падна върху раменете му. Върху изваяните мускули. Върху вдлъбнатината на шията му. Как само жадуваше да прокара език по бронзовата му кожа. Да провери дали и останалата част от него е така прекрасна на вкус, както и устните му.
	Щеше да бъде възхитителен в леглото. В това нямаше никакво съмнение.
	Ала тя не значеше нищо за него. Нищичко.
	— Не мога — с мъка изрече тя и се отдръпна.
	Очите на Джулиън потъмняха от разочарование, после погледът му стана суров. Решителен.
	— И все пак ще го направиш — увери я той.
	Дълбоко в себе си Грейс знаеше, че най-вероятно е прав. Колко дълго една жена бе в състояние да отблъсква мъж като него?
	Прогонвайки тази мисъл, тя хвърли поглед към „Джаксън Бруъри“* от другата страна на улицата.
	[* „Джаксън Бруъри“ англ. „Jackson Brewery“ — известна сграда във Френския квартал на Ню Орлиънс; някогашна пивоварна, сега в нея се помещават магазини и ресторанти. — Б.пр.]
	— Трябва да ти купим дрехи, които са ти по мярка.
	— Какво да направя, когато той е с цяла глава по-висок от Бил и два пъти по-широк? — каза Селена. — Блестящата идея да го взема със себе си беше твоя.
	Грейс направи физиономия насреща й.
	— Добре. Ако ви потрябваме, ще бъдем отсреща.
	— Хубаво, но внимавай.
	— Да внимавам?
	Селена посочи Джулиън с палец.
	— Ако видиш, че жените се канят да му се нахвърлят, моят съвет е да отскочиш от пътя им. Все още не си чувствам пръстите на десния крак от последната блъсканица.
	Грейс се разсмя и тръгна към улицата, сигурна, че Джулиън ще я последва. Всъщност, усещаше го съвсем близо до себе си. Той притежаваше отвратителната способност да нахлува в мислите и да изпълни всичките й сетива, което правеше присъствието му безапелационно категорично.
	Без да говорят, те пресякоха улицата и влязоха в първия магазин, изпречил се на пътя им.
	Грейс се огледа наоколо и когато видя надписа „Мъжко облекло“, се насочи натам.
	— Е, какъв стил предпочиташ? — попита тя, спирайки се пред изложените дънки.
	— За онова, което имам наум, голотата е най-подходяща.
	Грейс извъртя очи нагоре.
	— Опитваш се да ме шокираш, нали?
	— Може би. Трябва да призная, че доста ми харесва, когато се изчервяваш.
	И той пристъпи към нея.
	Грейс отстъпи назад, оставяйки щанда с прилежно сгънатите дънки между тях.
	— Мисля, че докато си тук, ще ти трябват поне три чифта.
	Джулиън въздъхна и сведе очи към панталоните.
	— Защо да се хабим, когато само след няколко седмици ще си тръгна?
	Грейс го изгледа сърдито.
	— По дяволите, Джулиън! — сопна се тя подразнено. — Държиш се така, сякаш при предишните ти прераждания изобщо не са ти давали дрехи.
	— Не са.
	Грейс се вцепени от глухия му, безизразен тон. Както и от значението на думите му.
	После го изгледа скептично.
	— Да не искаш да ми кажеш, че през последните две хиляди години никой не си е правил труда да те облече?
	— Само два пъти — отвърна той с все същия безстрастен тон. — Веднъж в Англия, през периода на Регентството, когато по време на една снежна буря жената, която ме беше призовала, ме наметна с розов халат с волани и ме изтика на балкона, за да не ме открие мъжът й. А другият път е прекалено унизителен, за да ти го разкажа.
	— Много смешно, няма що. Със сигурност знам, че никоя жена не би държала един мъж чисто гол в продължение на цял месец.
	— Погледни ме, Грейс — каза Джулиън и разпери ръце, показвайки коравото си, съблазнително тяло. — Аз съм сексуален роб. На никого преди теб не е хрумвало, че може да ми трябват дрехи, за да изпълнявам задълженията си.
	Разгорещеният му поглед прикова нейния, ала онова, от което наистина я заболя, бе страданието в тези наситеносини очи, което той отчаяно се опитваше да скрие. Страдание, което я трогна дълбоко.
	— Уверявам те — каза тихо Джулиън, — щом веднъж проникна в тях, те правят всичко възможно да ме задържат там. Веднъж през Средните векове, една жена се залости в спалнята си, казвайки на всички, че е болна от чума.
	Грейс извърна очи, жегната от неговите думи. Онова, което той описваше, беше невъобразимо и все пак изражението му красноречиво говореше, че въобще не преувеличава.
	Грейс дори не бе в състояние да си представи униженията, на които трябва да го бяха подлагали през вековете. Мили Боже, та хората се отнасяха с животните по-добре, отколкото онова, което Джулиън описваше.
	— Значи са те призовавали и въпреки това никоя от тях не се е сетила да ти даде дрехи, нито е разговаряла с теб?
	— Мечтата на всеки мъж, нали? Да има в краката си милиони жени, които не искат никакво обвързване и никакви обещания. Жени, които искат единствено тялото му и няколкото седмици на удоволствия, които той може да им дари.
	Насмешливите думи не можеха да скрият жлъчните нотки в гласа му.
	Това може и да бе мечтата на много други мъже, но не и неговата, почувства Грейс извън всякакво съмнение.
	— Е — каза тя, връщайки се към дънките, — аз не съм като тях, а ти ще трябва да обличаш нещо, когато излизаме заедно.
	Гневът, припламнал внезапно в очите му, бе толкова застрашителен, че Грейс неволно направи крачка назад.
	— Не бях прокълнат, за да бъда излаган на показ, Грейс. Тук съм само и единствено заради теб.
	Колко прекрасно звучеше. Ала тя нямаше намерение да се хване толкова лесно. Не можеше да използва друго човешко същество по начина, който той й бе описал. Беше нередно и тя никога нямаше да си прости, ако се отнесеше така с него.
	— Независимо от това — отсече тя решително, — искам да излизаме навън. Така че ще имаш нужда от дрехи.
	И тя започна да тършува из купчинките с дънки.
	Джулиън потъна в мълчание.
	Грейс вдигна очи и видя, че по лицето му се бе изписало мрачно, сърдито изражение.
	— Какво?
	— Какво какво? — сопна се той в отговор.
	— Няма значение. Е, да видим кой чифт ще ти пасне най-добре.
	И като сграбчи няколко различни номера, тя му ги подаде. От начина, по който той реагира, човек можеше да си помисли, че му подаваше купчина кучешки изпражнения.
	Без да обръща внимание на отвратеното му изражение, Грейс буквално го тикна в една от пробните и рязко затвори ниската врата след него.
	Щом се озова в кабинката, Джулиън се закова на място, сякаш го бяха нападнали по три фронта.
	Кабинката беше невероятно тясна и от това мигновено го връхлетя свиреп, вкочаняващ ужас. В продължение на цяла една минута той не бе в състояние да си поеме дъх, борейки се с неудържимия порив да побегне от тясното, задушаващо място. Беше почти невъзможно да направи каквото и да било движение, без да се блъсне в някоя стена, врата или огледало.
	Още по-страшно от клаустрофобията му подейства ликът в огледалото. От векове не бе виждал отражението си и лицето, което сега се взираше в него, така приличаше на баща му, че Джулиън едва се сдържа да не натроши стъклото на парченца. Насреща си виждаше същите изваяни черти, същите надменни очи.
	Липсваше единствено дълбокият, неравен белег, който прорязваше лявата буза на баща му.
	И за първи път от много векове насам, Джулиън с потрес видя трите тънки плитки, които падаха върху рамото му — символ на пълководския му ранг. Той ги докосна с разтреперани пръсти и направи нещо, което не бе правил от изключително дълго време — припомни си деня, когато ги беше спечелил.
	Беше след битката при Тива. Пълководецът им бе паднал убит и македонските войски, обзети от паника, бяха започнали да отстъпват. Тогава Джулиън бе грабнал меча на загиналия командир и прегрупирайки редиците им, ги бе повел към победа срещу римляните.
	В деня след битката лично македонската кралица бе сплела косата му, поставяйки свои собствени мъниста в краищата им.
	Пръстите му се сключиха около стъклените мъниста.
	Някога тези плитки принадлежаха на могъщия и горд македонски пълководец, който начело на страховитата си армия бе обърнал римляните в бяг.
	Образът в огледалото му подейства като шамар.
	Джулиън сведе очи към пръстена на дясната си ръка. Носеше го толкова дълго, че бе претръпнал към присъствието му и отдавна бе престанал да мисли за онова, което той символизираше.
	Ала плитките…
	За тях не се бе сещал от векове.
	Докосвайки ги сега, не можеше да не си спомни мъжа, който бе някога. Видя лицата на близките си. На хората, които някога се спускаха да изпълнят всяко негово желание. Хората, които го уважаваха и се бояха от него. Върна се назад към времето, когато сам управляваше съдбата си и светът бе в краката му.
	А сега…
	В гърлото му заседна буца и като затвори очи, той свали стъклените мъниста от плитките си и започна да ги разплита. Докато разхлабваше първата от тях, погледът му попадна върху панталоните, които бе пуснал на пода. Защо й беше на Грейс да го прави? Защо й трябваше да се държи с него като с човешко същество?
	Така бе свикнал да се отнасят с него като с вещ, че загрижеността й му се струваше направо непоносима. Хладната, безлична сдържаност на предишните жени му бе помогнала по-леко да понася участта си, да забрави кой и какво бе някога.
	Да забрави онова, което бе изгубил.
	Позволила му бе да се съсредоточи единствено върху настоящето и мимолетните, преходни наслади, които можеше да получи тук и сега. Ала човешките същества не живееха по този начин. Те имаха семейства и приятели. Бъдеще и мечти.
	Надежда.
	Все неща, които той бе изгубил преди векове и които никога вече нямаше да познае.
	— Проклет да си, Приап — прошепна Джулиън, докато яростно разплиташе последната плитка. — Проклет да съм и аз.
	Грейс едва не падна, когато Джулиън най-сетне излезе от пробната, обут в дънки, които изглеждаха като ушити специално за него.
	Тесният потник, който Селена му беше заела, му стигаше точно до кръста и плитко изрязаните дънки, които обгръщаха тесния му ханш, разкриваха късче от плоския му, корав корем и тънката ивица косъмчета с цвят на кафе, която тръгваше от пъпа му и се скриваше под дънковия плат.
	Обзета от неудържимо желание да проследи тази изкусителна пътечка с ръка и да види къде води, Грейс съвсем ясно си го представи как стои чисто гол пред нея.
	Тя стисна зъби и рязко си пое дъх. Не можеше да му се отрече, че изглежда добре в дънки. Още по-добре, отколкото по къси панталони… ако това изобщо беше възможно.
	Съншайн бе права — Джулиън имаше най-страхотното дупе, обгръщано някога от дънков плат, и единственото, за което тя можеше да мисли в този момент, бе как прокарва пръсти по него и го стиска.
	Продавачката и жената, с която тя говореше, млъкнаха и зяпнаха с отворени усти.
	— Тези добре ли са? — попита Джулиън.
	— И още как, бейби! — задъхано отвърна Грейс, преди да успее да се спре.
	Джулиън се усмихна развеселено, ала очите му си останаха сериозни.
	Грейс го заобиколи, за да провери номера на дънките.
	_„О, да, страхотно, наистина страхотно дупе.“_
	Разсеяна от изкусителната гледка, Грейс неволно докосна голата кожа на гърба му, докато поглеждаше етикета, и начаса усети как Джулиън се напряга от допира й.
	— Знаеш ли — подхвърли той през рамо. — Това би било още по-приятно, ако и двамата бяхме голи. В леглото ти.
	Грейс ясно чу как продавачката и другата жена рязко си поеха дъх. С пламнало лице, тя се изправи и го изгледа свирепо.
	— Наистина трябва да си поговорим за това кои коментари са подходящи на обществени места и кои — не.
	— Ако се върнем у вас, няма да ти се налага да се тревожиш за това.
	Ама наистина беше ужасно упорит!
	Поклащайки глава, Грейс избра още два чифта дънки, няколко тениски, колан, слънчеви очила, чорапи, обувки и няколко чифта широки, грозни боксерки. Никой мъж не можеше да изглежда добре в боксерки. А последното, което искаше, бе да направи Джулиън още по-съблазнителен.
	Преди да излязат от магазина, тя го накара да облече тъмносиня тениска, първите дънки, които му бе избрала, и чифт маратонки.
	— Сега вече почти заприлича на човек — шеговито подхвърли Грейс, когато той излезе от пробната.
	Джулиън я изгледа студено и безизразно.
	— Само отвън — каза той толкова тихо, че Грейс не бе сигурна дали наистина го чу.
	— Какво?
	— Приличам на човек само отвън — повтори той малко по-силно.
	Болката в очите му я жегна право в сърцето.
	— Джулиън — скастри го тя. — Ти си човек.
	Джулиън сви устни, а погледът му стана предпазлив и сдържан.
	— Нима? Човешко ли е да живееш две хиляди години? Човешко ли е да бъдеш от плът и кръв само за няколко седмици от време на време?
	Той погледна към жените, които го зяпаха иззад близките рафтове. Жени, които се заковаваха на място, когато го зърнеха за първи път.
	— Да ги виждаш да правят същото с някой друг? — попита Джулиън и махна с ръка наоколо. Лицето му придоби сурово, опасно изражение и той прикова поглед в Грейс. — Не, Грейс, аз никога не съм бил човек.
	Обзета от желание да го утеши, Грейс нежно го помилва по бузата.
	— Ти си човек, Джулиън.
	Недоверието в очите му накара сърцето й да се свие от болка. Тъй като не знаеше какво да каже или да стори, за да го накара да се почувства по-добре, тя реши да изостави тази тема и се отправи към изхода. Почти бе стигнала до вратата, когато си даде сметка, че Джулиън не е с нея.
	Обърна се и веднага го забеляза. Беше се отклонил към дамското бельо и сега стоеше точно до един рафт с изключително оскъдни дантелени нощнички. Лицето на Грейс пламна. Готова бе да се обзаложи, че знае точно какви похотливи мисли се въртят в главата му. А най-лошото бе, че май трябваше да побърза и да отиде при него, преди някоя от жените в магазина да си бе предложила услугите като модел на бельо.
	Грейс се приближи и се прокашля.
	— Готов ли си?
	Джулиън плъзна бавен поглед по тялото й и Грейс начаса разбра, че си я представя в една от фееричните нощнички.
	— Ще изглеждаш направо поразително в това.
	Грейс хвърли скептичен поглед на тънката, прозирна дрешка. За разлика от Джулиън, тя не можеше да се похвали с тяло, което кара минувачите да се обръщат след нея. Освен, може би, ако не ставаше дума за някой особено закъсал тип или пък затворник, току-що излязъл на свобода след двайсетгодишна присъда.
	— За поразителното не знам, но със сигурност ще ми е студено.
	— Няма да е за дълго.
	Грейс рязко си пое дъх при тези думи, които, напълно бе сигурна, изобщо не бяха преувеличени.
	— Ужасен си!
	— Не и в леглото — увери я Джулиън и се приведе към нея. — Уверявам те, че там съм много…
	— Ето къде сте били!
	Гласът на Селена накара Грейс да отскочи назад. Джулиън се обърна към приятелката й и каза нещо на език, който Грейс не разбираше.
	— Недей така — отвърна Селена укорително. — Грейси не говори старогръцки. Проспа целия семестър.
	При тези думи тя хвърли поглед към Грейс и цъкна с език.
	— Казвах ли ти аз, че един ден може да ти потрябва.
	— О, да — разсмя се Грейс. — Сякаш тогава можех да предположа, че един ден ще ми призовеш древногръцки любовен р… — Грейс така и не довърши, осъзнала, че бе на път да го изрече пред Джулиън.
	Смутена, тя прехапа устни.
	— Всичко е наред, Грейс — тихо каза той, ала Грейс виждаше, че му беше станало неприятно.
	И как иначе.
	— Знам какво съм и истината не може да ме засегне. Всъщност, по-обидно е това, че ме нарече грък. Бях обучен в Спарта, а се биех на страната на македонците. Преди да ме прокълнат, правех всичко по силите си, за да избягвам Гърция.
	Грейс наклони глава на една страна, заинтригувана от онова, което бе казал. И по-скоро — от онова, което не бе казал. Не бе споменал нищо за детството си.
	— Къде си роден? — попита тя и видя как едно мускулче по лицето му заигра, а очите му потъмняха застрашително.
	Което и да бе рожденото му място, той очевидно не питаеше топли чувства към него.
	— Добре де, кръвта ми е наполовина гръцка, но отдавна съм се отрекъл от нея.
	Добре, май беше напипала особено чувствителен нерв. Отсега нататък Грейс щеше да забрави думата „гръцки“.
	— Е, да се върнем на дантелената нощничка — каза Селена. — Ей там има една в червено, която според мен ще й стои много по-добре.
	— Селена! — възкликна Грейс.
	Без да й обръща никакво внимание, Селена отведе Джулиън към съседния рафт и избра къса червена нощничка с цепка отпред, която се затваряше единствено с две панделки на раменете и една в средата. Миниатюрни бикини и дантелени жартиери, също в червено, довършваха комплекта.
	— Какво мислиш? — попита Селена и ги показа на Джулиън, който хвърли преценяващ поглед към Грейс.
	Ако продължаваха в същия дух, тя буквално щеше да умре от срам.
	— Ще престанете ли, вие двамата? Нямам намерение да обличам нищо такова!
	— Е, аз все пак ще ти ги купя — твърдо отсече Селена. — Почти съм сигурна, че Джулиън ще те убеди да ги сложиш.
	— Мисля, че предпочитам да я видя как ги сваля — обади се Джулиън и я погледна насмешливо.
	Грейс закри лицето си с ръце и простена.
	— Знам, че ще си промени мнението — затворнически каза Селена.
	— Няма — настоя Грейс иззад двете си ръце.
	— Ще видим — заяви Джулиън, докато Селена отиваше да плати на касата.
	Тонът му беше толкова самонадеян, че на Грейс веднага й стана ясно — не бе свикнал никой да му се противопоставя.
	— Някога провалял ли си се изобщо? — попита тя.
	Дяволитите пламъчета в очите му угаснаха и върху лицето му легна сянка. Криеше нещо с този поглед, почувства Грейс. Нещо много болезнено, ако се съдеше по това как тялото му изведнъж се напрегна.
	Джулиън не каза нищо повече чак докато Селена не се върна и не му връчи торбичката.
	— Да видим сега — започна тя. — Мислех си за свещи, малко романтична музика и…
	— Селена — прекъсна я Грейс, — оценявам усилията ти, ала вместо да мислиш единствено за мен, не може ли да поговорим за Джулиън?
	Селена му хвърли бърз поглед.
	— Става. Какво за него?
	— Знаеш ли как можем да го извадим от книгата? За постоянно?
	— И идея си нямам — отвърна Селена и се обърна към Джулиън. — Ами ти?
	— Вече й обясних, че е невъзможно.
	Селена кимна.
	— Ужасно е упорита. Никога не слуша какво й говорят, освен ако не е онова, което иска да чуе.
	— Упорита или не — намеси се Грейс, без да сваля поглед от Джулиън, — не мога да си представя защо би искал да си останеш прокълнат и затворен между кориците на някаква книга.
	Джулиън извърна очи.
	— Грейс, стига си го измъчвала.
	— Нали точно това искам — никой да не го измъчва повече.
	— Добре тогава — отстъпи Селена най-после. — Е, Джулиън, какво е ужасното, позорно прегрешение, заради което те затвориха в книгата?
	— Хюбрис.
	— О-о-о — измърмори Селена прокобно. — Това си го бива. Грейс, той може и да има право. Случвало се е да накълцват хора на парченца заради това. Трябваше повечко да внимаваш в часовете по антична култура. Древногръцките богове са наистина жестоки, когато става въпрос за наказания.
	Грейс присви очи насреща им.
	— Отказвам да приема, че не съществува абсолютно никакъв начин да го освободим. Не може ли да унищожим книгата или да призовем някой от твоите духове или нещо такова и да го помолим за помощ?
	— А, значи изведнъж започна да вярваш в моите „вуду измишльотини“?
	— Не съвсем, но все пак успя да докараш Джулиън тук. Не можеш ли да направиш още нещо?
	Селена замислено задъвка нокътя на палеца си.
	— Джулиън, кой бог най-много те обичаше?
	Джулиън бавно си пое дъх, сякаш въпросите им го отегчаваха.
	— Честно казано, никой от тях не си падаше особено по мен. Като воин, принасях най-много жертвоприношения на Атина, но най-много вземане-даване си имах с Ерос.
	Селена се ухили многозначително.
	— Богът на плътската любов, досещам се защо.
	— Не е каквото си мислиш — сухо отвърна Джулиън, ала Селена не му обърна никакво внимание.
	— Е, някога опитвал ли си да измолиш опрощение от него?
	— Двамата не си говорим.
	Пренебрежителният сарказъм в думите му накара Грейс да извърти очи нагоре.
	— Защо не му се обадиш? — предложи Селена и Грейс я изгледа кръвнишки.
	— Знаеш ли, Селена, няма да е лошо, ако се държиш малко по-сериозно. Знам, че през годините неведнъж съм се шегувала с вярванията ти, ала тук става въпрос за живота на Джулиън.
	— Напълно съм сериозна — натърти Селена. — Най-добрият начин е Джулиън лично да го повика и да види дали той не може да му помогне.
	_„Какво пък“_, помисли си Грейс. До снощи никога не би повярвала, че някой е в състояние да призове и Джулиън. Може би Селена имаше право.
	— Ще опиташ ли? — обърна се тя към Джулиън.
	Той въздъхна подразнено, сякаш му се искаше да ги улови за раменете и здравата да ги разтърси. С адски кисел вид, той отметна глава назад и тихичко изрече към тавана:
	— Купидоне, ти нищожно копеле, приканвам те да приемеш човешка форма пред мен!
	Грейс сърдито разпери ръце.
	— Не мога да си представя защо да не се отзове на подобно повикване!
	Селена се засмя.
	— Все едно — продължи Грейс. — И без това не вярвам в тези глупости. Да идем да оставим торбите в колата, да обядваме и да се опитаме да измислим нещо по-продуктивно от _„Купидоне, ти нищожно копеле“_, става ли?
	— Добре — съгласи се Селена и Грейс й връчи един плик с дрехите, които тя им бе заела. — Ето ти нещата на Бил.
	Селена надникна вътре и се намръщи.
	— Къде е белият потник?
	— Ще ти го върна по-късно.
	Селена отново се засмя и те излязоха навън, следвани от Джулиън, който слушаше бърборенето им, докато отиваха към колата, която Грейс незнайно как бе успяла да паркира точно пред магазина.
	Джулиън загледа как двете жени прибират торбите в колата. Макар да се боеше да го признае дори пред себе си, харесваше му това, че Грейс толкова държи да му помогне.
	Подобна мисъл не бе хрумвала никому преди.
	През целия си живот Джулиън бе разчитал единствено на себе си. На своята сила и на своя ум. Още преди да бъде прокълнат, той бе започнал да се уморява — от вечната самота, от това, че на този свят, както и на онзи нямаше никой, който го бе грижа за него.
	Колко жалко, че не бе срещнал Грейс преди проклятието.
	Тя без съмнение щеше да подейства като целебен балсам на неспокойната му душа. Ала жените от неговото време бяха много различни.
	Грейс гледаше на него като на равен, докато в техните очи той бе легендарен герой, към когото можеха да изпитват единствено боязън и да се стараят да спечелят благоразположението му.
	Какво правеше Грейс толкова необикновена? Какво я караше да му протегне ръка, след като дори собственото му семейство му беше обърнало гръб?
	Това Джулиън не знаеше. Знаеше само, че тя е различна. Едно непокварено сърце в свят, пълен със себичност. Никога не си бе представял, че може да срещне някой като нея.
	Тъй като не харесваше насоката, която мислите му започваха да вземат, Джулиън се огледа наоколо, към тълпите хора, които сякаш нямаха нищо против душната горещина на този странен град.
	На няколко крачки от него една двойка се караше — жената гълчеше мъжа си, че бил забравил нещо. Малко момченце, на не повече от три-четири годинки, вървеше между тях, докато те приближаваха по тротоара.
	Джулиън се усмихна. Не помнеше кога за последен път бе видял семейство заедно. Гледката докосна у него нещо, което той почти бе забравил, че притежава. Сърцето му. Зачуди се дали тримата знаеха какъв безценен дар бе това, че са заедно.
	Докато двамата родители продължаваха да спорят, детето спря и се загледа в нещо от другата страна на улицата.
	Джулиън затаи дъх, разбрал инстинктивно какво се кани да направи то.
	Грейс затвори багажника на колата.
	С крайчеца на окото си видя как някакво синьо петно се втурна към улицата. Отне й цяла секунда, докато осъзнае, че това е Джулиън, който на бегом прекосява паркинга. Грейс се намръщи недоумяващо и в този миг зърна момченцето, което всеки момент щеше да слезе от тротоара и да се озове насред оживения трафик.
	— Мили Боже! — ахна тя, чула скърцането на спирачки.
	— Стивън! — изкрещя някаква жена.
	Досущ като в холивудски филм, Джулиън прескочи стената на паркинга, вдигна детето във въздуха, притисна го до гърдите си и се метна върху капака на колата, която набиваше спирачки. След това направи страничен скок и се приземи в съседното платно, секунда преди друга кола да заобиколи първата и да се вреже право в тях.
	Грейс с ужас видя как Джулиън бе блъснат от стар шевролет, удари се в предното стъкло и отхвърча върху паважа, където се претърколи няколко пъти, преди най-сетне да спре.
	Прострян на една страна, той остана да лежи съвършено неподвижен.
	И тогава настъпи истински хаос — разнесоха се писъци и уплашени викове, около мястото на злополуката започнаха да се трупат хора.
	Потресена и разтреперана, Грейс си запроправя път през тълпата, мъчейки се да стигне до Джулиън.
	— Дано са добре. Дано са добре — шепнеше си тя, молейки се и двамата да са оцелели.
	Когато най-сетне се промуши между хората, Грейс видя, че Джулиън не бе пуснал детето — то все още бе в прегръдките му, плътно притиснато до гърдите му.
	Грейс спря, без да може да повярва на очите си. Сърцето й биеше до пръсване.
	Дали бяха живи?
	— Никога не бях виждал подобно нещо — подхвърли един мъж до нея и всички наоколо се съгласиха.
	Бавно и нерешително, Грейс се доближи до Джулиън тъкмо когато той се размърда.
	— Добре ли си? — чу го тя да пита момченцето.
	В отговор детето нададе пронизителен писък.
	Като не обръщаше внимание на оглушителния звук, Джулиън внимателно се изправи, без да пуска момченцето.
	Обзета от огромно облекчение, че и двамата са живи, Грейс не можеше да повярва на очите си — как, за Бога, успяваше да се движи?
	И как бе съумял да не изпусне детето след всичко това?
	Джулиън се олюля и залитна назад, ала бързо си възвърна равновесието, все така с момченцето в ръце.
	Грейс го улови през кръста, за да го подкрепи.
	— Не трябваше да се изправяш — рече тя, виждайки обляната му в кръв ръка.
	Той сякаш не я чу. Очите му бяха потъмнели и в тях имаше нещо странно.
	— Тихо, моето момче — каза той, придържайки детето с една ръка, докато с другата взе лицето му в шепа и нежно започна да го полюшва по онзи успокояващ, уверен начин, който само един родител би използвал. С угрижен поглед, той допря буза до главата на момченцето. — Държа те — прошепна той, — вече си в безопасност.
	Държанието му наистина изненада Грейс. Очевидно бе, че пред себе си има мъж, който и преди бе утешавал деца.
	Ала какво би накарало един древногръцки воин да се занимава с деца?
	Освен ако той самият не е бил баща.
	В главата на Грейс запрепускаха безброй мисли, докато Джулиън грижовно подаваше хлипащото момченце на изпадналата в истерия майка, която плачеше по-силно и от него.
	Мили Боже, възможно ли бе Джулиън да е бил баща? И ако бе така, къде бяха децата му? Какво се бе случило с тях?
	— Стивън — проплака майката, притискайки детето до гърдите си. — Колко пъти съм ти казвала да не се отделяш от мен!
	— Вие добре ли сте? — обърнаха се бащата и шофьорът на колата към Джулиън, който сбърчи чело и прокара длан по левия си бицепс, за да провери.
	— Добре съм — отвърна той, ала Грейс забеляза, че се опитва да щади десния си крак, където го бе ударила колата.
	— Трябва да те погледне лекар — настоя Грейс тъкмо когато Селена се присъедини към тях.
	— Добре съм. Наистина — увери я Джулиън и се усмихна апатично, а после понижи глас, така че само тя да може да го чуе: — Но трябва да ти кажа, че да те блъсне кола е доста по-неприятно, отколкото да те удари колесница.
	Неуместният му хумор я слиса.
	— Как можеш да се шегуваш с това! Мислех, че си умрял.
	Джулиън сви рамене.
	Докато бащата продължаваше да засипва Джулиън с благодарности, задето бе спасил живота на сина му, Грейс се загледа в кръвта над лакътя му. Кръв, която се изпаряваше от кожата му като в някакъв причудлив ефект от научнофантастичен филм.
	Изведнъж Джулиън премести тежестта на тялото си върху ранения си крак, а челото му, смръщено от болка само допреди миг, се изглади.
	Двете със Селена, която също бе забелязала какво става, си размениха изумени погледи. Какво, по дяволите, беше това? Беше ли Джулиън човек или не?
	— Не знам как да ви се отблагодаря — за кой ли път казваше бащата. — Помислих, че ще умре.
	— Радвам се, че го забелязах — тихо отвърна Джулиън и протегна ръка, за да помилва светлокестенявите къдрици на момченцето, ала после се спря.
	Грейс видя различните чувства, които се бореха по лицето му в продължение на няколко мига, преди да си възвърне обичайното сурово изражение и да отпусне ръка до тялото си.
	После, без да каже нито дума, той се отправи към тротоара.
	— Джулиън? — повика го Грейс и изтича след него. — Наистина ли си добре?
	— Не се тревожи за мен, Грейс. Не мога да си счупя нищо и рядко кървя — каза той с неприкрита горчивина. — Това е част от проклятието. Мойрите се погрижиха да не мога да умра и така да избегна наказанието си.
	Грейс потръпна, виждайки болката в очите му.
	Ала това как бе оцелял не бе единственото, което тя искаше да знае. Щеше й се да го попита за детето и за начина, по който го бе погледнал, сякаш наново преживяваше някакъв ужасяващ кошмар, но думите заседнаха в гърлото й.
	— Човече, Джулиън заслужава потупване по рамото — обади се Селена, която междувременно ги беше настигнала. — Да отидем за пралини!
	— Селена, не мисля, че…
	— Какво е пралина? — попита Джулиън.
	— Местната амброзия — обясни Селена. — Нещо, което би трябвало да е точно по твой вкус.
	Напук на всички възражения на Грейс, Селена ги вкара обратно в „Джаксън Бруъри“ и ги поведе към ескалатора. Тя се качи на първото стъпало и се обърна към Джулиън, който стоеше между нея и Грейс.
	— Как направи това с прескачането на колата? Беше страхотно!
	Джулиън сви рамене.
	— О, я недей да скромничиш. Беше като Киану Рийвс в „Матрицата“. Грейси, видя ли какъв скок направи само?
	— Видях — меко отвърна Грейс, забелязала колко неудобно се чувства Джулиън от похвалите на приятелката й. Забеляза също така и как го зяпат жените наоколо.
	Джулиън беше прав. Това не беше нормално. И все пак, колко често можеше да се види мъж като него? Някой, който излъчва такъв неудържим сексапил?
	Джулиън беше като феромон с крака.
	А ето че сега бе станал и герой.
	В очите на Грейс обаче той беше преди всичко една огромна загадка. Имаше толкова неща, които си умираше да научи за него. И по един или друг начин през следващия месец щеше да направи точно това.
	Когато стигнаха магазина за пралини на последния етаж, Грейс купи две с карамел и пекан и една кока-кола.
	Без да се замисли, тя протегна едната пралина към Джулиън, ала вместо да я вземе, той се приведе към нея и отхапа едно парченце.
	Насладата, с която той вкуси сладкия десерт, разпали истински пожар в тялото на Грейс, особено когато впи пронизващите си сини очи в лицето й, сякаш за да й каже без думи, че би предпочел да вкуси нея.
	— Прави бяхте — каза той с дрезгав глас, от който Грейс я побиха тръпки. — Наистина е вкусно.
	— Леле — обади се продавачката иззад щанда. — Имате страхотен акцент. Не сте тукашен, нали?
	— Не — отвърна Джулиън. — Не съм.
	— А откъде сте?
	— Македония.
	— Това в Калифорния ли беше? — попита момичето. — Приличате ми на един от онези сърфисти, които стоят на плажа по цял ден.
	Джулиън се намръщи.
	— Калифорния?
	— Всъщност е от Гърция — услужливо се намеси Селена.
	— А! — каза момичето.
	Джулиън повдигна неодобрително вежди.
	— Македония не е…
	— Виж какво — прекъсна го Селена с пълна с пралина уста. — По тези места си е направо късмет да срещнеш някой, който прави разлика между двете.
	Преди Грейс да успее да отговори на не особено ласкателните думи на Селена, Джулиън обви ръце около кръста й и я притегли към коравите си гърди. След това се приведе над нея, улови долната й устна между зъбите си и нежно я докосна с език.
	Грейс усети, че й се завива свят от нежната му прегръдка. За миг целувката на Джулиън стана по-настойчива, после я пусна и отстъпи назад.
	— Имаше захар по устните — обясни той с дяволита усмивка, която разкри прекрасните му трапчинки.
	Грейс примига, смаяна от това колко горещо и едновременно студено й бе станало от допира му.
	— Можеше просто да ми кажеш.
	— Така е, но моят начин бе далеч по-приятен.
	На това Грейс нямаше какво да възрази. Тя бързо отстъпи назад, опитвайки се да не обръща внимание на многозначителната усмивка на Селена.
	— Защо толкова се боиш от мен? — попита неочаквано Джулиън и застана до нея.
	— Не се боя.
	— Нима? Тогава от какво те е страх? Всеки път, щом се доближа до теб, ти се стряскаш.
	— Не се стряскам — настоя Грейс.
	_„По дяволите, аз да не съм някакво ехо?“_
	Джулиън протегна ръка, за да я прегърне и Грейс бързо се отмести.
	— Стряскаш се — натърти той, докато се качваха на ескалатора.
	Въпреки че Грейс бе на стъпалото под него, той обви ръце около тялото й и доближи глава до нейната. Присъствието му меко я обгърна и я изпълни с топлина и приятна замаяност.
	Грейс се загледа в силните, загорели от слънцето ръце, които почиваха на кръста й. В начина, по който вените изпъкваха и още повече подчертаваха красотата и могъществото им.
	Точно като всички други части от тялото му, ръцете му също бяха страхотни.
	— Никога не си получавала оргазъм, нали? — прошепна той в ухото й.
	Грейс едва не се задави с пралината.
	— Тук не е мястото да го обсъждаме.
	— Това е, нали? Ето защо…
	— Не е това — прекъсна го тя. — Ако искаш да знаеш, получавала съм.
	_„Добре де, излъга, но нямаше нужда той да го знае.“_
	— С мъж?
	— Джулиън! — възмути се тя. — От къде на къде със Селена сте си въобразили, че може да обсъждате личния ми живот на обществени места?
	Джулиън се наведе още по-ниско над нея, така близо до шията й, че Грейс усети дъха му върху кожата си и долови топлото му, свежо ухание.
	— Знаеш ли какво, Грейс? Мога да те даря с наслади, каквито дори не подозираш, че съществуват.
	По гърба на Грейс пробяга тръпка. Никак не й бе трудно да го повярва. Толкова лесно би било да го остави да изпълни обещанието си. Ала тя не можеше. Не би било редно и независимо какво твърдеше Джулиън, това нямаше да й даде мира. Също както и на него самия, сигурна бе Грейс.
	Тя лекичко се облегна назад и срещна погледа му.
	— Хрумвало ли ти е, че може и да не искам?
	Джулиън изглеждаше искрено поразен от думите й.
	— Как е възможно?
	— Вече ти казах — следващия път, когато се отдам на някой мъж, искам нещо повече от необходимите за това органи. Искам сърцето му.
	Джулиън жадно се загледа в устните й.
	— Уверявам те, че дори няма да усетиш липсата му.
	— Напротив.
	Потръпвайки, сякаш го бе зашлевила, Джулиън се изправи и Грейс разбра, че е засегнала друго болно място. Тъй като копнееше да научи повече за него, тя се обърна и го погледна.
	— Защо толкова настояваш да ти се отдам? Ще се случи ли нещо, ако не го сторя?
	— Сякаш ситуацията би могла да стане по-ужасна — горчиво се изсмя той.
	— Тогава защо просто не се наслаждаваш на времето си тук с мен, без — при тези думи Грейс понижи глас — да правим секс?
	Очите му пламнаха.
	— Да се наслаждавам на какво? На това да се запозная с хора, чиито лица ще ме преследват до края на вечността? Мислиш ли, че ми е приятно да разглеждам града ти, когато след броени дни отново ще бъда захвърлен в своя затвор, където мога да чувам, ала не и да виждам, където не мога да докосна нищо, да вкуся нищо, да помириша нищо? Затвор, където постоянен глад раздира стомаха ми, а нечовешка жажда изгаря гърлото ми? Единственото, на което ми е разрешено да се насладя, си ти, а ето че ми отказваш дори това.
	Грейс усети как в очите й напират сълзи. Не искаше да го нарани. Наистина. Ала Пол по много подобен начин бе заложил на съчувствието, за да я вкара в леглото си, и това бе разбило сърцето й. След смъртта на родителите й, Пол се бе престорил, че го е грижа за нея. Беше до нея и я утешаваше. А когато най-сетне спечели доверието й и тя му отдаде тялото си, той я нарани толкова жестоко, че дори и сега я болеше до дъното на душата.
	— Съжалявам, Джулиън, наистина. Но просто не мога да го направя.
	Грейс слезе от ескалатора и се насочи към изхода.
	— Защо? — попита Джулиън, когато двамата със Селена се изравниха с нея.
	Как да му обясни? Пол й бе причинил такава болка в онази нощ. Ясно й бе показал, че изобщо не го е грижа за чувствата й. Тя го бе умолявала да спре, ала той бе продължил.
	_„Виж, нормално е да те боли първия път. По дяволите, стига си ревала. Ще свърша след минутка и тогава можеш да си вървиш.“_
	Когато той свърши, Грейс се чувстваше толкова унизена и наранена, че плака дни наред.
	— Грейс? — гласът на Джулиън проникна в обърканите й мисли. — Какво има?
	Грейс трябваше да повика на помощ всичката сила, която притежаваше, за да удържи сълзите си. Нямаше да плаче. Не и пред другите. Не по този начин. Не искаше никой да я съжалява.
	— Нищо — отвърна тя и излезе през един от страничните изходи, понеже имаше нужда от въздух, пък бил той и тежък и горещ като пара.
	Джулиън и Селена я последваха.
	— Грейс, какво те разстрои така? — попита Джулиън.
	— Заради Пол е — прошепна Селена и Грейс я изгледа кръвнишки, докато опитваше да се успокои.
	С усилие си пое дъх и се обърна към Джулиън.
	— Ще ми се да можех да скоча в леглото с теб, но не мога. Не искам да ме използват по този начин, не искам да използвам и теб! Не го ли разбираш?
	Стиснал зъби, Джулиън извърна очи.
	Грейс проследи погледа му и видя петима грубовати на вид рокери да идват към тях. Без съмнение в кожените дрехи им беше ужасно горещо, ала на тях явно не им пречеше, защото се закачаха един с друг и се смееха гръмогласно.
	В този миг Грейс забеляза жената, която вървеше с тях. Жена, чиято бавна, изкусителна походка бе женският еквивалент на меката, по котешки изящна стъпка на Джулиън. Жена, надарена с онази рядка красота, която може да засенчи всяка манекенка или актриса.
	Висока и руса, тя носеше оскъдно кожено потниче и тесни, ужасни къси шорти, които обгръщаха фигура, за каквато Грейс бе готова да убие човек. Жената забави крачка и когато изостана след мъжете, свали тъмните си очила надолу и погледна право към Джулиън.
	Грейс усети, че я побиват тръпки.
	Мили Боже, нещата можеха да загрубеят страшно бързо. Никой от раздърпаните, грубовати рокери не изглеждаше от типа, който би позволил гаджето му да оглежда друг мъж. А последното, което Грейс искаше, бе побой насред улицата.
	Тя сграбчи Джулиън за ръката и го задърпа в обратната посока, ала той отказа да се помръдне.
	— Хайде, Джулиън — подкани го тя настойчиво. — Да влезем вътре.
	И този път не можа да го помести нито на сантиметър.
	Джулиън гледаше рокерите така, сякаш искаше да ги убие с голи ръце. И тогава, преди Грейс да успее дори да мигне, той се освободи от ръката й и се хвърли напред. Сграбчи един от рокерите за ризата и пред очите на слисаната Грейс заби юмрук в лицето му.


>	5

	— Ти, нищожно…
	От устните на Джулиън се изля порой цветисти ругатни, които можеха да накарат дори някой моряк да се изчерви.
	Очите на Грейс се разшириха. Сама не бе сигурна какво я изненада повече — това, че Джулиън се нахвърли върху непознатия мъж по този начин, или думите, които знаеше.
	Докато Джулиън го налагаше, рокерът опита да се съпротивлява, ала бойните му умения изобщо не можеха да се мерят с тези на Джулиън.
	Забравила за Селена, Грейс се хвърли към тях, мъчейки се да измисли какво да прави. Немислимо бе да застане между двамата мъже. Не и при положение че те май бяха на път да се убият с голи ръце.
	— Джулиън, престани, преди да си го наранил! — извика русокосата жена и Грейс се вцепени.
	Откъде знаеше името му?
	Жената обикаляше около двамата, сякаш се опитваше да помогне на рокера да спре Джулиън.
	— Миличък, внимавай, той ще… Ау! Това сигурно боли ужасно! — при тези думи жената потръпна, сякаш и нея я бе заболяло от пестника, който Джулиън стовари в носа на рокера. — Джулиън, стига си го удрял така! Заради теб ще му се подуе носът. Миличък, наведи се!
	Рокерът не го направи и получи толкова мощен удар в брадичката, че политна назад.
	Напълно слисана, Грейс местеше поглед между Джулиън и жената.
	Как бе възможно да се познават?
	— Ерос, миличък. Недей! — извика русата жена, размахвайки ръце около лицето си, като птица, която се кани да полети.
	Селена се приближи и застана до Грейс.
	— Това ли е онзи Ерос, когото Джулиън се опита да призове? — попита я Грейс.
	Селена сви рамене.
	— Може би. Макар че никога не бих си го представила като рокер.
	— Къде е Приап? — попита Джулиън заповеднически и като сграбчи Ерос, го притисна до дървения парапет над водата.
	— Не знам — отвърна Ерос, мъчейки се да откопчи пръстите на Джулиън, впити в черната му тениска.
	— Не смей да ме лъжеш! — изръмжа Джулиън.
	— Не знам!
	Две хиляди години на болка и гняв се разбиха като приливна вълна в Джулиън и той стисна Ерос толкова силно, че ръцете му се разтрепериха. Ала още по-страшни от желанието да убива, бяха въпросите, които неумолимо напираха в него.
	Защо през всички тези години никой не се бе отзовал на повика му?
	Защо Ерос го бе предал?
	И защо, след като му бяха причинили всичко това, те просто си бяха отишли, оставяйки го да страда съвсем сам?
	— Къде е той? — отново попита Джулиън.
	— Сигурно се тъпче и се оригва някъде, откъде да знам, по дяволите! От цяла вечност не съм го виждал.
	С разкривено от ярост лице, Джулиън дръпна Ерос от парапета и го пусна.
	— Трябва да го открия — процеди той през стиснати зъби. — Веднага.
	Едно мускулче по лицето на Ерос заигра, докато оправяше тениската си.
	— Е, съмнявам се да привлечеш вниманието му, като ме смажеш от бой.
	— Ами ако те убия? — подхвърли Джулиън и отново замахна.
	Останалите рокери тръгнаха към него. Докато те приближаваха, Ерос избегна удара на Джулиън и се обърна, за да възпре приятелите си.
	— Оставете го на мира, момчета — каза той и като сграбчи най-близкия от тях за раменете, го бутна назад. — Не ви трябва да се биете с него. Повярвайте ми. В състояние е да ви изтръгне сърцето и да ви накара да го изядете, преди да рухнете мъртви на земята.
	Джулиън измери другите рокери със свиреп поглед, сякаш ги предизвикваше да се доближат още малко. Леденото изражение, появило се на лицето му, изпълни Грейс с ужас — сигурна бе, че Ерос изобщо не бе преувеличил.
	— Да не си луд? — каза най-високият от рокерите, след като плъзна пълен със съмнение поглед по Джулиън. — На мен не ми се струва кой знае колко опасен.
	Ерос избърса кръвта от ъгълчето на устата си и се подсмихна при вида на окървавените си пръсти.
	— Слушай какво ти казвам. Този тип има пестници като ковашки чукове и притежава способността да се движи много по-бързо, отколкото ти си в състояние да мигнеш.
	Въпреки прашните си кожени панталони и разкъсаната тениска, Ерос беше невероятно красив и изобщо не приличаше на спътниците си, с техните похабени лица. Беше младолик и щеше да изглежда още по-привлекателен, ако не беше тъмнокестенявата козя брадичка, военната подстрижка на косата му и небръснатите от три дни бакенбарди.
	— Пък и това си е най-обикновена семейна свада — допълни той с особен блясък в очите и като потупа рокера по рамото, се изсмя. — Малкият ми брат открай време има отвратителен характер.
	Грейс и Селена зяпнаха изумено и се спогледаха.
	— Правилно ли чух? — попита Грейс приятелката си. — Той не може да е брат на Джулиън, нали?
	— Аз откъде да знам!
	Джулиън подхвърли нещо на старогръцки, от което усмивката на Ерос се изпари, а очите на Селена едва не изскочиха от орбитите си.
	— Ако не ми беше брат, щях да те убия заради това.
	Очите на Джулиън хвърляха мълнии.
	— Ако нямах нужда от теб, вече да си мъртъв.
	Вместо да се ядоса, Ерос се разсмя.
	— Не се смей! — ядосано го сряза русокосата жена. — Не забравяй, че той е един от малцината, които са в състояние да изпълнят заплахата си.
	Ерос кимна и се обърна към четиримата.
	— Тръгвайте. Аз ще ви настигна.
	— Сигурен ли си? — попита високият и хвърли неспокоен поглед към Джулиън. — Можем да останем, ако искаш.
	— Не, всичко е наред — пренебрежително махна с ръка Ерос. — Нали ви казах, че трябва да се срещна с някого тук. Брат ми е малко сърдит, но ще му мине.
	Грейс се отдръпна от пътя им и рокерите се отдалечиха. Всички, освен поразително красивата жена. Тя скръсти ръце върху черната кожена блузка, която покриваше пищните й гърди, и изпитателно изгледа двамата мъже.
	Без да обръща внимание нито на нея, нито на Селена или Грейс, Ерос бавно започна да обикаля около Джулиън, като го оглеждаше от горе до долу.
	— Откога се движиш с простосмъртни? — попита Джулиън, който го измерваше със също толкова вледеняващ поглед. — Я виж ти! Да не би Тартар* да е замръзнал, докато ме нямаше?
	[* Тартар — в древногръцката митология, най-дълбокото място в подземния свят, където са затворени наказаните богове. — Б.пр.]
	Ерос не обърна никакво внимание на гневните му думи.
	— По дяволите, момче — каза той невярващо. — Ама ти изобщо не си се променил. Мислех, че си смъртен.
	— Би трябвало да съм, ти… — и Джулиън избълва нов порой от ругатни.
	В очите на Ерос припламнаха искри.
	— С език като този би трябвало да си общуваш с Арес. Така де, братко, дори не предполагах, че знаеш значението на всички тези думи.
	Джулиън го сграбчи за тениската, ала преди да успее да направи каквото и да било, русокосата жена протегна ръка с разперени пръсти и той се вцепени. По изражението му Грейс разбра, че изобщо не е доволен.
	— Пусни ме, Психея*! — изръмжа той.
	[* Психея — в древногръцката митология, простосмъртна девойка, в която Ерос се влюбва и прави своя жена против волята на майка си, Афродита; по-късно е дарена с безсмъртие от Зевс. — Б.пр.]
	Грейс зяпна.
	Психея? Нима бе възможно?
	— Само ако обещаеш да не го нараняваш повече — каза Психея. — Знам, че двамата не сте в прекрасни отношения, но имай предвид, че харесвам лицето му такова, каквото си е, и няма да търпя да го загрозяваш.
	— Пусни ме! — повтори Джулиън, натъртвайки всяка дума.
	— Най-добре го послушай, Псих — намеси се Ерос. — Засега се държи прилично, но всъщност, благодарение на мама, е в състояние да разкъса хватката ти по-лесно и от мен. А ако го направи, със сигурност ще пострадаш.
	Психея свали ръка и Джулиън пусна брат си.
	— Изобщо не си забавен, Купидон. Нищо от това не е забавно. И така, къде е Приап?
	— По дяволите, наистина не знам! За последно чух, че си живеел живота някъде в Южна Франция.
	Главата на Грейс направо щеше да се пръсне от цялата тази нова информация. Възможно ли бе, питаше се тя, докато местеше поглед между Купидон и Психея. Можеше ли това наистина, ама наистина, да са Купидон и Психея!
	И на всичкото отгоре — да са роднини на Джулиън? Как бе възможно?
	От друга страна, защо да е по-невероятно от това две подпийнали жени да призоват древногръцки любовен роб от страниците на някаква прастара книга?
	Тя улови възхитения, жаден поглед на Селена.
	— Кой е Приап? — попита я Грейс.
	— Фалически бог на плодородието, изобразяван с постоянна ерекция — прошепна Селена.
	— За какво му е притрябвал на Джулиън?
	Селена сви рамене.
	— Може би той го е проклел. Обаче интересното е, че Приап е брат на Ерос, така че ако Джулиън е роднина на единия, много е вероятно да е свързан и с другия.
	Прокълнат да прекара вечността като роб от собствения си брат? Грейс усети, че й става зле само при мисълта за това.
	— Повикай го — мрачно нареди Джулиън на Ерос.
	— Ти го повикай. На мен ми е сърдит.
	— Сърдит?
	Купидон каза нещо на гръцки.
	Адски объркана от всичко това, Грейс реши да ги прекъсне и да се опита да получи някои отговори.
	— Извинявай, но какво точно става тук? — обърна се тя към Джулиън. — Защо го удари?
	Джулиън я погледна развеселено.
	— Защото ми достави огромно удоволствие.
	— Мило, няма що — подметна Ерос, без да поглежда към Грейс. — Не сме се виждали от… колко? Две хиляди години? И вместо крепка братска прегръдка, получавам юмрук в лицето. — И като се усмихна на Психея, добави: — А после мама се чуди защо не съм близък с братята си.
	— Не съм в настроение за шегичките ти, Купидон — процеди Джулиън през стиснати зъби.
	Ерос изсумтя.
	— Ще престанеш ли да ме наричаш с това отвратително име? Винаги съм го мразел и не мога да повярвам, че го използваш, като знам колко ненавиждаше римляните.
	Джулиън се усмихна хладно.
	— Използвам го единствено защото знам колко те дразни, Купидон.
	Ерос стисна зъби и Грейс видя, че едва се сдържа да не се нахвърли върху Джулиън.
	— Кажи ми, само за да се сбиеш с мен ли ме повика? Или има и по-смислена причина да съм тук?
	— Честно казано, изобщо не вярвах, че ще се появиш, след като не ми обърна никакво внимание последните три хиляди пъти, когато те виках.
	— Защото знаех, че ще ми се нахвърлиш — отвърна Купидон и посочи подутата си буза. — Както и стана.
	— Тогава защо си даде труда да дойдеш този път?
	— Честно казано — отговори Купидон, повтаряйки думите на брат си, — сметнах, че досега трябва да си умрял и това е някой, който просто звучи като теб.
	Пред очите на Грейс всички чувства се отцедиха от лицето на Джулиън, сякаш бездушните думи на Купидон бяха умъртвили нещо в него.
	Едновременно с това, те като че ли отнеха част от злъчта на самия Купидон.
	— Виж какво — добави той. — Знам, че обвиняваш мен, но случилото се с Пенелопа не беше по моя вина. Откъде можех да предположа какво ще стори Приап, когато разбере?
	Джулиън потръпна, сякаш Купидон го бе зашлевил. Мъчителна болка се появи в очите му и завладя чертите на лицето му. Грейс нямаше никаква представа коя е Пенелопа, ала очевидно бе означавала много за Джулиън.
	— Нима? — попита той с одрезгавял глас.
	— Кълна ти се, братко — меко отвърна Купидон и хвърли поглед към Психея, след което отново се обърна към Джулиън. — Не съм искал тя да пострада, още по-малко пък да те предам.
	— Как ли пък не! — изсмя се Джулиън презрително. — Да не очакваш да ти повярвам? Твърде добре те познавам, Купидон. Нищо не ти доставя по-голямо удоволствие от това да объркваш живота на смъртните.
	— Но не и на теб, Джулиън — намеси се Психея умолително. — Ако не вярваш на него, повярвай на мен. Никой не искаше Пенелопа да умре по този начин. Майка ти все още скърби за смъртта им.
	Лицето на Джулиън придоби ледено изражение.
	— Как изобщо си в състояние да я споменаваш? Афродита толкова ти завиждаше, че първо опита да те омъжи за отвратително грозен мъж, а после и да те убие, само и само да не допусне Купидон да се ожени за теб. За богиня на любовта, тя определено изпитва такава само към себе си.
	Психея извърна очи.
	— Не говори за нея по този начин! — сопна се Купидон. — Тя ни е майка и трябва да я почиташ.
	Суровият гняв, изписал се по лицето на Джулиън, можеше да изплаши дори Сатаната и Купидон се сви при вида му.
	— Да не си посмял да я защитаваш пред мен!
	Едва тогава Купидон най-сетне забеляза Грейс и Селена и се сепна, сякаш двете се бяха появили изневиделица.
	— Те пък кои са?
	— Приятелки — отвърна Джулиън за учудване на Грейс.
	Лицето на Купидон придоби хладно изражение.
	— Ти нямаш приятели.
	Джулиън не отговори, ала напрегнатият израз на лицето му покърти дълбоко Грейс.
	Сякаш без да си дава сметка за жестокостта на казаното от него, Купидон безгрижно се приближи до Психея.
	— Все още не си ми казал защо толкова държиш да се свържеш с Приап.
	Едно мускулче по лицето на Джулиън заигра.
	— Защото той ме прокле да прекарам вечността като роб, без изход и спасение. Искам да ми се мерне пред очите достатъчно дълго, за да мога да му откъсна някои части от тялото, които не порастват отново.
	Купидон пребледня като платно.
	— Леле, трябва здравата да му стиска, за да направи подобно нещо. Мама щеше да го убие, ако беше разбрала.
	— Да не очакваш да повярвам, че го е сторил без тя да знае? Не съм толкова глупав, Ерос. Никога не я е било грижа за мен.
	Купидон поклати глава.
	— Не започвай пак. Когато ти предложих нейните дарове, ти ми каза да си ги навра отзад, забрави ли?
	— Чудно защо ли? — саркастично отвърна Джулиън. — Зевс ме изхвърли от Олимп броени часове след като се родих, а Афродита дори не се опита да го разубеди. Никой от вас не припарваше до мен, освен ако не трябваше да ми наложите някое ново мъчение. — И като измери Купидон с убийствен поглед, Джулиън добави: — Не може да ритате едно куче до безкрай, а после да се чудите защо се е озлобило.
	— Добре де, признавам, че някои от нас можеха да бъдат и по-мили с теб, но…
	— Никакво „но“, Купидоне. Никой от вас не даваше и пукната пара за мен. Най-малко пък тя.
	— Не е вярно. Мама така и не можа да преживее това, че й обърна гръб. Ти беше неин любимец.
	Джулиън се изсмя презрително.
	— Поради което от две хиляди години съм затворен между страниците на една книга, така ли?
	Сърцето на Грейс се сви от болка заради Джулиън. Как можеше Купидон просто да стои тук и да слуша това, вместо да направи всичко по силите си, за да спаси брат си от една съдба, която бе по-страшна и от смъртта? Нищо чудно, че Джулиън го бе наругал по този начин.
	Неочаквано Джулиън грабна ножа от кръста на Купидон и сряза вената на китката си. Грейс ахна ужасено, ала още преди възклицанието й да е затихнало, раната на Джулиън вече бе зараснала, без от нея да изтече дори капчица кръв.
	Очите на Купидон се разшириха.
	— Майко мила! — възкликна той. — Та това беше една от камите на Хефест!
	— Знам — отвърна Джулиън и му я върна. — В състояние е да убие дори теб, но не и мен. Приап се погрижи проклятието му да е пълно.
	Грейс видя ужаса в очите на Купидон, когато той най-сетне осъзна същинските измерения на присъдата на брат си.
	— Знаех, че те мрази, ала никога не бих предположил, че може да падне толкова ниско. Човече, какво си е въобразявал?
	— Изобщо не ме е грижа. Искам единствено всичко да свърши.
	Купидон кимна и за първи път по лицето му се изписаха съчувствие и загриженост.
	— Добре, братко. Да го направим както трябва — ти не мърдай оттук, а аз ще отида да намеря майка ни и да видя какво ще каже тя за всичко това.
	— Ако наистина ме обича толкова, колкото ти твърдиш, защо просто не я повикаш тук и не ме оставиш аз да говоря с нея?
	Купидон го изгледа така, сякаш се чудеше как е възможно да му задават толкова идиотски въпрос.
	— Защото последния път, когато споменах името ти, тя плака цял век. Ти наистина засегна чувствата й.
	Въпреки че стойката и изражението му си останаха все така сковани и хладни, Грейс бе сигурна, че Джулиън е страдал също толкова дълбоко, колкото и майка си.
	Ако не и по-дълбоко.
	— Връщам се веднага щом поговоря с нея — обеща Купидон и прегърна Психея през раменете. — Става ли?
	Джулиън се пресегна и с едно рязко дръпване свали верижката, която висеше около врата на Купидон.
	— Хей! — възкликна Ерос. — По-внимателно с това!
	Джулиън стисна украшението в шепа, оставяйки малкия лък да се полюшва от ръката му.
	— Така съм сигурен, че ще се върнеш.
	Купидон, който изглеждаше сериозно подразнен, разтърка врата си.
	— Просто внимавай с него. Този лък може да бъде страшно опасен, ако попадне в погрешните ръце.
	— Не се тревожи. Прекрасно си спомням на какво е способен.
	Двамата си размениха многозначителни, предпазливи погледи.
	— До после — каза Купидон и плесна с ръце, при което двамата с Психея изчезнаха, оставяйки след себе си облаче златист дим.
	Грейс направи крачка назад. В главата й бушуваха безброй мисли. Не можеше да повярва какво се бе разиграло пред очите й току-що.
	— Сигурно сънувам — прошепна тя. — Или е това, или съм прекалила с епизодите на „Зина — принцесата воин“.
	Напълно неподвижна, Грейс се мъчеше да асимилира онова, на което бе станала свидетел.
	— Не може да се е случило наистина. Трябва да е било халюцинация.
	Джулиън въздъхна уморено.
	— Де да можех и аз да го повярвам.
	— Мили Боже, та това беше Купидон! — развълнувано възкликна Селена. — Самият Купидон! Малкият, сладък херувим, който раздава любов.
	Джулиън изсумтя презрително.
	— Купидон е всичко друго, но не и сладък. А що се отнася до любовта, много по-вероятно е да ти разбие сърцето.
	— Но нали той кара хората да се влюбват?
	Джулиън стисна още по-здраво огърлицата в ръката си.
	— Не. Това, което той предлага, е само една илюзия. Никаква сила свише не може да накара един човек да обича другиго. Любовта идва отвътре, от сърцето — в гласа на Джулиън се прокраднаха печални нотки.
	Грейс срещна погледа му.
	— Звучиш, сякаш го знаеш отличен опит.
	— Така е.
	Болката в гласа му жегна Грейс, сякаш бе нейна, и тя го докосна по ръката.
	— Това ли е станало с Пенелопа? — тихичко попита тя.
	С измъчен поглед Джулиън се отдръпна от нея.
	— Има ли място, където мога да се подстрижа? — попита той неочаквано.
	Грейс разбра, че бе сменил темата само, за да не отговори на въпроса й.
	— Защо?
	— Не искам нищо да ми напомня за тях.
	Тъгата и омразата по лицето му бяха почти осезаеми.
	— В „Бруъри“ има фризьорски салон — неохотно кимна Грейс.
	— Ще ме заведеш ли? — помоли Джулиън и тримата се отправиха към салона.
	Никой не проговори чак докато фризьорката не го настани в стола.
	— Сигурен ли сте, че искате да я отрежете? — попита тя, прокарвайки възхитено пръсти през златистите му къдрици. — Косата ви е страхотна. Повечето мъже изглеждат ужасно с дълга коса, но на вас наистина ви отива, а и косата ви е толкова здрава и мека. Интересно ми е какъв балсам използвате.
	Лицето на Джулиън остана напълно безизразно.
	— Отрежете я.
	Дребничката брюнетка погледна през рамо към Грейс.
	— Знаете ли, ако аз прокарвах пръсти през тази коса нощем, мисля, че нямаше да ми е особено приятно, че той иска да я махне.
	Грейс се усмихна на себе си. Само ако знаеше…
	— Косата си е негова.
	— Добре — въздишайки, жената отстъпи с нежелание и отряза косата на Джулиън до раменете.
	— По-късо — каза той, когато тя се отдръпна назад.
	Лицето на фризьорката придоби скептично изражение.
	— Сигурен ли сте?
	Джулиън кимна.
	Грейс безмълвно гледаше как жената оформя косата му в прическа, която страшно му отиваше и от която златистите къдрици обгърнаха лицето му по начин, който й напомни за Давид на Микеланджело.
	Ако това изобщо бе възможно, сега Джулиън бе още по-красив и от преди.
	— Добре ли е така? — попита фризьорката.
	— Да — отвърна Джулиън. — Благодаря.
	Грейс плати за подстригването, като не пропусна да остави бакшиш на жената. После вдигна поглед към Джулиън и се усмихна.
	— Сега вече наистина изглеждаш сякаш мястото ти е тук.
	Джулиън рязко извърна глава, сякаш Грейс го бе зашлевила.
	— Засегнах ли те? — попита тя, разтревожена, че може да го е наранила, без да иска. Господ й бе свидетел, че това бе последното, което искаше.
	— Не.
	Ала Грейс не му повярва. Нещо в невинната й забележка го бе наскърбило. Дълбоко.
	— Е — бавно каза Селена, докато си проправяха път в тълпата, изпълваща „Бруъри“. — Ти си син на Афродита, така ли?
	Джулиън й хвърли сърдит, кос поглед.
	— Не съм ничий син. Майка ми ме изостави, баща ми се отрече от мен и аз израснах на бойното поле в Спарта, възпитаван от юмрука на онзи, който се случеше най-близо.
	Думите му жегнаха Грейс право в сърцето. Нищо чудно, че бе толкова корав. Така силен. Тя се зачуди дали някой някога го бе вземал любящо в обятията си. Поне веднъж. Без да поиска, той да я дари с наслада преди това.
	Джулиън ги изпревари и Грейс се загледа в гъвкавия начин, по който се движеше. Като изящен, ала смъртоносен хищник. Беше пъхнал палци в предните джобове на дънките си и като че ли не забелязваше жените, които го зяпаха и въздишаха, когато минеше покрай тях.
	Грейс буквално можеше да си го представи такъв, какъвто бе някога, облечен в бойните си доспехи. Ако се съдеше по самоувереността му и начина, по който се движеше, нямаше съмнение, че е бил страховит воин.
	— Селена — тихичко каза тя, — не четох ли в колежа, че спартанците биели синовете си всеки ден, само за да видят колко болка са в състояние да понесат?
	Вместо Селена й отговори Джулиън.
	— Така е. А веднъж годишно устройваха съревнование, за да видят кой ще издържи най-много удари, преди да извика от болка.
	— Немалко от тях умирали по време на тези съревнования — добави Селена. — Както по време на същинския бой, така и по-късно от раните си.
	Грейс почувства как всичко си идва на мястото. Думите на Джулиън от по-рано, че бил възпитан в Спарта, както и омразата му към гърците.
	Селена хвърли изпълнен с тъга поглед към приятелката си, преди да се обърне към Джулиън:
	— Като син на богиня, предполагам, че си в състояние да понесеш доста бой.
	— Така е — простичко отвърна той, с лишен от всякакви емоции глас.
	Никога през живота си Грейс не бе изпитвала по-силно желание да прегърне някого, както сега копнееше да вземе Джулиън в обятията си.
	Ала знаеше, че той няма да й позволи.
	— Вижте какво — каза Селена и по погледа й Грейс разбра, че се опитва да ги поразведри. — Май взех да огладнявам. Защо не се отбием за по един хамбургер в „Хард Рок“?
	Джулиън сбърчи вежди.
	— Защо непрекъснато имам чувството, че говорите някакъв непознат език? Какво означава „да се отбием за по един хамбургер в Хард Рок“?
	Грейс се засмя.
	— „Хард Рок Кафе“ е ресторант.
	Джулиън изглеждаше ужасен.
	— Храните се в място, което се хвали с това, че храната му е корава като скала?
	Грейс се разсмя още по-силно. Защо никога не се бе сещала за това?
	— Храната си я бива. Хайде, сам ще се убедиш.
	Тримата излязоха от „Бруъри“ и прекосиха паркинга, от другата страна на който имаше заведение на „Хард Рок Кафе“.
	За щастие не им се наложи да чакат дълго, преди салонната управителка да ги покани да седнат.
	— Хей! — обади се някакъв мъж, когато тримата се приближиха до нея. — Ние бяхме първи.
	Салонната управителка го изгледа смразяващо.
	— Вашата маса все още не е свободна — сряза го тя, след което се обърна към Джулиън и му се усмихна широко, като пърхаше с мигли. — Ако бъдете така добри да ме последвате… — подкани ги тя и тръгна към масата, поклащайки бедра сякаш дефилираше.
	Грейс хвърли развеселен поглед към Селена, привличайки вниманието й към държането на момичето.
	— Не мърмори — каза Селена. — Как иначе щяхме да изпреварим поне десет други чакащи?
	Момичето ги отведе до едно сепаре в дъното на заведението.
	— Разполагайте се — каза то, докосвайки Джулиън по рамото, — а аз ще се погрижа да ви обслужат веднага.
	— Ние да не сме невидими? — попита Грейс, когато салонната управителка си тръгна.
	— Започвам да си мисля, че е така — отвърна Селена, докато се настаняваше на мястото, което гледаше към задната стена.
	Грейс седна насреща й и Джулиън, както можеше да се очаква, се намести до нея. Тя му подаде едно меню.
	— Не мога да го прочета — каза той и й го върна.
	— О! — Грейс се смути, че не се бе сетила за това. — Предполагам, че в древността воините не са ги учили да четат.
	Джулиън поглади брадичката си с ръка, а лицето му придоби леко подразнено изражение.
	— Всъщност ни учеха. Проблемът е, че ме научиха да чета и пиша на гръцки, латински, санскрит, познавам египетските йероглифи, както и други отдавна изчезнали езици. Както ти се изрази, все съм го разбрал.
	Грейс потръпна.
	— Май няма да ме оставиш да забравя, че си чул всичко, което казах за теб, преди да се появиш?
	— Така изглежда — отвърна Джулиън и сложи десница върху масата.
	Селена вдигна очи от менюто и ахна.
	— Това каквото си мисля ли е? — попита тя и посегна към ръката му.
	За огромно учудване на Грейс, Джулиън й позволи да вземе ръката му в дланите си и да разгледа пръстена, който носеше.
	— Грейси, видяла ли си това?
	Грейс се приведе напред, за да го види по-добре.
	— Не. Бях малко объркана.
	_„Малко объркана, как ли пък не. Това е същото като да наречеш Еверест хълм.“_
	Дори и в сумрака на заведението, златното украшение сияеше. Върху плоската му горна част, инкрустирана с рубини и смарагди, беше гравиран меч, обграден от лаврови листа.
	— Красив е — каза Грейс.
	— Това е генералски пръстен, нали? — попита Селена. — Ти не си бил някакъв си обикновен войник. Бил си истински генерал!
	Джулиън кимна мрачно.
	— Може и така да се нарече.
	Селена ахна благоговейно.
	— Грейси, идея си нямаш дори! За да притежава такъв пръстен, Джулиън трябва да е бил наистина важен в своето време. Не са ги раздавали на когото им падне! — Селена поклати глава. — Наистина съм впечатлена.
	— Всъщност няма защо — каза Джулиън.
	За първи път в живота си Грейс усети, че завижда на Селена за докторската й степен по антична история. Лейни знаеше за Джулиън и неговия свят много повече, отколкото тя можеше да се надява да научи някога.
	Ала и без научна степен не й бе трудно да се досети колко ужасно трябва да е било за Джулиън от прочут пълководец да се превърне в любовен роб.
	— Обзалагам се, че си бил страхотен генерал — каза тя.
	Джулиън насочи вниманието си към нея, усетил неподправената искреност в гласа й. По някаква непонятна за Грейс причина, похвалата й като че ли наистина го сгря.
	— Не се справях зле.
	— Бас държа, че си сритвал задника на всеки, който ти се е изпречвал на пътя.
	Джулиън се усмихна. От векове не бе мислил за победите си.
	— Е, наистина сритах задниците на няколко римляни — призна той и Грейс се разсмя, когато чу собствения си жаргон от неговата уста.
	— Бързо учиш.
	— Хей — прекъсна ги Селена. — Може ли да видя лъка на Купидон?
	— О, да! — присъедини се Грейс. — Може ли да го видим?
	Джулиън извади украшението от джоба си и го постави на масата.
	— Внимавай — предупреди той Селена. — Златната стрела е опасна. Едно убождане и ще се влюбиш в първия човек, когото видиш.
	Селена побърза да отдръпне ръка.
	Грейс взе вилицата си и с нейна помощ придърпа накита към себе си.
	— Защо е толкова малък?
	Джулиън се усмихна.
	— Да си чувала, че размерът няма значение?
	Грейс повдигна вежди.
	— И това от устата на мъж с твоя размер.
	— Грейси! — ахна Селена. — Никога не съм те чувала да говориш така.
	— Това си беше съвсем поносимо, като се има предвид какви ми ги наприказвахте вие двамата през последните дни.
	Джулиън отметна назад косата, която се бе разпиляла върху рамото й и този път Грейс не трепна. Определено напредваше.
	— Е, как точно го използва Купидон? — поиска да узнае Грейс.
	Джулиън остави пръстите си да се плъзнат нежно между копринените нишки на косата й, които блещукаха дори в сумрака на заведението. Копнееше да ги почувства разпилени по голите си гърди. Да зарови лице в тях и да усети нежната им милувка върху бузата си.
	Притваряйки очи, той си представи как тялото му обгръща нейното. Чу дишането й до ухото си.
	— Джулиън? — гласът на Грейс го извади от унеса му. — Как точно го използва Купидон?
	— Или самият той се смалява до неговия размер, или го увеличава толкова, колкото му е необходимо.
	— Наистина ли? — попита Селена. — Това не го знаех.
	В този миг една сервитьорка дотича до масата им с бележник в ръка, оглеждайки Джулиън с такъв интерес, сякаш той бе специалитетът на деня.
	Джулиън незабелязано взе лъка от масата и го пъхна обратно в джоба си.
	— Съжалявам, че ви накарах да чакате. Ако знаех, че не са ви обслужили, щях да се появя още в мига, в който седнахте. Честна дума.
	Грейс се намръщи. По дяволите, не можеше ли Джулиън да се порадва поне на пет секунди, без някоя жена да му се хвърли на врата?
	_„Включваш ли и себе си в това число?“_
	Грейс се замисли. Тя бе точно като останалите. Оглеждаше дупето му и зяпаше похотливо тялото му. Цяло чудо бе, че той изобщо понасяше близостта й. Грейс се поотдръпна в ъгъла на дивана и си обеща да не се държи с него по този начин. Та Джулиън не беше парче месо. Той беше човешко същество и заслужаваше да се отнасят към него достойно и с уважение.
	Тя поръча за тримата и не след дълго сервитьорката се върна с напитките им, както и с порция пикантни пилешки крилца.
	— Не сме ги поръчвали — каза Селена.
	— О, знам — отвърна момичето и се усмихна на Джулиън. — В кухнята са претоварени с поръчки, така че ще им трябват няколко минутки в повече, за да приготвят храната ви. Реших, че сигурно сте гладни, затова ви донесох нещичко. Но не се тревожете, заведението черпи. А може би бихте предпочели нещо друго?
	Последната й забележка беше повече от двусмислена и Грейс усети как я обзема желание да изскубне жълтеникавочервената й коса от корените.
	— Не, това е добре, благодаря — увери я Джулиън.
	— О, Боже, ще кажете ли още нещо? — помоли го момичето, като се прехласваше. — Кажете името ми! Казвам се Мери.
	— Благодаря, Мери.
	— Ммм! — измърка момичето. — Направо ме побиха тръпки. — И с един последен жаден поглед към Джулиън, то си тръгна.
	— Не мога да повярвам! — обади се Грейс. — Жените винаги ли се държат така с теб?
	— Да — в гласа на Джулиън отекнаха ядовити нотки. — Ето защо не обичам да излизам навън.
	— Не се оплаквай — подхвърли Селена, докато си вземаше пилешко крилце. — От това определено има полза. Всъщност би трябвало по-честичко да го извеждаме.
	Грейс направи презрителна физиономия.
	— Е, ако тази сладурана си надраска името и телефонния номер върху сметката, преди да ни я даде, ще си има работа с мен.
	Селена избухна в смях. Преди Грейс да успее да каже още нещо, в ресторанта влезе Купидон и се насочи право към тях.
	Лявата половина на лицето му бе понатъртена там, където Джулиън го беше ударил. Опитваше се да си придаде нехаен вид, ала Грейс ясно усещаше напрежението му, сякаш му идваше да побегне. Едната му вежда подскочи лекичко при вида на късата подстрижка на Джулиън, ала не каза нищо и се настани до Селена.
	— Е? — попита Джулиън.
	Купидон въздъхна дълбоко.
	— Кое искаш да научиш първо? Лошата новина или наистина лошата новина?
	— Хм, да видим… защо не ме зарадваш, като започнеш с най-лошото, а след това продължиш с останалото?
	Купидон кимна.
	— Добре. Най-лошото е, че проклятието вероятно никога няма да бъде развалено.
	Джулиън посрещна тази новина по-добре, отколкото Грейс. Той просто кимна.
	Грейс обаче присви заплашително очи.
	— Как може да му причиняваш това? — обърна се тя към Купидон. — Мили Боже, моите родители биха обърнали земята, за да ми помогнат, а ти си седиш тук преспокойно, без дори едно „съжалявам“. И това ми било брат!
	— Грейс — в гласа на Джулиън прозвучаха неспокойни нотки. — Не го предизвиквай. Представа си нямаш до какво може да доведе това…
	— Точно така, простосмъ… — каза Купидон.
	— Само посмей да я докоснеш — прекъсна го Джулиън, — и ти се кълна, че ще взема камата от кръста ти и ще изтръгна сърцето ти с нея.
	Купидон се поотдръпна от него.
	— Между другото, пропусна да ми споменеш някои доста важни подробности.
	Джулиън го погледна непроницаемо.
	— Като например?
	— Като например това, че си преспал с една от девиците на Приап? Човече, какво си си въобразявал? Дори не си си направил труда да свалиш неговите одежди от гърба й, когато си я обладал. Къде ти е бил акълът? Как си могъл да направиш подобно нещо?
	— Ако си спомняш, по онова време му бях ужасно ядосан — горчиво отвърна Джулиън.
	— Тогава трябваше да избереш някоя от поклонничките на майка ни. Нали точно това им е призванието.
	— Не тя уби жена ми. Беше Приап.
	Грейс усети, че не може да си поеме въздух. Сериозно ли говореше Джулиън?
	— Е — отвърна Купидон, без да обръща внимание на враждебността му, — Приап все още ти е бесен. В неговите очи това просто е преляло чашата.
	— Разбирам — изръмжа Джулиън. — Големият ни брат е ядосан, задето съм се осмелил да преспя с една от неприкосновените му девици, докато от мен се очаква да си седя и да го оставя безнаказано да избие семейството ми само защото така му е хрумнало? — От гнева в гласа му Грейс я побиха тръпки. — А даде ли си труда да го попиташ защо го направи?
	Купидон потърка очи и си пое дълбоко дъх.
	— Спомняш ли си, когато разгроми Ливий пред портите на Конджара? И как точно преди да го обезглавиш, той призова към мъст?
	— Това беше война.
	— Нали знаеш, че Приап открай време те ненавиждаше и само чакаше повод да се разправи с теб без страх от възмездие? Е, ти му го даде.
	Грейс погледна към Джулиън, ала лицето му бе придобило съвършено безстрастно изражение.
	— Каза ли му, че искам да го видя? — попита той.
	— Ти луд ли си? Разбира се, че не съм. Та той побесня само като чу името ти. Каза, че се надява да изгниеш в Тартар. Повярвай ми, изобщо не ти трябва да го доближаваш.
	— О, трябва ми и още как!
	Купидон кимна.
	— Да, но ако го убиеш, ще трябва да отговаряш пред Зевс, Тисифона и Немезида.
	— Да не мислиш, че ме е страх от тях?
	— Знам, че не те е страх, но определено не искам да умреш по този начин. Ти също ще го разбереш, ако престанеш да се държиш като твърдоглаво магаре. Така де, нали не искаш да си навлечеш гнева на големия шеф?
	По изражението на Джулиън Грейс разбра, че изобщо не го е грижа.
	— Обаче — продължи Купидон, — мама ми подсказа начин, по който проклятието може да бъде развалено.
	Грейс затаи дъх, а по лицето на Джулиън пробяга мимолетна надежда. Двамата зачакаха следващите думи на Купидон, ала вместо да продължи, той зарея поглед към потъналия в сумрак ресторант.
	— Направо не е за вярване, че хората ядат тези бок…
	Джулиън щракна с пръсти пред лицето му.
	— Как мога да разваля проклятието?
	Купидон се облегна назад.
	— Нали знаеш, че всичко във вселената е циклично? Каквото е началото, такъв ще е краят. Тъй като причината за проклятието ти беше Александрия, трябва да бъдеш призован от потомка на Александър. Жена, която също се нуждае от теб. Ти трябва да направиш саможертва за нея и…
	Вместо да довърши, Купидон избухна в смях. Поне докато Джулиън не се пресегна през масата и не го сграбчи за тениската.
	— Е?
	Купидон блъсна ръката му настрани и отново стана сериозен.
	— Ами… — проточи той и погледна към Селена и Грейс. — Ще ни извините ли за минутка?
	— Аз съм сексуален терапевт — заяви Грейс. — Не можеш да ми кажеш нищо, което да ме шокира.
	— Добре тогава — отстъпи Купидон и отново погледна към Джулиън. — Когато жената, потомка на Александър, те призове, ще можеш да бръкнеш с лъжицата си в нейния буркан с конфитюр едва в последния ден от престоя ти тук. Тогава двамата трябва да се слеете плътски, преди да е ударило полунощ и телата ви трябва да останат слети чак до изгрев-слънце. Ако по някаква причина се отдръпнеш от нея, незабавно ще се върнеш в книгата и проклятието ще продължи.
	Джулиън изруга и извърна поглед.
	— Именно — каза Купидон. — Нали знаеш колко силно е проклятието на Приап — никога няма да издържиш трийсет дена, без да оправиш онази, която те е призовала.
	— Не в това е проблемът — процеди Джулиън през стиснати зъби. — Проблемът е да открия потомка на Александър, която да ме призове.
	Грейс се приведе напред с разтуптяно сърце.
	— Какво означава това? Потомка на Александър?
	Купидон сви рамене.
	— Означава, че трябва да носи това име.
	— Като например презиме?
	— Аха.
	Грейс вдигна очи и срещна измъчения поглед на Джулиън.
	— Джулиън, моето име е Грейс Алекзандър.


>	6

	Джулиън се взря в Грейс, а думите й отекнаха в главата му. Възможно ли беше? Да вярва ли на ушите си?
	Да се надява ли, че след всичкото това време…
	— Презимето ти е Алекзандър? — невярващо повтори той.
	— Да — отвърна Грейс и по лицето й се разля окуражителна усмивка.
	Купидон ги изгледа изпитателно.
	— Опознахте ли се интимно? — попита той.
	— Не — отговори Джулиън. — Не сме.
	Само като си помислеше, че доскоро й се сърдеше за това! Грейс му бе попречила да допусне третата най-голяма грешка в живота си. Идеше му да я разцелува.
	Купидон се усмихна широко.
	— Проклет да съм! Или по-точно — проклет да не си. Не съм и подозирал, че някоя жена би могла да е близо до теб повече от десет минути, без да си свали…
	— Купидоне! — рязко го прекъсна Джулиън, преди брат му да се е впуснал в разкази за всички жени, с които той бе преспал. — Имаш ли да ни кажеш още нещо?
	— Само това, че за да успее планът на мама, трябва да го опазим в тайна от Приап. Научи ли, спокойно може да провали всичко с някоя от гадните си магии.
	Джулиън стисна юмруци, припомняйки си злините, сторени от неговия полубрат. Незнайно защо, Приап го ненавиждаше от деня, в който Джулиън се роди, и с течение на времето бе придал ново значение на израза „съперничество между братя“.
	Джулиън отпи от чашата си.
	— Няма да научи, освен ако ти не му кажеш.
	— Не ме гледай така — каза Купидон. — Двамата с него не се движим в едни и същи среди. Бъркаш ме с братовчеда Дион. И като стана дума за това — по-късно тази вечер планираме голямо празненство в чест на стария Бакхус — тук Купидон протегна ръка с дланта нагоре. — Лъка, ако обичаш.
	Внимавайки да не се убоде, Джулиън извади украшението от джоба си и му го върна. В този миг улови върху лицето на брат си нещо, което рядко бе виждал там — израз на искрена привързаност.
	— Ще бъда наблизо, ако ти потрябвам. Просто изречи името ми… но не Купидон. И ако обичаш, спести ми думите „нищожно копеле“. Така де! — ухили се той. — Трябваше да се досетя, че си ти.
	Джулиън не отговори, мислейки си за случилото се последния път, когато се бе възползвал от едно такова предложение на брат си.
	Купидон се изправи, погледна първо към Грейс, а после към Селена и се усмихна на Джулиън.
	— Късмет с развалянето на проклятието. Нека силата на Арес и мъдростта на Атина бъдат с теб.
	— И нека престарялата ти душа се пържи в Хадес.
	Купидон се разсмя.
	— Твърде късно. Веднъж вече го направи в трети век и не беше чак толкова зле. Чао, братко.
	Купидон излезе от ресторанта с вид почти като на нормално човешко същество, а Джулиън се умълча.
	Сервитьорката донесе поръчката им. Джулиън вяло зачовърка странното месо, поднесено върху питка, ала всъщност не беше гладен. Беше изгубил апетит.
	Грейс изсипа нещо червено върху своето месо, след което го покри с друго парче хляб и отхапа, докато Селена се залови със салата, обилно залята с някакъв бял сос. Грейс вдигна очи и видя, че Джулиън я гледа как се храни, сбърчил вежди. Имаше още по-угрижен вид от преди и беше стиснал зъби.
	— Какво има?
	Той присви подозрително очи.
	— Наистина ли си готова да направиш онова, което Ерос спомена?
	Грейс остави хамбургера си в чинията и избърса устата си със салфетка. Всъщност идеята Джулиън да използва тялото й, за да спечели свободата си, никак не й се нравеше. Всичко това й звучеше като свалка за една нощ, без никакви обещания и ангажименти.
	А когато приключеше с нея, Джулиън щеше да си тръгне. В това Грейс бе напълно сигурна. Мъж като него никога не би останал с нея, не и след като можеше да притежава всяка жена на света. И все пак не можеше да допусне той да прекара вечността, поробен между страниците на книгата. Не и когато бе в състояние да го избави.
	— Знаеш ли — тихичко рече тя, — ще ми се да науча цялата история около затварянето ти в книгата. Както и какво се е случило с жена ти.
	Макар Грейс да не бе предполагала, че е възможно, изражението му стана още по-напрегнато. Отново опитваше да се скрие. Ала тя нямаше да му позволи да избяга. Време бе Джулиън да разбере защо мисълта да преспи с него я смущава толкова.
	— Джулиън, ти искаш много от мен. А аз нямам кой знае какъв опит с мъжете.
	Той се намръщи.
	— Девствена ли си?
	— Де да бях — въздъхна Грейс и Джулиън съвсем ясно видя болката в очите й, преди тя да ги сведе надолу.
	Не, отекна свиреп вик в съзнанието му. Не може да бе преживяла онова, което той подозираше, нали? Само при мисълта за това го обземаше сляпа ярост.
	— Изнасилиха ли те?
	— Не — прошепна тя. — Не… съвсем.
	Гневът му бе изместен от объркване.
	— Какво тогава?
	— Бях млада и глупава — тихо отвърна Грейс.
	— Копелето се възползва от това, че Грейс скърбеше за смъртта на родителите си — жлъчно се обади Селена. — Беше един от онези лъжливи типове, които ти обясняват как искат само да се грижат за теб, а после те използват и те зарязват в мига, в който получат онова, което искат.
	— Нарани ли те? — попита Джулиън.
	Грейс кимна.
	Нова вълна от странния гняв нахлу в тялото на Джулиън. И сам не знаеше защо случилото се с Грейс имаше такова значение за него, ала по някаква непонятна причина беше така. И той жадуваше да отмъсти за онова, което й бяха причинили. Видя, че ръката й трепери и като я взе в своята, нежно помилва опакото на дланта й с палец.
	— Направихме го само веднъж — тихо каза Грейс. — Знам, че е нормално да те боли първия път, но не така. Ала колкото и силна да бе физическата болка, много по-жестоко ме нарани това, че него изобщо не го бе грижа. Имах чувството, че съм там само за да ме използва, сякаш в неговите очи изобщо не бях човешко същество.
	Стомахът на Джулиън се сви на топка. Самият той твърде добре познаваше това усещане.
	— Няколко дни по-късно — продължи Грейс, — след като нито ме потърси, нито отговори на обажданията ми, отидох до жилището му, за да го видя. Беше пролет и той бе отворил прозорците. Докато минавах отвън… — Грейс млъкна, задавена от сълзи.
	— Той и съквартирантите му се били обзаложили кой ще успее да отнеме девствеността на най-много момичета за една година — намеси се Селена. — Грейс ги чула как й се подиграват.
	Ярост, страховита и неудържима, обзе Джулиън. Той също бе срещал такива мъже и не можеше да ги понася. Всъщност, неведнъж собственоръчно и с огромно удоволствие бе прочиствал земята от скверното им присъствие.
	— Почувствах се толкова използвана, толкова глупава — прошепна Грейс и когато Джулиън срещна погледа й, страданието в него го жегна право в сърцето. — Никога вече не искам да се чувствам по този начин.
	И тя закри лице със свободната си ръка, ала не преди Джулиън да бе зърнал унижението в очите й.
	— Съжалявам, Грейс — прошепна той и я притегли към себе си.
	Това било значи. Ето какъв бил първоизточникът на демоните, които я преследваха. Джулиън я притисна до гърдите си и нежно положи лице върху косата й. Обгърна го меко, женствено ухание на цветя.
	Как само жадуваше да я утеши. И колко виновен се чувстваше. Нямаше никакво съмнение, че в очите на Пенелопа той я бе използвал по много подобен начин. А боговете му бяха свидетели, че в крайна сметка вредата, която той бе нанесъл, бе далеч по-страшна.
	Трябва да си остане прокълнат, помисли си той горчиво. Беше си го заслужил и нямаше повече да наранява Грейс. Тя бе добра жена с добро сърце и той отказваше да се възползва от нея.
	— Всичко е наред, Грейс — меко каза Джулиън и нежно я целуна по косата. — Никога не бих те помолил да го направиш.
	Грейс вдигна очи и го погледна изумено. Не вярваше на ушите си.
	— Не мога да не го направя.
	— Разбира се, че можеш. Трябва просто да ми обърнеш гръб.
	Гласът му бе пропит с такава печал. Необикновен и чуждоземен, той разкриваше толкова много за мъжа, който Джулиън бе някога.
	— Наистина ли смяташ, че съм в състояние да го сторя?
	— Защо не? Всички в семейството ми го направиха. Та ти дори не ме познаваш.
	И с внезапно помътнял поглед, той я пусна.
	— Джулиън…
	— Повярвай ми, Грейс, не го заслужавам — увери я той и преглътна мъчително. — Като пълководец не знаех що е милост. И до днес виждам ужаса в очите на хилядите мъже, които посякох с меча си, без да изпитам и капчица съжаление. — При тези думи той срещна погледа на Грейс. — Защо би искала да помогнеш на някого като мен?
	Грейс си припомни как бе прегърнал момченцето, чийто живот бе спасил, чу го да предупреждава Купидон да не я докосва и с пръст, и разбра защо. В миналото Джулиън може и да бе извършил всички тези неща, ала въпреки това не беше истински зъл. Досега можеше да я е изнасилил, ала вместо това мъжът, почти не познал нежност в живота си, само я бе прегърнал.
	Не, въпреки грешките, които бе допуснал в миналото, у него имаше нещо добро. Джулиън бе такъв, какъвто го бе направил неговото време. Пълководец в един древен свят, раздиран от битки. Мъж, възпитан на бойното поле при жестоки условия, които Грейс не можеше дори да си представи.
	— Ами жена ти? — попита тя.
	Едно мускулче по лицето на Джулиън заигра неспокойно.
	— Аз я измамих. Предадох я и в крайна сметка я погубих.
	Думите му накараха Грейс да настръхне.
	— Ти си я погубил?
	— Може и да не съм отнел живота й със собствените си ръце, ала въпреки това вината е моя. Ако не бях…
	Той не довърши и затвори очи.
	— Какво? — настоя Грейс. — Какво се случи?
	— Дръзнах да променя и моята, и нейната съдба и ериниите ме наказаха.
	На Грейс обаче това не й бе достатъчно.
	— Как точно умря тя?
	— Полудя, когато научи какво съм й причинил. Какво й причинихме с Ерос… — Джулиън зарови лице в ръцете си, разкъсван от болка при ужасния спомен. — Глупак бях да повярвам, че Ерос би могъл да накара някого да ме обикне.
	Грейс се пресегна и нежно го докосна по лицето. Джулиън се вгледа в нея. Колко бе красива, седейки сега до него. Нежността в очите й го порази. Никоя жена не го бе гледала по този начин. Нито дори Пенелопа. Нещо винаги липсваше в нейния поглед. В допира й.
	Сърцето й, внезапно осъзна Джулиън. Грейс бе права. Имаше разлика, когато сърцето не участваше. Беше почти незабележимо, ала той винаги бе усещал, че нещо липсва в прегръдките на Пенелопа, долавял бе някаква празнота в думите й и това го изгаряше до дъното на почернената му душа.
	В този миг Купидон неочаквано се материализира до Селена и го погледна смутено.
	— Забравих нещо.
	Джулиън въздъхна раздразнено.
	— Защо ми се струва, че винаги забравяш нещо и че то обикновено е най-важното! Какво забрави този път?
	Купидон избегна погледа му.
	— Както добре знаеш, обречен си неудържимо да се стремиш да дариш с наслада онази, която те е призовала.
	Джулиън хвърли поглед към Грейс и веднага усети как слабините му се напрегнаха.
	— Да, много добре го знам.
	— Но знаеш ли, че с всеки ден, отминал, без да си я обладал, постепенно ще губиш разсъдъка си? До края на месеца напълно ще обезумееш от жажда за секс и единственият лек ще бъде да я утолиш. Ако не го сториш те очаква такава физическа болка, в сравнение с която наказанието на Прометей е като вечност, прекарана в Елисейските полета*.
	[* Елисейски полета — в древногръцката митология това е мястото, където отиват душите на героите и добродетелните. — Б.пр.]
	Селена ахна.
	— Прометей не беше ли богът, който дал огъня на хората? — попита Грейс.
	— Да — отвърна Купидон и Грейс хвърли тревожен поглед към Джулиън.
	— Същият, когото приковали към една скала и всеки ден един орел изкълвавал вътрешностите му?
	— И всяка нощ раните му заздравявали, за да може мъчението да започне наново на следващия ден — довърши Джулиън вместо нея.
	Да, боговете определено знаеха как да наказват онези, които си навличаха гнева им. Горчива ярост се разля във вените му и той изгледа кръвнишки брат си.
	— Мразя ви до един.
	Купидон кимна.
	— Знам. Иска ми се изобщо да не бях изпълнявал молбата ти. Наистина съжалявам, че го сторих. Ако щеш вярвай, но и аз, и майка ни съжаляваме.
	Чувствата на Джулиън се разбушуваха, връхлетя го черно отчаяние и той не можа да каже нищо. Образът на Пенелопа изникна в съзнанието му и го накара да потръпне от болка. Да се разправят с него беше едно, ала семейството му не трябваше да си отмъщава на невинните.
	Купидон сложи малка кутия пред него.
	— Много е съмнително, че ще успееш да възвърнеш свободата си без помощта на това тук.
	— Пази се от гърците, дори когато идват с дарове — горчиво подхвърли Джулиън и отвори кутията, в която върху тъмносин сатен лежаха чифт сребърни окови и комплект ключета.
	Джулиън начаса разпозна изкусната изработка на доведения си баща.
	— Хефест?
	Купидон кимна.
	— Дори Зевс не може да ги разкъса. Усетиш ли, че започваш да губиш самоконтрол, лично аз ти препоръчвам да се приковеш за нещо наистина здраво, а нея — при тези думи той хвърли поглед към Грейс, — да държиш настрана.
	Джулиън си пое дълбоко дъх. Иронията бе такава, че би могъл да се разсмее, стига да му беше до смях. По един или друг начин всеки път, когато приемеше форма от плът и кръв, се оказваше окован за нещо.
	— Това е нечовешко! — ахна Грейс и Купидон я изгледа кръвнишки.
	— Повярвай ми, кукло, ти ще се разкайваш, ако не го оковеш.
	— С колко време разполагам? — попита Джулиън.
	Купидон сви рамене.
	— Не знам. Зависи най-вече от теб и от това колко силен самоконтрол притежаваш — обясни той, а после изсумтя. — Разбира се, като се има предвид, че става дума за теб, току-виж си се справил и без тях.
	Джулиън затвори кутията. Вярно, че бе силен, ала въпреки това далеч не бе такъв оптимист като брат си. Неговият оптимизъм бе умрял, бавно и мъчително, още преди векове.
	Ерос го потупа по гърба.
	— Късмет — пожела той и си тръгна.
	Джулиън потъна в мълчание. Загледан в кутията, той отново и отново прехвърляше думите на Купидон в ума си. Ако бе научил нещо през вековете, то бе да не се опитва да се меси в плановете на мойрите. Глупаво бе дори да си помисли, че може да си възвърне свободата. Това бе неговата участ и той трябваше да я приеме. Беше роб и такъв щеше да си остане.
	— Джулиън? — повика го Грейс. — Какво има?
	— Няма да го направим. Да си вървим, Грейс. Отведи ме у дома и ми позволи да те любя. Да приключваме с това, преди някой, най-вероятно — ти, да е пострадал.
	— Но това е твоят шанс отново да бъдеш свободен. Може би единственият, който ще имаш някога. Случвало ли се е и друг път да бъдеш призован от жена на име Александър?
	— Не.
	— Тогава трябва да го направим.
	— Не разбираш — каза той през стиснати зъби. — Ако Ерос е прав, докато настъпи последната нощ, аз изобщо няма да съм аз.
	— А кой ще бъдеш?
	— Чудовище.
	По лицето на Грейс се изписа недоверие.
	— Не мисля, че някога би могъл да се превърнеш в чудовище.
	Джулиън я изгледа гневно.
	— И представа нямаш на какво съм способен. А когато те достигне лудостта на боговете, спасение няма. Нито надежда. — Стомахът на Джулиън се сви. — Изобщо не трябваше да ме призоваваш, Грейс — каза той и посегна към питието си.
	— Хрумвало ли ти е, че може би така е трябвало да стане? — попита тя неочаквано. — Ами ако съм те призовала, защото е било писано да те освободя?
	Джулиън погледна към Селена.
	— Призова ме, защото Селена ти погоди номер. Единственото, което тя искаше, бе да получиш няколко нощи на наслада, та след това да си намериш някой свестен мъж, без да се боиш, че ще те нарани.
	— Но ако…
	— Никакво „но“, Грейс. Не е било писано.
	Грейс сведе очи и погледът й попадна върху китката му. Тя се пресегна и докосна гръцките букви, бяха изписани от вътрешната страна на ръката му.
	— Колко красиво — каза тя. — Татуировка ли е?
	— Не.
	— Какво тогава?
	— Приап го прогори върху кожата ми — уклончиво отвърна Джулиън.
	Селена се приведе напред и също се загледа.
	— Пише: „Прокълнат до края на вечността и след това“.
	Грейс положи ръка върху думите и срещна погледа му.
	— Не мога дори да си представя колко трябва да си страдал през цялото това време. Така, както не мога да разбера защо собственият ти брат би ти причинил нещо такова.
	— Както Купидон каза — знаех, че не трябва да докосвам девиците на Приап.
	— Защо тогава го стори?
	— Защото съм глупак.
	Грейс изскърца със зъби. Идеше й да го удуши. Защо поне веднъж не отговореше на въпросите й!
	— Какво би могло да те накара да…
	— Не искам да го обсъждам! — рязко отсече той.
	Грейс пусна ръката му.
	— Някога допускал ли си, когото и да било близо до себе си, Джулиън? Обзалагам се, че си един от онези мъже, които не позволяват на никого да надзърне в сърцето им. Един от онези мъже, които предпочитат да им отрежат езика, отколкото да признаят пред когото и да било, че не са неуязвими. Такъв ли беше и с Пенелопа?
	Джулиън извърна очи, връхлетян от безброй спомени. Спомени за едно детство, прекарано в глад и лишения. Спомени за нощи на агония и…
	— Да — отвърна той простичко. — Винаги съм бил сам.
	Грейс му съчувстваше, наистина му съчувстваше, ала нямаше да му позволи да се предаде. Все още не знаеше как, но все някак щеше да го накара да я допусне до себе си. Да го склони поне да се опита да развали проклятието.
	Все някак щеше да го убеди да се бори. Не можеше да няма начин и Грейс се закле да го намери.


>	7

	Джулиън и Грейс помогнаха на Селена да затвори щанда си, изпратиха я до колата й и се отправиха към дома през петъчния трафик.
	— Нещо се умълча — отбеляза Грейс, докато чакаха на един светофар.
	Зареял поглед към другите коли на пътя, Джулиън й се струваше така объркан, като човек, изгубил се между мечтите и реалността.
	— Нямам какво да кажа — отвърна той след кратка пауза.
	— Кажи ми какво мислиш.
	— За кое?
	Грейс се разсмя.
	— Типично по мъжки. Знаеш ли, сесиите с мъже винаги са най-трудни. Те плащат по сто двайсет и пет долара на час, а после го прекарват, без да ми кажат почти нищо. Направо не мога да си го обясня.
	Джулиън сведе очи към скута си и Грейс го видя да потърква разсеяно своя пълководски пръстен.
	— Спомена, че си сексуален терапевт. Какво означава това?
	Грейс отново подкара колата.
	— Всъщност двамата с теб имаме сходни занимания. Аз помагам на хора, които имат проблеми във връзките си. Жени, които се боят да се сближат с мъжете, както и такива, които ги обичат твърде много.
	— Нимфоманки?
	Грейс кимна.
	— Познавах няколко такива — въздъхна той.
	— Не се и съмнявам.
	— А мъжете?
	— При тях не е толкова лесно. Както ти казах, те не говорят много. Имам няколко пациенти, които се боят от лошо представяне…
	— Какво е това?
	— Нещо, за което съм сигурна, че ти няма защо да се тревожиш — отвърна Грейс, спомняйки си самоуверения начин, по който я бе преследвал. После се прокашля и обясни: — Става въпрос за мъже, които се боят, че техните партньорки ще им се смеят, когато са в леглото.
	— О!
	— Освен това имам няколко пациенти, които малтретират с думи своите съпруги и приятелки. Двама-трима, които искат да си сменят пола…
	— Това възможно ли е? — попита Джулиън изумено.
	— О, да — небрежно махна с ръка Грейс. — Направо не е за вярване какво могат да направят лекарите в наши дни.
	Тя сви към къщата си, а Джулиън отново потъна в мълчание. Грейс тъкмо се канеше да му покаже радиото, когато той попита неочаквано:
	— Защо искаш да помогнеш на всички тези хора?
	— И аз не знам — отговори тя откровено. — Може би защото като дете бях ужасно неуверена. Родителите ми ме обичаха, ала не знаех как да се сприятелявам с връстниците ми. Баща ми беше учител по история, а майка ми беше домакиня…
	— Това същото като прислужница ли е?
	Грейс се засмя.
	— Не, просто си стоеше вкъщи и се грижеше за дъщеря си и за къщата. Никога не се отнасяха с мен като с дете и когато бях сред другите деца, не знаех какво да правя. Нито какво да кажа. Обземаше ме страх, започвах да треперя. Най-сетне баща ми ме заведе на терапевт и постепенно започнах да се оправям.
	— Но не и когато си с мъже.
	— Това е съвсем друга история — въздъхна Грейс. — Като тийнейджърка бях доста невзрачна и момчетата в училище не ми обръщаха особено внимание, освен ако не им хрумнеше да ми се подиграват.
	— За какво точно ти се подиграваха?
	Грейс сви нехайно рамене. Тези стари спомени вече не й причиняваха болка. Беше го преживяла много отдавна.
	— Затова че нямах бюст, ушите ми стърчаха и цялата бях в лунички.
	— Бюст?
	— Гърди.
	Грейс буквално почувства горещия му поглед върху гърдите си. С периферното си зрение видя, че не се е излъгала. Всъщност я гледаше така, сякаш вече бе свалил блузата и тъкмо…
	— Имаш много хубави гърди.
	— Благодаря — отвърна тя неловко, ала все пак й стана приятно от нетрадиционния комплимент. — Ами ти?
	— Аз нямам бюст.
	Каза го толкова сериозно, че Грейс избухна в смях.
	— Нямах това предвид и ти прекрасно го знаеш. Какъв беше като тийнейджър?
	— Вече ти казах.
	Грейс го погледна заплашително.
	— Не се шегувам.
	— Нито пък аз — биех се, ядях, пиех, правех секс и се къпех. Обикновено — в този ред.
	— Все още не искаме да допуснем никого до себе си, така ли? — попита Грейс риторично.
	После, като истински терапевт, тя смени темата, избирайки нещо, за което предполагаше, че ще му бъде по-лесно да говори.
	— Защо не ми разкажеш какво изпита първия път, когато се хвърли в битка?
	— Нищо. Не изпитах нищо.
	— Не се ли боеше?
	— От какво?
	— Че може да умреш или да бъдеш осакатен.
	— Не.
	Кратичката дума бе произнесена с искреност, която озадачи Грейс.
	— Как може да не те е било страх?
	— Невъзможно е да се боиш от смъртта, когато няма за какво да живееш.
	Потресена от думите му, Грейс паркира пред къщата си.
	Преценявайки, че ще е по-добре да отложат един толкова сериозен разговор за друг път, тя слезе от колата и отвори багажника. Джулиън извади торбите и я последва в къщата.
	Качиха се по стълбите и Грейс извади чифт удобни дънки от горния рафт на гардероба си, след което освободи място за неговите дрехи.
	— Е — каза тя, докато изхвърляше вече празните торби в коша за отпадъци, — петък вечер е. Какво искаш да правим? Да си останем вкъщи или да се позабавляваме навън?
	Джулиън плъзна жаден поглед по тялото й и Грейс усети, че пламва.
	— Знаеш какъв е отговорът ми.
	— Хубаво, значи имаме един глас в подкрепа на това да скочим в леглото и един глас против. Други предложения?
	— Какво ще кажеш да прекараме една спокойна вечер у дома?
	— Добре — съгласи се Грейс и отиде до телефона на нощното шкафче. — Само да си проверя съобщенията и след това ще си приготвим нещо за вечеря.
	Докато Грейс се обаждаше, Джулиън подреди новите си дрехи в чекмеджето. Тъкмо приключваше, когато чу в гласа й да отеква разтревожена нотка.
	— Каза ли какво иска?
	Джулиън се обърна към нея. Очите й бяха разширени, ръката й здраво стискаше слушалката.
	— Защо сте му дали този номер? — попита тя ядосано. — Пациентите ми не бива да научават номера на домашния ми телефон. Искам да говоря със супервайзъра ви!
	Джулиън се приближи до нея.
	— Нещо не е наред ли?
	Грейс му даде знак да запази тишина, заслушана в онова, което й говореха от другата страна на линията.
	— Добре тогава — каза тя най-сетне. — Просто ще трябва отново да си сменя номера. Много ви благодаря!
	И тя върна слушалката на мястото й със сбърчено от тревога чело.
	— Какво стана? — попита Джулиън.
	Грейс въздъхна подразнена и разтърка врата си.
	— Някаква нова служителка сгафила и дала домашния ми номер на един от пациентите ми — заобяснява тя толкова бързо, че Джулиън едва успяваше да я разбере. — Е, той всъщност не е мой пациент. Самата аз никога не бих приела да лекувам такъв тип, но Луан, доктор Дженкинс, не е толкова придирчива. Миналата седмица й се наложи да замине по спешност, някакви лични проблеми, така че Бет и аз трябваше да си поделим нейните пациенти, които имат насрочени часове за времето, в което нея няма да я има. От този пациент направо ме полазваха тръпки и изобщо не исках аз да го поемам, обаче Бет не работи в петък, а той може да идва само в сряда или в петък, такива са условията на освобождаването му. Грейс вдигна поглед и Джулиън видя паниката в сивите й очи. — Аз пак нямаше да го поема, ала неговият социален работник ми се закле, че нямало да създава никакви неприятности. Увери ме, че не представлява опасност за никого.
	Джулиън усети, че започва да го боли глава от цялата информация, с която Грейс го засипа, а и някои от думите, които тя използваше, нямаха смисъл.
	— Това проблем ли е?
	— Просто е малко страшничко — отвърна Грейс; ръката й трепереше. — Доскоро е бил в психиатрично заведение, заради маниакално преследване на жени.
	— Маниакално преследване? Психиатрично заведение? Какво означава това?
	Грейс му обясни и той буквално зяпна.
	— И вие оставяте хора като него да се разхождат на свобода?
	— Ами да. Идеята е да им помогнем.
	Джулиън беше потресен. Що за свят бе това, в който мъжете отказваха да защитят жените и децата си от подобни хора?
	— Там, откъдето идвам аз, не бихме допуснали такива хора дори да припарят до семействата ни. И със сигурност не бихме ги оставили да се разхождат на свобода.
	— Добре дошъл в двайсет и първи век — горчиво каза Грейс. — Тук постъпваме малко по-различно.
	Джулиън поклати глава, мислейки си колко много неща в този свят му се струваха съвсем чужди. Той просто не можеше да разбере хората в него и начина, по който те живееха.
	— Мястото ми наистина не е тук — тихичко прошепна той.
	— Джулиън…
	Грейс посегна към него, ала той се отдръпна.
	— Знаеш, че съм прав. Да кажем, че успеем да развалим проклятието. Каква полза от това? Какво ще правя тук? Не мога да чета на твоя език. Не мога да карам колите ви, нито да работя. Толкова неща са ми непонятни. Тук съм напълно изгубен.
	Болката, която той отчаяно се опитваше да скрие, накара сърцето на Грейс да се свие.
	— Просто всичко ти се струпа наведнъж. Ще караме полека. Мога да те науча да шофираш и да четеш. Що се отнася до работата… сигурна съм, че все ще измислим нещо, което можеш да правиш.
	— Като например?
	— Не знам. Освен войник, какво друго си правил в Македония?
	— Аз бях пълководец, Грейс. Единственото, което умея, е да предвождам древна армия в битка. Само това.
	Грейс взе лицето му в ръце и го погледна изпитателно.
	— Не си и помисляй да се откажеш. Каза, че не те е било страх да се хвърлиш в битка, тогава защо се боиш сега?
	— Не знам, но е така.
	Нещо особено се случи в този миг, когато Грейс осъзна, че я бе допуснал до себе си. Не беше истински прелом, ала по лицето му тя разбра, че й е позволил да зърне уязвимата му страна. А Грейс бе сигурна, че Джулиън е мъж, който рядко прави подобни признания.
	— Аз ще ти помогна — обеща тя и потръпна, виждайки съмнението в сините му очи.
	— Защо?
	— Защото сме приятели — меко каза тя и го помилва по бузата. — Нали така каза на Купидон.
	— А ти сама чу отговора му. Аз нямам приятели.
	— Вече имаш.
	Джулиън се приведе над нея и я целуна по челото, а после я притегли в прегръдките си. Изпълни я топло ухание на сандалово дърво и тя се заслуша в яростните удари на сърцето му, докато мускулите на загорялата му ръка потръпваха до лицето й. Нежната му прегръдка бе много повече от мимолетен жест и я трогна дълбоко.
	— Добре тогава — тихо каза той. — Да опитаме. Но искам да ми обещаеш, че няма да допуснеш да те нараня.
	Грейс сбърчи чело.
	— Говоря сериозно. След като веднъж бъда окован, не искам да ме освобождаваш за нищо на света. Закълни ми се.
	— Но…
	— Закълни се! — настоя той.
	— Добре. Ако не си в състояние да се контролираш, няма да те освобождавам. Но искам и ти да ми обещаеш нещо.
	Джулиън се поотдръпна и я погледна скептично, ала продължи да я държи в своите вдъхващи спокойствие обятия.
	— Какво?
	Грейс прокара длан по силните му ръце и усети тръпките, които пробягаха по тях в мига, в който го докосна. Джулиън сведе поглед към ръцете й с едно от най-нежните изражения, които Грейс бе виждала някога.
	— Обещай ми, че няма да се предадеш — каза тя. — Искам да направиш всичко по силите си, за да се пребориш с това проклятие.
	Джулиън се усмихна лекичко.
	— Много добре. Ще опитам.
	— И ще успееш.
	— Притежаваш оптимизма на дете — засмя се той.
	— Аха — отвърна на усмивката му Грейс. — Аз съм същински Питър Пан.
	— Питър кой?
	Макар и с нежелание, Грейс се отдръпна от прегръдката му, улови го за ръка и го поведе към вратата.
	— Ела с мен, любовни робе от Македония, и ще ти разкажа всичко за Питър Пан и неговите изгубени момчета.
	— Значи това момче никога не пораснало, така ли? — попита Джулиън, докато двамата приготвяха вечерята.
	Грейс искрено се изненада, че той изобщо не се възпротиви, когато го помоли да направи салатата. Май доста му харесваше да си служи с ножове.
	Тъй като не изгаряше от желание да разследва тази негова особеност, тя насочи вниманието си към соса за спагетите.
	— Аха. Той се връща на острова заедно с Менче-Звънче.
	— Интересно.
	Грейс загреба от соса с една лъжица и като сложи ръка под нея и духна няколко пъти, се приближи до Джулиън.
	— Кажи ми как ти се струва.
	Джулиън се наведе и отвори уста.
	Грейс му поднесе лъжицата и се загледа в насладата, с която той опита соса.
	— Вкусно е.
	— Не е ли прекалено солено?
	— Чудесно е.
	Тя грейна, а Джулиън й подаде късче сирене.
	Грейс отвори уста, ала вместо да й даде да опита сиренето, той се възползва и я целуна така, че направо й се зави свят.
	Мили Боже, език, който бе в състояние да се движи по този начин, трябваше бъде бронзиран или съхранен по някакъв друг начин за поколенията. Подобно съкровище не биваше да се изгуби.
	А устните му…
	Ммм, май бе по-добре да не мисли за съблазнителните му устни и онова, на което бяха способни.
	Джулиън сложи ръка с разперени пръсти на ханша й и я притисна към онова място, което изпълваше дънките му до пръсване. Човече, ама той наистина бе страхотно надарен и Грейс потръпна само като си представи какво би било цялата тази сексуална мощ да бъде отприщена върху нея.
	Дали изобщо щеше да оцелее?
	Усети как тялото му се напрегна, а дишането му се промени. Той май започваше сериозно да се разпалва, а тя — сериозно да се безпокои, че ако не сложи край още сега, много скоро никой от тях няма да е в състояние да спре. Колкото и да й бе неприятно да се откъсне от горещата му прегръдка, Грейс отстъпи назад.
	— Джулиън, дръж се прилично.
	Дишайки накъсано, той плъзна жаден поглед по тялото й и Грейс видя, че се бори със себе си.
	— Щеше да ми е много по-лесно, ако не изглеждаше толкова страхотно.
	Думите му така я изумиха, че тя се разсмя.
	— Съжалявам — каза тя, виждайки подразненото му изражение. — Но не забравяй, че за разлика от теб, аз не съм свикнала да ми говорят подобни неща. Най-големият комплимент, който съм получавала някога от мъж, беше от Рик Глисдейл, когато дойде да ме вземе за абитуриентския бал. Погледна ме и каза: „По дяволите, като се поиздокараш, не си чак толкова зле.“
	Джулиън се намръщи.
	— Тревожа се за мъжете от твоето време, Грейс. Те като че ли до един са истински глупаци.
	Грейс отново се засмя, целуна го по бузата и се върна при котлона, преди спагетите да са изкипели.
	Докато ги изсипваше в един гевгир, си спомни за хляба.
	— Ще погледнеш ли хлебчетата?
	Джулиън отиде до фурната и се наведе, при което пред Грейс се разкри крайно апетитна гледка. Прехапала устни, тя трябваше да положи доста усилия, за да не се приближи и да прокара ръка по стегнатото му дупе.
	— Всеки момент ще загорят.
	— Мамка му! Можеш ли да ги извадиш? — попита тя, докато се опитваше да не разлее врялата вода.
	— Разбира се.
	И като взе кърпата за подсушаване на съдове, Джулиън се зае да ги вади. Изведнъж се разнесе звучна ругатня и когато Грейс се обърна, видя, че кърпата се е подпалила.
	— Дай я тук! — каза тя и се отмести встрани. — Пусни я в мивката.
	Джулиън го стори, ала не преди едно крайче от кърпата да я парне по ръката.
	Грейс изохка.
	— Изгорих ли те? — попита Джулиън.
	— Само ме поопърли.
	Джулиън се намръщи и взе ръката й в своята, за да види изгореното.
	— Съжалявам — каза той, миг преди да пъхне пръста й в устата си.
	Напълно поразена, Грейс не бе в състояние дори да помръдне, докато той прокарваше език около чувствителната кожа на пръста й. Въпреки паренето, усещането беше приятно. Наистина приятно.
	— Изобщо не ми помагаш да се охладя — прошепна тя.
	Все така държейки пръста й между устните си, Джулиън се усмихна дяволито и пусна студената вода. След това завъртя език около пръста й за последен път, отвори уста и поднесе ръката й под хладната струя.
	Докато с една ръка държеше пръста й под водата, той посегна към саксията на перваза и откъсна един лист от алоето, което растеше в нея.
	— Откъде знаеш за алоето? — попита Грейс.
	— Целебните му свойства са били известни още преди аз да се родя — отвърна той и започна да втрива лепкавия сок в пръста й, от което по гръбнака на Грейс полазиха тръпки и се спряха ниско в стомаха й. — Така по-добре ли е?
	Тя кимна.
	Топлият му поглед се спря жадно върху устните й, сякаш вече усещаше вкуса им.
	— Мисля, че ще е най-добре занапред ти да се занимаваш с фурната — каза той.
	— Май имаш право — съгласи се Грейс и като го заобиколи, извади хлебчетата, тъкмо преди да са се препекли твърде много.
	След това приготви две чинии и с Джулиън отидоха в дневната, където се настаниха на пода пред дивана и си пуснаха „Матрицата“.
	— Обожавам този филм — каза Грейс, докато филмът започваше.
	Джулиън остави чинията си върху малката масичка и седна до Грейс.
	— Винаги ли се храниш на пода? — попита той и пъхна късче хляб в устата си.
	Запленена от симфонията на движенията му, Грейс загледа как челюстта му помръдва, докато той дъвче.
	Имаше ли изобщо някоя част от тялото му, която да не бе умопомрачително великолепна? Май започваше да разбира защо жените, които го бяха призовавали преди нея, се бяха отнасяли с него по този начин. Мисълта да го затвори в спалнята си за цял месец определено започваше да й се струва все по-привлекателна.
	А и нали имаха онези окови…
	— Ами — каза тя, забранявайки си да мисли за това как би изглеждала прекрасната му бронзова кожа, ако се изтегне чисто гол върху леглото й. — Вярно, че имам маса, ала тъй като повечето вечери съм сама, обикновено хапвам чаша супа на дивана.
	Джулиън изкусно нави малко спагети около вилицата си, като си помагаше с лъжицата.
	— Имаш нужда от някой, който да се грижи за теб — каза той, преди да лапне спагетите.
	Грейс сви рамене.
	— И сама мога да го правя.
	— Не е същото.
	Грейс сбърчи чело. Нещо в гласа му говореше, че не става въпрос за мъжко снизхождение. Думите идваха право от сърцето му и Грейс почувства, че той говори отличен опит.
	— Смятам, че всички се нуждаем от някой, който да се грижи за нас, не е ли така? — тихичко попита тя.
	Джулиън насочи вниманието си към телевизора, ала не преди Грейс да зърне копнежа в очите му. В продължение на няколко минути тя го наблюдаваше как гледа филма. Дори и когато вниманието му бе погълнато от нещо друго, Грейс никога не бе виждала по-безукорни маниери на хранене. Самата тя пръскаше сос навсякъде, докато той не оставяше и капка.
	— Покажи ми как го правиш — помоли тя и Джулиън я погледна с любопитство.
	— Кое?
	— Това с лъжицата. Направо ме побърква. Никога не мога да накарам спагетите да си останат завити около вилицата. Разлитат се навсякъде и здравата оплескват всичко.
	— А определено не бива да допускаме някакви си гигантски спагети да се разлетят наоколо и да оплескат всичко, нали така?
	Грейс се разсмя — той изобщо не говореше за спагетите.
	— Е, как го правиш? — настоя тя.
	Джулиън отпи глътка вино и остави чашата настрани, след което се намести между нея и дивана.
	— Така ще ми е по-лесно.
	— Джулиън… — започна Грейс предупредително.
	— Просто се опитвам да ти покажа онова, което ме помоли.
	— Аха — каза тя недоверчиво.
	Въпреки това нямаше как да не го почувства чак до костите си. Чак до дъното на душата си. Прекрасните му ръце се обвиха около нея и топлината на гърдите му сгря гърба й.
	Той протегна крака от двете й страни и когато се приведе напред, Грейс почувства ерекцията му. За първи път това не я шокира. Колкото и да бе странно, май започваше да свиква.
	Докато гъвкавото му, стегнато тяло се движеше около нея, тя съвсем ясно почувства неговата сила, мощта му. И това й отне дъха и цялата й увереност. Непознати усещания я връхлетяха така поривисто, както никога досега. Какво бе това у Джулиън, което я изпълваше с такова щастие и я караше да се чувства в безопасност? Ако се дължеше на проклятието, значи то се нуждаеше от друго име, защото в емоциите, бушуващи в тялото й, нямаше и помен от злина.
	— Добре — прошепна Джулиън в ухото й и сякаш я наелектризира.
	След това взе ръцете й в своите и двамата заедно вдигнаха приборите.
	Затворил очи, Джулиън вдъхна сладкото ухание на цветя на косата й. Трябваше да повика на помощ цялата си воля, за да се съсредоточи върху онова, което правеше, а не върху желанието си да я люби.
	Пръстите й предизвикателно се плъзнаха между неговите и допирът на топлата й мека кожа го замая. Обзе го неизпитвано дотогава отчаяние. Отчаяние, за което той нямаше име. Знаеше какво иска от нея, знаеше и че не става въпрос само за тялото й. Ала това бяха мисли, които Джулиън не смееше да допусне в съзнанието си. Не смееше да се надява. Тя бе непостижима. Дълбоко в себе си той го знаеше, чувстваше го с цялата си душа. И всичкият копнеж на света не можеше да промени факта, че той е недостоен за жена като нея.
	Никога не бе бил достоен…
	Джулиън отвори очи и й показа как да използва лъжицата, за да навие спагетите около вилицата.
	— Видя ли? — прошепна той и я поднесе към устните й. — Съвсем лесно е.
	Грейс отвори уста и той нежно постави спагетите върху езика й. Докато заедно плъзваха вилицата между устните й, Джулиън имаше чувството, че е прикован върху уред за мъчения.
	Сърцето му биеше с див ритъм, разумът му крещеше да се отдръпне от нея. Ала не можеше. Толкова отдавна бе сам. Без приятели… Не можеше да спре сега. Дори не знаеше как. Затова продължи да я храни.
	Грейс се отпусна в сигурната му прегръдка. Издърпа ръце от неговите и го остави да поеме контрол. Докато преглъщаше следващата хапка, тя отчупи късче хляб и го пъхна в устата му, а той я ухапа лекичко, докато го поемаше от пръстите й.
	Грейс се усмихна и проследи линията на челюстта му, докато той дъвчеше. Ах, как само потръпваха мускулите му под допира й. Тя обожаваше всяко негово движение и начина, по който стоманените му мускули изпъкваха и от най-малкото усилие.
	Една жена никога не би се наситила да го гледа.
	Докато Грейс отпиваше глътка вино, Джулиън си открадна залък от нейните спагети.
	— Хей! — скара му се тя шеговито. — Това е мое!
	Джулиън се усмихна и небесносините му очи грейнаха. Той пъхна нов залък в устата й и докато дъвчеше, Грейс му даде да си пийне от нейната чаша вино. За съжаление избърза и отдръпна чашата прекалено рано, разливайки малко вино по брадичката и предницата на ризата му.
	— Съжалявам! — каза тя и избърса лицето му с пръсти, при което едва наболата му брада одраска кожата й. — Хич не ме бива в това.
	Джулиън обаче нямаше нищо против и като взе ръката й в своята, облиза виното от връхчетата на пръстите й.
	Гърлен стон се надигна в гърдите на Грейс, а по тялото й се разляха безброй вълни на удоволствие, докато той прокарваше език по пръстите й, гризвайки я нежно от време на време. Един по един, той бавно облиза и петте й пръста, а когато свърши, повдигна лицето й и впи устни в нейните.
	Ала това не беше страстната, настойчива целувка, която Грейс бе свикнала да получава от него. Онази, с която той се опитваше да я съблазни и завладее.
	Тази беше нежна, кротка. Мека. Устните му бяха леки като перце и някак търсещи.
	Най-сетне той се отдръпна.
	— Искаш ли още?
	— Да — задъхано отвърна Грейс, говорейки не толкова за храната, колкото за копнежа на тялото си по неговото.
	Джулиън й подаде нова хапка, а следващия път, когато тя поиска да утоли жаждата му, той улови ръката й със своята, без да сваля закачливия си поглед от лицето й.
	Останаха така до края на филма, като се хранеха един друг и се наслаждаваха на компанията си, когато Джулиън изведнъж прояви жив интерес към последните бойни сцени.
	— Оръжията ви са страшно интересни — отбеляза той.
	— Предполагам, че за един пълководец наистина са такива.
	Джулиън хвърли бърз поглед към нея, после отново насочи вниманието си към екрана.
	— Какво най-много ти харесва в тази пиеса?
	— Алегориите.
	Джулиън кимна.
	— Виждам доста от Платон в нея.
	— Чел си Платон? — учуди се Грейс.
	— Изучавах го още съвсем млад.
	— Наистина ли?
	На Джулиън очевидно не му стана никак приятно.
	— Е, все пак успяваха да ни натъпчат това-онова в главите между налаганията.
	— Това вече беше сарказъм.
	— Признавам.
	Когато филмът свърши, Джулиън й помогна да разтреби.
	Докато Грейс пълнеше съдомиялната машина, телефонът иззвъня.
	— Ей сега се връщам — каза тя и изтича в дневната.
	— Грейс, ти ли си?
	Гласът на Родни Кармайкъл, разнесъл се от другия край на линията, я накара да се вцепени.
	— Здравейте, господин Кармайкъл — хладно отвърна тя.
	В този миг й идваше да убие Луан, задето бе заминала толкова неочаквано. Беше имала само една сесия с Родни, ала тя се бе оказала напълно достатъчна, за да й се прииска да наеме частен детектив, който да открие Луан и да я върне обратно. От този тип буквално я побиваха тръпки.
	— Къде беше днес, Грейс? Не си болна, нали? Мога да ти донеса малко…
	— Лиса не се ли обади, за да промени уговорката ни?
	— Обади се, но си мислех, че…
	— Вижте, господин Кармайкъл, никога не приемам пациенти у дома. Ще се видим в уговорения ни час.
	Линията прекъсна.
	— Грейс?
	Гласът на Джулиън, разнесъл се зад нея в този миг, я накара да подскочи и да изписка стреснато. Той я изгледа изпитателно с изражение, което би й се сторило забавно, ако не бе толкова ужасена.
	— Добре ли си? — попита я.
	— Да. Съжалявам — отвърна Грейс и постави слушалката на мястото й. — Беше онзи пациент, за когото ти разказах. Родни Кармайкъл. Направо косата ми се изправя от него.
	— Косата ти се изправя?
	— Плаши ме.
	За първи път Грейс бе истински благодарна, че Джулиън е с нея. В противен случай щеше да отиде право при Селена и Бил и да им се натрапи до края на уикенда.
	— Хайде — каза тя и угаси лампата в кухнята. — Какво ще кажеш да се качим в стаята ми и да започна да те уча да четеш на английски?
	— Не се отказваш лесно, нали? — поклати глава Джулиън.
	— Точно така.
	— Добре тогава — прие той и тръгна след нея. — Ще ти позволя да ме учиш, но само ако си облечеш червената нощн…
	— Не, не и не — отсече Грейс и като поспря на стълбите, се обърна към него. — В никакъв случай.
	Джулиън се пресегна и отметна косата от рамото й.
	— Не знаеш ли, че се нуждая от муза, която да ме вдъхнови да уча? И каква по-подходяща муза от теб, облечена в…
	Грейс го прекъсна, поставяйки пръсти върху устните му.
	— Облека ли я, силно се съмнявам, че ще научиш нещо, което вече да не знаеш.
	Джулиън леко я ухапа по пръстите.
	— Обещавам, че ще се държа прилично.
	И Грейс се остави да бъде убедена, макар да знаеше, че идеята никак не е добра.
	— Гледай да си удържиш на обещанието — предупреди го тя през рамо, докато се изкачваше към спалнята си.
	Когато стигнаха, тя влезе в просторния дрешник, който баща й много отдавна бе превърнал в малка библиотека, и потършува из рафтовете, докато не намери овехтелия си екземпляр на „Питър Пан“.
	А Джулиън потършува из чекмеджето с бельото й, докато не намери проклетата нощничка.
	Размениха „находките“ си в средата на стаята и Грейс изтича до банята, за да се преоблече в ефирната червена нощничка. Ала в мига, в който зърна отражението си, тя замръзна на мястото си. Пфу! Ако Джулиън я видеше облечена така, щеше да избяга от стаята с писъци.
	Неспособна да понесе унижението от това да го види разочарован от тялото й, тя свали нощничката, облече благоприличната розова тениска, с която спеше обикновено, и като се уви в дебелия си хавлиен халат, се върна в спалнята.
	Джулиън поклати глава.
	— Защо си облякла това?
	— Виж, не съм глупачка. Знам, че нямам най-съблазнителното тяло на света.
	— Какво се опитваш да ми кажеш? Ти мъж ли си?
	Логиката му накара Грейс да сбърчи чело.
	— Не.
	— Тогава откъде знаеш какво мъжете намират за съблазнително?
	— Просто знам, че не е моето тяло. Мъжете не се прехласват по мен така, както жените по теб. По дяволите, късмет е, ако изобщо ме възприемат като жена.
	— Грейс — въздъхна Джулиън и се отдръпна от леглото. — Ела тук — повика я той и тя се подчини.
	Джулиън я накара да застане точно пред голямото огледало.
	— Какво виждаш? — попита той.
	— Теб.
	Джулиън се усмихна на отражението й, а после се приведе и облегна брадичка на рамото й.
	— Какво виждаш, когато се погледнеш?
	— Жена, която трябва да свали десетина килограма и да си купи цяла дузина кутии крем против лунички.
	Джулиън не изглеждаше никак развеселен. Той обви ръце около кръста й, така че сега те почиваха до колана, който държеше халата затворен.
	— Нека ти покажа какво виждам аз — измърка той в ухото й и постави ръце върху колана на халата, но без да го развързва. — Виждам красива коса, черна като непрогледна нощ. Мека и гъста. Притежаваш точно онзи тип коса, която мъжете обожават да усещат разпиляна върху голото си тяло. Коса, в която им се иска да заровят лице, за да вдишат уханието й.
	По тялото на Грейс премина тръпка.
	— Имаш сърцевидното лице на палаво дяволче и пълни, чувствени устни, които просто молят да бъдат целунати. А що се отнася до луничките — те са прелестни и придават младежко очарование на тялото ти, което е неповторимо по свой собствен начин и напълно неустоимо.
	Хм, от неговата уста май не звучеше толкова зле.
	Той разтвори халата й и направи физиономия при вида на розовата тениска. После разтвори халата още по-широко.
	— Какво имаме тук? — прошепна той, изпивайки я с очи.
	И преди Грейс да има време да се възпротиви, той свали халата от раменете й и го остави да се свлече в краката й, а после отново положи брадичка на рамото й и улови погледа й в огледалото. След това повдигна края на тениската й.
	— Джулиън… — каза Грейс и сложи ръка върху неговата.
	Погледите им в огледалото не се откъсваха един от друг. Грейс замръзна, неспособна да помръдне, сякаш пламенният му, нежен поглед я бе хипнотизирал.
	— Искам да те видя, Грейс — каза той с тон, на който не можеше да бъде отказано.
	И преди Грейс да успее да си събере мислите, Джулиън вече бе съблякъл тениската й и прокарваше ръка по голата кожа на корема й.
	— Гърдите ти не са малки — прошепна той и се изправи, така че сега се извисяваше над нея. — Пасват съвършено в шепата на един мъж.
	И сякаш за да й го докаже, той посегна и ги улови в двете си ръце.
	— Джулиън — почти простена Грейс; в тялото й се разгоря огън. — Не забравяй какво ми обеща.
	— Държа се съвсем прилично — дрезгаво отвърна той.
	Грейс облегна глава на коравото му тяло и в огледалото видя как той пуска гърдите й и плъзва ръце надолу по стомаха й, към хълбоците й и под ръба на пликчетата й.
	— Тялото ти е красиво, Грейс — каза той, докосвайки хълмчето й и за първи път тя го повярва.
	Джулиън зарови лице в шията й, докато пръстите му си играеха с късите й тъмни къдрици.
	— Джулиън! — възкликна Грейс.
	Знаеше, че ако не го спре сега, после ще бъде твърде късно.
	— Ш-ш-ш — прошепна той в ухото й. — Аз те държа.
	И тогава той раздели кадифените гънки на тялото й и докосна сърцевината й. Изпепеляваща горещина се разля във вените на Грейс и тя простена. Джулиън покри устните й със своите и я целуна дълбоко и настойчиво. Инстинктивно, Грейс се обърна в прегръдките му, за да го вкуси по-добре.
	Тогава той я вдигна и без нито за миг да откъсва устни от нейните, я отнесе до леглото. По някакъв начин успя дори да я положи отгоре му, все така без да прекъсва целувката.
	Определено си го биваше.
	А тялото на Грейс направо гореше. Пламтеше от допира му. От невероятното му еротично ухание. От усещането на тялото му, опряно в нейното. Грейс цялата затрепери, когато той раздели бедрата й с коляно и намести напълно облеченото си тяло между краката й.
	Тежестта му бе прекрасна, тялото му — кораво и стегнато, докато тесните му бедра се триеха в нейните. Дори през дънките Грейс усещаше ерекцията му, допряна до най-съкровеното й място. Сякаш притеглен като с магнит, ханшът й се повдигна към неговия, за да го поеме.
	— Точно така, Грейс — прошепна той, без да откъсва устни от нейните, докато наедрялата му мъжественост така изкусно се търкаше в тялото й, че у Грейс не остана никакво съмнение — ако беше в нея, вече щеше да е достигнала върха. — Почувствай допира ми. Желанието ми за теб и само за теб. Отдай му се.
	Грейс отново простена, когато той откъсна устни от нейните и след като прокара по шията й пътечка от изгарящи целувки, се спусна надолу към гърдите й, които нежно засмука.
	Почти обезумяла от удоволствие, тя зарови ръце в меките му златистокафяви къдрици. Езикът му продължаваше да измъчва гръдта й, докато той я вкусваше отново и отново.
	Джулиън трепереше неудържимо от усилието да не смъкне дрехите от тялото си. Толкова силно копнееше да проникне в нея, че се боеше да не загуби разсъдък. При всеки тласък на бедрата си му идваше да изкрещи от агонията на неотприщена страст. Никога досега не бе изживявал такова горчиво-сладко мъчение. Ала още по-опасна бе милувката на ръцете й, плъзгащи се по гърба му, преди да се пъхнат в задните джобове на дънките му и да го стиснат.
	Мощна тръпка разтърси тялото му.
	— Да — простена Грейс, когато ритъмът на тласъците му се ускори. — О, да!
	Джулиън усети, че му се завива свят. Трябваше да проникне в нея. И ако не можеше да го стори по един начин, то тогава, боговете му бяха свидетели, щеше да го направи по друг. Отдръпвайки се от нея, той се спусна надолу, прокарвайки език по корема и хълбоците й, докато сваляше бельото й.
	Грейс цялата трепереше от неудържимата му сила.
	— Моля те! — прошепна тя; струваше й, че не може да издържи още дълго.
	Джулиън разтвори краката й още по-широко, а после пъхна ръце под нея и повдигна ханша й нагоре, така че краката й се отпуснаха върху раменете му.
	В мига, в който устата му я пое, Грейс отвори широко очи.
	Заровила ръце в косата му, тя изстена от удоволствие, когато езикът му проникна в най-съкровените й кътчета. Никога досега не бе изпитвала нещо подобно. Отново и отново, навътре, навън, той потъваше в нея, измъчваше я, отнемаше й дъха. Оставяше я без сила.
	Затворил очи, Джулиън изръмжа гърлено, когато я вкуси за първи път. Каква наслада! Звуците на нейното удоволствие отекваха в ушите му. Чувстваше как тялото й отвръща на всяко внимателно, чувствено докосване на езика му. Усещаше как бедрата и ханшът й, опрени в лицето и раменете му, треперят неудържимо. Допирът му я караше да се гърчи в неукротим екстаз. Дишайки накъсано, Джулиън осъзна, че иска да й покаже точно какво й бе липсвало досега. След тази вечер тя никога вече нямаше да се дърпа от него.
	Грейс простена, когато Джулиън премести ръка и пъхна палец в нея, без да престава да я възпламенява с език.
	— Джулиън! — изстена тя; мощни конвулсии разтърсваха цялото й тяло.
	И палецът, и устата му ускориха темпото си и започнаха да проникват все по-дълбоко. Описваха кръг след кръг, потъваха в нея и я милваха. Главата на Грейс се замая от лекото жулене на небръснатото му лице между бедрата й, от допира му върху кожата й.
	Тъкмо когато си мислеше, че не е в състояние да издържи и миг повече, освобождението я връхлетя така неудържимо, че тя отметна глава назад и изкрещя под напора на мощните вълни от удоволствие, които я заляха.
	Ала той не спираше, все така подклаждаше огъня на насладата й, докато тя не достигна върха за втори път, почти веднага след първия.
	Когато се случи за трети път, Грейс си помисли, че то ще я погуби.
	Изтощена, останала без капчица сила, тя извиваше глава върху възглавницата, ала той нито за миг не забавяше безпощадния си ритъм.
	— Моля те, Джулиън — простена тя, с тяло, което допирът му продължаваше да разтърсва неудържимо. — Моля те. Не мога повече.
	Едва тогава той се отдръпна.
	Грейс дишаше пресекливо и цялата трепереше — от главата чак до пръстите на краката. Никога преди не бе познавала такова стихийно удоволствие. Устните на Джулиън прокараха път нагоре по тялото й и спряха чак когато достигнаха шията.
	— Кажи ми истината, Грейс — прошепна той в ухото й. — Изпитвала ли бе нещо подобно досега?
	— Не — призна тя искрено; надали бяха много жените, които бяха преживявали нещо като онова, до което той я бе довел преди малко. — И представа си нямах.
	Джулиън обходи тялото й с лаком поглед, сякаш все още не бе й се наситил. Грейс усети ерекцията му, опряна в хълбока й, и си даде сметка, че той не бе стигнал до края. Беше удържал на думата си. Тази мисъл накара сърцето й да се разтупти, обзе я желание да му помогне да получи онова, с което бе дарил нея. Или поне нещо подобно. Грейс посегна надолу и понечи да разкопчае панталона му, ала той улови ръката й, поднесе я към устните си и нежно целуна дланта й.
	— Много мило от твоя страна, но няма защо да си правиш труда.
	— Джулиън — рече тя укорително, — знам, че за мъжете е много болезнено, когато не успеят да…
	— Аз не мога — прекъсна я той.
	Грейс сбърчи чело.
	— Какво не можеш?
	— Не мога да получа оргазъм.
	Грейс го зяпна с отворена устна. Шегуваше се, нали? И все пак — очите му бяха ужасяващо сериозни.
	— Това е част от проклятието — обясни той. — Мога да те даря с наслада, ала докоснеш ли ме сега, само ще направиш страданието ми още по-голямо.
	Сърцето на Грейс се сви от болка и тя го помилва по бузата.
	— Тогава защо…
	— Защото го исках.
	Грейс не му повярва. Нито за миг. Тя отдръпна ръката си и извърна очи.
	— Искаш да кажеш, че си бил принуден? То също е част от проклятието, нали?
	Джулиън улови брадичката й в шепа и я накара да го погледне.
	— Не. Ако наистина бях решил да не се съпротивлявам на проклятието, вече щях да съм проникнал в теб.
	— Не разбирам.
	— Нито пък аз — призна Джулиън, загледан в очите й, сякаш търсеше отговора там. — Просто полежи с мен — прошепна той. — Моля те.
	Болката, стаена в тези простички думи, накара сърцето на Грейс да се свие. Горкичкият й Джулиън. Какво му бяха причинили! Как можеха да сторят подобно нещо на човек като него!
	Джулиън взе книгата от леглото и я сложи в ръцете й.
	— Почети ми.
	Грейс запрелиства страниците, а Джулиън подреди възглавниците в горната част на леглото.
	След това се изтегна назад и притегли Грейс към себе си. Все така мълчаливо, той зави и двамата с едно одеяло и нежно прегърна Грейс с една ръка.
	Обгърната от уханието на сандалово дърво, тя започна да му чете за Уенди и Питър Пан. Останаха така повече от час.
	— Обожавам гласа ти. Начина, по който говориш — каза Джулиън, докато Грейс отгръщаше страницата.
	Тя се усмихна.
	— И аз твоя. Ти имаш най-страхотният акцент, който някога съм чувала.
	Джулиън взе книгата от ръцете й и я постави върху нощното шкафче. Грейс го погледна и изпепеляващият копнеж в очите му я остави без дъх. И тогава, за нейно огромно учудване, той я целуна по връхчето на носа. След това се пресегна, взе дистанционното и приглуши осветлението, а после се сгуши до гърба й и се притисна в нея.
	Грейс не знаеше какво да каже.
	Джулиън отметна косата от лицето й и положи глава до нейната.
	— Харесва ми как ухаеш — прошепна той и я прегърна още по-силно.
	— Благодаря — също така тихо отвърна Грейс.
	И сама не бе сигурна защо, но й се стори, че той се усмихва.
	Тя се намести още по-близо до него и голите й крака се отъркаха в дънките му.
	— Удобно ли ти е с дрехите? Не искаш ли да се преоблечеш?
	— Не. Така със сигурност знам, че лъжицата ми няма да бръкне в твоя…
	— Не го казвай! — прекъсна го Грейс със смях. — Не се засягай, но брат ти е отвратителен.
	— Знаех си, че неслучайно те харесвам.
	Грейс взе дистанционното от ръката му.
	— Лека нощ, Джулиън.
	— Лека нощ, сладка моя.
	Тя изключи осветлението. Начаса почувства как тялото на Джулиън се напрегна, а дишането му се учести и накъса. Той се отдръпна от нея.
	— Джулиън?
	Никакъв отговор.
	Разтревожена, Грейс отново запали осветлението. Джулиън се бе надигнал в леглото, облегнат на лакти. С оросено от пот чело и широко отворени, уплашени очи, той се мъчеше да си поеме дъх.
	— Джулиън?
	Той се огледа наоколо, като че се пробуждаше от ужасяващ кошмар. Пред очите на Грейс той вдигна едната си ръка и докосна стената над леглото, сякаш за да се убеди, че е истинска, а не халюцинация. След това овлажни устните си с език, разтърка гърдите си и преглътна мъчително.
	И тогава Грейс разбра.
	Беше тъмнината. Ето защо той само бе намалил светлината.
	— Съжалявам, Джулиън. Изобщо не се сетих.
	Той не каза нищо.
	Грейс го притегли в обятията си и се изуми, че някой, надарен с неговата сила, може да се вкопчи така отчаяно в нея.
	Джулиън положи глава на гърдите й и Грейс трябваше да стисне зъби, за да възпре сълзите, които напираха в очите й. В този миг у нея не остана и капчица съмнение — не можеше да допусне той да се върне обратно в книгата. За нищо на света. По някакъв начин те щяха да се преборят с проклятието. А когато всичко свършеше, тя се надяваше, че Джулиън ще успее да си отмъсти на виновниците.


>	8

	Грейс не помръдна часове наред, заслушана в тихото, спокойно дишане на Джулиън, който спеше зад нея. Беше проврял единия си крак между нейните, ръката му я прегръщаше през кръста.
	Допирът на тялото му, така близо до нейното, я караше да трепери от копнеж. А мирисът му… Едвам се сдържаше да не се обърне и да зарови лице в топлата му, уханна кожа. Никой досега не я бе карал да се чувства по този начин. Така желана, така сигурна.
	Така привлекателна.
	Как изобщо бе възможно това? Та те почти не се познаваха! Ала въпреки това Джулиън се бе докоснал до нещо в нея и то далеч надвишаваше физическото желание.
	Грейс се протегна и нежно прокара пръсти по ръката, която почиваше пред нея, точно под брадичката й. Той имаше толкова красиви ръце. Издължени и фини. Дори покоят на съня не бе в състояние да скрие мощта, заключена в тях. Както и магията, с която можеха да дарят тялото й…
	Това бе същинско чудо.
	Грейс докосна пръстена му и се запита какъв ли е бил като пълководец. Освен ако проклятието не бе променило възрастта му, той не изглеждаше стар. Със сигурност не беше на повече от трийсет години. Как може да е предвождал армия толкова млад? От друга страна, Александър Велики бе започнал своите завоевания като голобрад младок.
	Джулиън трябва да е бил забележителен на бойното поле, помисли си Грейс. Тя затвори очи и се помъчи да си го представи как препуска срещу врага, възседнал коня си. Съвсем ясно го видя в бойните му доспехи да се бие с меч в ръка срещу римляните.
	— Язон? — прошепна Джулиън насън и Грейс се сепна.
	— Джулиън? — обърна се да го погледне тя.
	Тялото му изведнъж се напрегна и той заговори на някаква смесица от английски и старогръцки:
	— Недей! Охи! Охи! Не!
	След това рязко се изправи. Грейс не бе сигурна дали е буден или спи. Инстинктивно, тя го докосна по ръката.
	Джулиън изруга, сграбчи я и я вдигна, а после я тръшна върху матрака и я прикова под себе си. Очите му бяха широко отворени, устните му — изкривени.
	— Проклет да си! — изръмжа той.
	— Джулиън! — Грейс опита да се отскубне, ала пръстите му се впиха още по-здраво в нея. — Аз съм, Грейс.
	— Грейс? — повтори той и сбърчи чело, загледан в лицето й.
	Примигвайки объркано, той се отдръпна от нея и като вдигна ръце, ги погледна така, сякаш бяха някакви чужди израстъци, които виждаше за първи път.
	— Нараних ли те? — попита той най-сетне, поглеждайки към Грейс.
	— Не, нищо ми няма. Но ти добре ли си?
	Той не помръдна.
	— Джулиън?
	Грейс посегна към него, ала той се дръпна, сякаш допирът й бе заразен.
	— Добре съм. Просто сънувах лош сън.
	— Лош сън или лош спомен?
	— Лош спомен, който се явява в сънищата ми — прошепна Джулиън с натежал от скръб глас и стана. — Най-добре ще е да спя другаде.
	Грейс го улови за ръката, преди да е успял да си тръгне, и го дръпна обратно към леглото.
	— Така ли постъпваше в миналото?
	Той кимна.
	— Разказвал ли си някому за този сън?
	Джулиън я изгледа потресено. Тя за какъв го вземаше? За хленчещо хлапе, което има нужда от майка си?
	Винаги бе крил болката дълбоко в себе си. Както го бяха учили. Единствено когато спеше, спомените успяваха да преодолеят защитната стена, която беше издигнал. Само тогава, насън, проявяваше слабост. Докато беше в книгата не можеше да навреди на никого, ала излезете ли от своя затвор, знаеше, че не бива да заспива до друго човешко същество, за да не го нарани неволно, когато кошмарът се завърнеше. Ами ако я беше убил? Самата мисъл за това го изпълни с ужас.
	— Не — прошепна той. — Никому не съм разказвал.
	— Защо не разкажеш на мен?
	— Не — отсече Джулиън. — Не искам да го преживявам наново.
	— Каква е разликата, след като го преживяваш отново и отново всеки път, когато заспиш? Допусни ме до себе си, Джулиън. Може би ще успея да ти помогна.
	Смееше ли да се надява, че тя наистина ще му помогне?
	„Не ставай глупак.“
	Копнееше да прогони демоните. Поне една нощ да спи спокойно, неизмъчван от тях.
	— Разкажи ми — нежно настоя Грейс.
	Джулиън приседна на ръба на леглото, уловил главата си в шепи, и Грейс съвсем ясно усети съпротивата му.
	— По-рано ме попита защо са ме проклели. Проклеха ме, защото предадох единствения брат, когото някога съм познавал. Единственото семейство, което съм имал.
	Болката му трогна Грейс до дъното на душата. Как само жадуваше да го помилва утешително по гърба, ала не смееше да го докосне, защото се боеше, че той може отново да се затвори в себе си.
	— Какво направи?
	Джулиън прокара ръка през косата си, а после сви пръсти в юмрук. Здраво стиснал зъби, той се взираше в килима.
	— Позволих на завистта да отрови душата ми.
	— Как?
	Джулиън дълго мълча, преди отново да проговори:
	— Запознах се с Язон скоро след като мащехата ми ме изпрати в казармата.
	Грейс смътно си припомни, че Селена й бе разказала за спартанските казарми, където момчетата били отпращани да живеят далеч от дома и близките си. В нейните представи те бяха нещо като пансион.
	— На колко години беше?
	— На седем.
	Грейс ахна, неспособна дори да си представи какво е да те откъснат от родителите на толкова крехка възраст.
	— В това нямаше нищо необичайно — увери я Джулиън, без да я поглежда. — А и аз бях едричък за годините си. Пък и животът в казармата бе многократно за предпочитане пред живота с мащехата ми.
	Гласът му бе пропит със злъч и Грейс неволно се запита що за жена е била мащехата му.
	— Предполагам, че Язон също е бил в казармата?
	— Да — прошепна Джулиън. — В казармата бяхме разделени на групи и сами трябваше да изберем момче, което да ни предвожда. Язон беше водачът на моята група.
	— Какви бяха тези групи?
	— Нещо като военно поделение. Учехме заедно, заедно изпълнявахме задачите си, ала най-вече се държахме заедно, за да оцелеем.
	Грейс се сепна при тази толкова силна дума.
	— Да оцелеете?
	— Да издържим спартанския начин на живот — обясни Джулиън с глас, от който капеше жлъч. — Не съм сигурен какво знаеш за народа на моя баща, ала за тях удобствата, на които се радваха другите гърци, бяха чужди. От синовете си спартанците искаха само едно — когато пораснем, да се превърнем в най-страховитата бойна сила в древния свят. За да бъдем подготвени за бъдещето, ние бяхме възпитавани да живеем само с най-необходимото. Получавахме по една-единствена туника на година и ако тя се скъсаше или ни омалееше, или пък я изгубехме, оставахме без нищо. Можехме да спим върху легло единствено при условие че сами си го направехме. А достигнехме ли пубертета, вече нямахме право да носим обувки. — Джулиън се изсмя горчиво. — И до днес помня как ме боляха краката през зимата. Не ни беше разрешено да се топлим нито с одеяла, нито като си напалим огън, така че увивахме парцали около стъпалата си, за да не измръзнат. А сутрин изнасяхме телата на онези, които бяха умрели от студ през нощта.
	Грейс усети, че я побиват тръпки от света, който той описваше. Какво ли беда се живее в него? Най-ужасно обаче се почувства при спомена за осемдесетдоларовите обувки, които си бе харесала, когато беше на тринайсет, и за гневния си изблик, предизвикан от отказа на майка й да й ги купи, понеже била твърде малка за тях. Само като си помислеше, че на същата възраст Джулиън е трябвало да се задоволи с дрипи. Сърцето й се сви от тази несправедливост.
	— Та вие сте били деца!
	— Никога не съм бил дете — простичко отвърна той. — Ала най-лошото бе, че никога не получавахме достатъчно храна, така че трябваше или да крадем, или да гладуваме.
	— И родителите ви допускаха това?
	Джулиън й хвърли насмешлив поглед през рамо.
	— Те го смятаха за свой граждански дълг. А понеже баща ми беше спартански стратег, повечето от момчетата и учителите ме намразиха в мига, в който ме видяха, така че аз получавах по-малко храна дори от останалите.
	— Какъв е бил баща ти? — попита Грейс.
	— Нещо като главнокомандващ армията — обясни Джулиън и си пое дълбоко дъх, преди да продължи. — Заради високото му положение и заради това, че бе прочут със своята жестокост, аз бързо се превърнах в пария на моята група. Докато те ходеха да крадат заедно, аз бях принуден да се боря за оцеляването си съвсем сам. Един ден Язон беше заловен да краде хляб, но когато се върнахме в казармата, където трябваше да бъде наказан за провинението си, аз поех вината върху себе си.
	— Защо?
	Джулиън сви рамене, сякаш това нямаше особено значение.
	— Все още бе толкова немощен от предишния побой, че не виждах как ще издържи още един.
	— А защо са го били по-рано?
	— Така започвахме деня. Дръпваха ни по един хубав пердах още щом ни изкарат от леглата.
	Грейс потръпна.
	— Защо тогава си приел да те накажат вместо него, след като и теб са те били същия ден?
	— Като син на богиня, аз съм в състояние да понеса доста бой.
	Грейс затвори очи, когато го чу да повтаря думите на Селена от този следобед. Този път не можа да се сдържи и нежно го докосна по ръката.
	Той не се отдръпна. Вместо това сложи ръка върху нейната и лекичко я стисна.
	— От този ден нататък Язон ме наричаше свой брат и накара останалите момчета да ме приемат. Въпреки че и майка ми, и баща ми имаха други синове, никога дотогава не бях имал брат.
	Грейс се усмихна.
	— Какво стана след това? — попита тя и усети как мускулите му под дланта й се напрегнаха.
	— Решихме да обединим силите си, за да получим онова, от което се нуждаехме. Той отвличаше вниманието, а аз крадях, така че ако ни заловяха, да накажат мен.
	_„Но защо?“_, едва се въздържа да не попита Грейс, ала преглътна въпроса, тъй като вече знаеше отговора — искал бе да предпази брат си.
	— С течение на времето — продължи той, — забелязах, че баща му се промъква в поселището, за да го наблюдава. Думите не стигат, за да опишат любовта и гордостта, които се четяха по лицето му. Същото бе и с майка му. От нас се очакваше сами да си набавяме храна, ала въпреки това почти всеки ден Язон намираше по нещичко, което родителите му бяха оставили за него — пресен хляб, печено агнешко, мляко. Понякога дори пари.
	— Колко мило!
	— Така е, ала винаги, когато виждах какво правят за него родителите му, нещо ме прерязваше в гърдите. Искаше ми се и моите родители да изпитват същото към мен. На драго сърце бих пожертвал живота си, само и само баща ми поне веднъж да ме погледне без презрение в очите. Или майка ми да ме посети дори един път. Единственият начин да се доближа поне малко до нея, бе като отида в храма й в Тимария. Часове наред съзерцавах статуята й и се чудех как ли изглежда в действителност. И дали изобщо някога се сеща за мен.
	Грейс се надигна в леглото, прегърна го през кръста и се долепи до него, облягайки брадичка на рамото му.
	— Като дете никога ли не си я виждал?
	Джулиън обви ръцете й със своите и положи глава на рамото й. Жестът му накара Грейс да се усмихне. Макар да бе напрегнат, той й доверяваше неща, които, тя бе сигурна, не бе споделял с никой друг. Това я накара да го почувства извънредно близък.
	— До ден-днешен не съм я виждал — тихо каза той. — Изпращала е свои пратеници при мен, ала нито веднъж не е идвала лично. Колкото и да я умолявах, тя никога не идваше. Постепенно спрях да я моля, докато накрая изобщо престанах да влизам в храмовете й.
	Грейс нежно го целуна по рамото. Как можеше майка му да го отхвърли по този начин? Как можеше една майка да не отвърне на молбите на детето си и да не го посети поне веднъж?
	Тя се замисли за собствените си родители. За любовта и нежността, с която я бяха обсипвали цял живот. И за първи път осъзна, че онова, което изпитваше заради смъртта им, е грешно. През всичките тези години тя си казваше, че би било по-добре никога да не бе познавала любовта им, отколкото да я изгуби така неочаквано и жестоко. Ала не беше така. Дори спомените за родителите и за детството й да бяха горчиво-сладки, те й носеха утеха.
	Джулиън никога не бе познал топлината на любяща прегръдка, нито сигурността, която идваше от мисълта, че каквото и да направи, родителите му ще бъдат до него и ще го подкрепят.
	Грейс не можеше дори да си представи какво би било да израсне по начина, по който бе израснал той.
	— Поне си имал Язон — прошепна тя, чудейки се дали това му е било достатъчно.
	— Така е. А Язон бе толкова мил, че след като баща ми умря, когато бях на четиринайсет, той започна да ме взема у тях, когато ни пускаха в отпуск от казармата. Именно по време на едно от тези гостувания за първи път видях Пенелопа.
	Грейс почувства парване на ревност при споменаването на жена му.
	— Бе толкова красива — промълви Джулиън. — Беше обещана за съпруга на Язон.
	При тези думи Грейс се вцепени. О, това не беше никак хубаво.
	— А най-лошото бе — продължи Джулиън, милвайки я нежно по ръката, — че наистина го обичаше. Всеки път, когато той се върнеше у дома, тя го очакваше, нетърпелива да се хвърли в обятията му и да го целуне. Да му каже колко много означава за нея. Когато си тръгвахме, тя тихичко го молеше да се пази. С течение на времето тя също започна да му носи скришом разни неща.
	Джулиън замълча, припомняйки си изражението на Язон, когато се връщаше в казармата с някой от даровете на Пенелопа.
	„Един ден може и да се ожениш, Джулиън“, говореше той, показвайки му дребните подаръчета на Пенелопа, „ала никога няма да имаш жена като нея, която да топли леглото ти.“
	Макар Язон да не го изричаше на глас, Джулиън прекрасно знаеше каква е причината. Никой баща от благородно потекло не би се съгласил да даде дъщеря си на някого с неговия произход, на мъж без наследство и без семейство.
	Всеки път думите на Язон го жегваха право в сърцето. Понякога Джулиън подозираше, че Язон нарочно сипва сол в раната му, тласкан от ревност заради начина, по който Пенелопа задържаше очи върху него, когато си мислеше, че Язон не я гледа. Сърцето й може и да принадлежеше на Язон, ала досущ като повечето жени, Пенелопа не можеше да се въздържи да не хвърли някой и друг пламенен поглед на Джулиън.
	И точно затова Язон престана да го кани на гости. Джулиън имаше чувството, че сърцето му ще се пръсне от болка, когато бе отритнат от единствения сигурен дом, който бе познал някога.
	— Трябваше да ги оставя да се оженят — каза той на глас и зарови лице в шията на Грейс, опивайки се от сладката утеха на нейното ухание. — Още тогава го знаех. Ала не можех да го понеса. Година след година виждах любовта й към него. Виждах как семейството му го боготвори, докато аз нямах дори дом, в който да се прибера.
	— Защо? — попита Грейс. — Нали каза, че си имал братя. Не можеше ли да отидеш при тях?
	Джулиън поклати глава.
	— Синовете на баща ми ме ненавиждаха от дън душа. Майка им би ме прибрала, ала аз отказах да платя цената, която щеше да ми струва това. В онези дни може и да нямах много, ала все още имах своето достойнство.
	— Имаш го и до днес — прошепна Грейс и го прегърна още по-здраво. — Вече видях достатъчно, за да съм сигурна.
	При тези думи Джулиън я пусна и извърна поглед с напрегнато лице.
	— Какво стана с Язон? — попита Грейс, за да го накара да продължи, докато все още бе в настроение да говори. — В битка ли загина?
	Джулиън се изсмя горчиво.
	— Не. Когато пораснахме достатъчно, за да се присъединим към войската, аз се грижех нищо лошо да не му се случи на бойното поле. Бях обещал на Пенелопа и на семейството му, че няма да допусна да пострада.
	Грейс усещаше под ръцете си яростното туптене на сърцето му.
	— С течение на времето хората започнаха да изричат моето име с боязън и страхопочитание. Моята слава се носеше надлъж и шир, също както и разказите за моите победи. А когато се върнах в Тимария, трябваше да спя на улицата или в леглото на случайни жени, допуснали ме в домовете си за една нощ. Единственото, което правех, бе да чакам мига, в който отново щях да поема на боен поход.
	Сълзи изпълниха очите на Грейс при звука на болката в гласа му. Как можеха да се отнесат с него по този начин!
	— Какво се промени? — попита тя.
	Джулиън въздъхна.
	— Една вечер, докато търсех къде да пренощувам, се натъкнах на Язон и Пенелопа, вплетени в любовна прегръдка. Побързах да се извиня, ала докато си тръгвах, чух как той й каза нещо.
	Тялото му се вцепени, а пулсът му се ускори още повече.
	— Какво чу? — подкани го Грейс.
	Светлината в очите на Джулиън угасна.
	— Пенелопа го попита защо никога не ходя в домовете на братята си, а Язон се изсмя и рече: „Никой не го иска. Син е на Афродита, богинята на любовта, ала дори тя не може да търпи присъствието му.“
	При тези жестоки думи Грейс усети, че й е трудно да диша. Не можеше дори да си представи как се бе почувствал Джулиън.
	Той си пое накъсано дъх.
	— Опазвал съм го повече пъти, отколкото можеш да изброиш. Многократно са ме ранявали вместо него, веднъж дори ме пронизаха с копие в корема, а ето че той ми се надсмиваше пред нея. Не можех да понеса такава несправедливост. А аз го имах за брат. Всъщност, може би наистина бяхме братя, защото той постъпи с мен досущ като всички останали в семейството ми. Никога не съм бил нещо повече от незаконно родено доведено дете. Сам и нежелан. Не разбирах защо той има толкова хора, които го обичат, докато аз копнеех само за един-едничък. Ядосан и наранен от думите му, сторих нещо, което никога дотогава не бях правил. Повиках Ерос.
	На Грейс не й бе никак трудно да се досети какво бе последвало.
	— Той е накарал Пенелопа да се влюби в теб.
	Джулиън кимна.
	— Прониза Язон с оловна стрела, за да заличи любовта му към нея, а Пенелопа получи златна стрела, за да обикне мен. Това би трябвало да е краят на цялата история…
	Джулиън замълча и Грейс нежно го залюля в прегръдките си, чакайки го да намери подходящите думи.
	— Отне ми две години, докато най-сетне успея да убедя баща й да й позволи да се омъжи за едно отритнато от семейството си копеле. Дотогава славата ми бе станала още по-голяма и най-сетне бях натрупал достатъчно богатство, за да може тя да живее като кралица. А ставаше ли дума за нея, аз наистина не жалех средствата. Имахме градини, роби, всичко, което тя пожелаеше. Дадох й свобода, каквато никоя друга жена от онова време нямаше.
	— Ала дори това не беше достатъчно?
	Джулиън поклати глава.
	— Нещо все така липсваше, а аз усещах, че тя не е съвсем добре. Още преди Ерос да се намеси, Пенелопа беше прекалено емоционална. Беше твърде привързана към Язон, по начин, недопустим за спартанските жени. Веднъж, когато го раниха, тя обръсна косата си от мъка. Когато Ерос я прониза със стрелата си, тя започна да получава продължителни пристъпи на отчаяние или ярост. Аз давах всичко от себе си и наистина се мъчех да я направя щастлива.
	Грейс отметна кичур коса от лицето му, докато слушаше.
	— Казваше ми, че ме обича, ала знаех, че не изпитва към мен онова, което бе изпитвала към Язон. Отдаваше ми се драговолно, ала докосването й бе лишено от искрена страст. Почувствах го още първия път, когато я целунах. Опитвах да убедя сам себе си, че това няма значение. В онези дни малцина мъже се радваха на истинска любов в брачния си живот. Пък и нали отсъствах месеци, дори години наред, когато бях на бойни походи с моята войска. Ала явно във вените ми е течала твърде много от кръвта на майка ми, защото аз исках повече.
	Грейс му съчувстваше до болка.
	— А после Ерос също ме предаде.
	— Как? — попита Грейс нетърпеливо, защото знаеше, че именно това бе довело до проклятието.
	— В нощта, след като убих Ливий, двамата с Приап пиели заедно, Ерос се раздрънкал и му разправил цялата история. Още щом чул разказа му, Приап разбрал как да ми отмъсти. Слязъл в подземния свят, напълнил една чаша от Извора на паметта и дал на Язон да пие. В мига, в който водата докоснала устните му, Язон си спомнил тяхната любов. Приап му разказал какво съм сторил и му дал още вода, която да занесе на Пенелопа.
	Джулиън усещаше, че устните му се движат, ала сам не съзнаваше какво точно казва. Затвори очи и за кой ли път се върна в онзи злочест ден.
	Прибираше се от конюшнята и в преддверието видя Язон и Пенелопа. Да се целуват. Закова се на мястото си поразен и усети как го залива вълна на ужас, докато гледаше страстната им прегръдка. И тогава Язон вдигна поглед и го видя, застанал на прага. В мига, в който очите им се срещнаха, устните на Язон се извиха.
	— Ти, жалък крадецо! Приап ми разказа за измяната ти. Как можа!
	С разкривено от омраза лице Пенелопа се хвърли към Джулиън и го зашлеви през лицето.
	— Ти, мръсно копеле! Иде ми да те убия за онова, което стори.
	— А аз наистина ще те убия! — заяви Язон, изваждайки меча си от ножницата.
	Джулиън се опита да отмести Пенелопа настрани, ала тя не помръдваше.
	— В името на боговете, та аз ти родих деца! — каза тя, мъчейки се да издере лицето му.
	Джулиън я улови за китките.
	— Пенелопа, аз…
	— Не ме докосвай! — изръмжа тя и се отскубна от хватката му. — Гади ми се от теб! Наистина ли мислиш, че някоя порядъчна жена би те допуснала до себе си? Ти си отвратителен! Отблъскващ!
	И тя го блъсна към Язон.
	— Изтръгни му сърцето! Искам да се окъпя в кръвта му, докато напълно отмия и последната следа от допира му.
	Язон замахна с меча си. Джулиън отскочи настрани и инстинктивно посегна към своето оръжие, ала после спря. Последното, което искаше, бе да нарани Язон.
	— Не искам да се бия с теб.
	— Така ли? Ти оскверни моята жена и я накара да ти роди деца, които трябваше да са мои! Аз те приех в дома си. Дадох ти легло, когато другите не те пускаха дори да припариш до тях, а ето как ми се отплащаш!
	Джулиън се взря в него, неспособен да повярва на ушите си.
	— Как ти се отплащам? Забрави ли колко пъти спасих живота ти на бойното поле? Колко пъти ме биха вместо теб? Можеш ли дори да ги преброиш? И въпреки това имаше безочието да ми се подиграваш!
	Жесток смях се откъсна от устните на Язон.
	— Всички, освен Кириан ти се подиграват, глупецо. Всъщност той те защитава така страстно, че започвам да се чудя какви ли ги вършите, когато се запилеете нанякъде сами.
	Преглъщайки яростта, която щеше да го направи лесна плячка за меча на Язон, Джулиън едва успя да избегне следващото му нападение.
	— Спри, Язон. Не ме принуждавай да извърша нещо, за което и двамата ще съжаляваме.
	— Единственото, за което съжалявам, е, че пуснах крадец в дома си — свирепо изрева Язон и отново замахна.
	Джулиън се опита да отскочи, ала Пенелопа го блъсна напред. Острието на Язон се вряза в ребрата му.
	Джулиън изсъска от болка и извади меча си, отбивайки удар, който щеше да го обезглави, ако се бе забавил дори миг.
	Язон го предизвикваше да се хвърли в атака, ала Джулиън само се отбраняваше, като едновременно с това се мъчеше да държи Пенелопа настрана от битката.
	— Не го прави, Язон. Знаеш, че те превъзхождам в боя.
	Ала Язон не отстъпваше.
	— За нищо на света няма да ти позволя да я задържиш.
	Случилото се в следващите няколко секунди се бе разиграло с мълниеносна бързина, ала въпреки това Джулиън го видя съвършено ясно.
	Пенелопа улови свободната му ръка и в същия миг, в който Язон замахна, го блъсна напред, така че той едва се размина с острието. Загубил равновесие, той опита да се отскубне от нея, ала Пенелопа продължи да му пречи и той се олюля в същия момент, в който Язон пристъпи напред.
	В мига, в който двамата се сблъскаха, Джулиън усети как острието на меча му потъва в тялото на Язон.
	— Не! — изкрещя той и издърпа оръжието от стомаха на Язон.
	Вик на нечовешка болка се откъсна от устните на Пенелопа. Много бавно, Язон рухна на земята. Джулиън се свлече на колене, захвърли меча и взе приятеля си в прегръдките си.
	— Милостиви богове, какво направи!
	Кашляйки кръв, Язон го погледна обвинително.
	— Нищо не съм направил. Ти ме предаде. Ние бяхме братя, а ти открадна сърцето ми. — Без да откъсва светлосините си очи от лицето на Джулиън, Язон преглътна мъчително. — През целия си живот не си имал нищо, което да не си откраднал от някой друг.
	Джулиън потрепери, обзет от болка и мъчително чувство за вина. Никога не бе искал да се стигне до тук. Никога не бе искал да нарани когото ида било, най-малко пък Язон. Искаше единствено някой да го обича. Дом, в който да е добре дошъл.
	Ала Язон беше прав. Вината беше негова. Само негова.
	Писъците на Пенелопа отекваха в ушите му. С обезумели очи тя го сграбчи за косата и го задърпа с всичка сила, а после издърпа камата, която висеше на кръста му.
	— Искам да те видя мъртъв! Мъртъв!
	Тя заби камата в ръката му, после я извади и отново замахна, ала Джулиън я улови за китката.
	С животински писък тя се откопчи от него.
	— Не! — каза тя с безумен блясък в очите. — Искам да страдаш. Ти ми отне онова, което обичах най-много. Сега аз ще причиня същото на теб.
	Съкрушен от скръб и гняв, Джулиън гледаше как животът напуска Язон, неспособен да помръдне. Поне докато значението на казаното от Пенелопа не достигна до замаяния му мозък.
	— Не! — изрева той и скочи на крака. — Недей!
	Стигна до покоите й тъкмо навреме, за да чуе писъците на децата си. Със сърце, което сякаш всеки момент щеше да се пръсне, Джулиън се опита да отвори, ала Пенелопа се бе залостила отвътре. Докато успее да разбие вратата, вече бе късно.
	Твърде късно…
	Джулиън притисна ръце до очите си, отново връхлетян от ужаса на онзи ден, и почувства утешителния допир на Грейс.
	Гледката, разкрила се пред очите му, щеше да го преследва вечно. Също като страха в сърцето му и безграничната агония.
	Единственото, което бе обичал в живота си, бяха децата му. И те бяха единствените, които някога го бяха обичали.
	Защо? Защо трябваше те да страдат заради неговите постъпки? Защо Приап не си бе отмъстил, без да наранява и тях?
	И как бе могла Афродита да допусне това да се случи? Да нехае за него, беше едно, ала да остави децата му да умрат…
	Ето защо бе отишъл в храма й онзи ден. Възнамеряваше да убие Приап. Да отсече главата му и да я побие на кол.
	— Какво стана? — въпросът на Грейс го върна към настоящето.
	— Докато стигна, беше твърде късно — отвърна Джулиън със свито от болка гърло. — Децата ни бяха мъртви, убити от собствената им майка. Пенелопа вече си бе прерязала китките и издъхваше до тях. Повиках лечител и се опитах да спра кръвта…
	Той замълча.
	— С последния си дъх тя ме заплю в лицето.
	Вълна от болка заля Грейс и тя затвори очи. Беше дори по-ужасно, отколкото бе очаквала. Мили Боже, как бе успял да го преживее?
	През годините беше чувала не една и две ужасни истории, ала нищо не можеше да се сравнява с онова, което Джулиън е трябвало да понесе и то съвсем сам, без никой, който да му помогне. Никой, който да го е грижа.
	— Съжалявам — прошепна тя и погали раменете му, за да го утеши.
	— Все още не мога да повярвам, че ги няма — промълви той с пропит от скръб глас. — Ти ме попита какво правя, докато съм в книгата. Просто си стоя там и виждам лицата на сина си и дъщеря си. Припомням си усещането от ръчичките им, обвити около тялото ми. Начина, по който те се втурваха да ме посрещнат, когато се завръщах у дома след поредния военен поход. И преживявам всеки миг от онзи ден, отново и отново, раздиран от угризения, задето не можах да ги спася.
	Грейс с мъка преглътна сълзите си. Нищо чудно, че никога не бе говорил за това.
	Джулиън си пое измъчено дъх.
	— А боговете не искат да ме дарят поне с умопомрачение, за да избягам от спомените си. Отказана ми е дори тази жалка утеха.
	След това той замълча и повече не продума. Просто остана да лежи в прегръдките на Грейс. Смаяна от силата му, Грейс часове наред го държа в обятията си. Не знаеше какво друго да стори. За първи път от години насам, подготовката й на терапевт се оказа безсилна да й помогне.
	Когато Грейс се събуди, в стаята нахлуваше ярка слънчева светлина. Отне й цяла минута, преди да си припомни случилото се предишната нощ.
	Тя се надигна в леглото и посегна към Джулиън, ала там нямаше никого.
	— Джулиън?
	Никакъв отговор.
	Грейс отметна завивките и трескаво се облече.
	— Джулиън? — повика го тя, докато слизаше по стълбите.
	Нищо. Нито звук, ако не се броеше яростното биене на сърцето й. Започна да я обзема паника. Ами ако му се бе случило нещо?
	Тя се втурна в дневната. Книгата все така лежеше върху масичката и тя я запрелиства, докато стигна до празната страница, в която Джулиън се намираше преди. Успокоена, че по някакъв начин той не се бе върнал в книгата, тя продължи да претърсва къщата.
	Къде се беше дянал?
	Отиде в кухнята и забеляза, че задната врата е открехната. Сбърчила чело, Грейс излезе на верандата и се огледа наоколо, докато не видя децата на съседите на тревата между двете къщи. Ала най-силно я учуди това, че Джулиън се бе настанил между тях и им показваше някаква игра с камъчета и пръчки. Двете момченца и едно от момиченцата седяха до него и го слушаха най-внимателно, докато двегодишната им сестричка щапукаше между тях.
	Грейс се усмихна на идиличната гледка. Заля я топлина и тя се зачуди дали Джулиън е изглеждал по същия начин и със собствените си деца. Тя слезе от верандата и се отправи към тях.
	Боби, най-голямото от децата, беше на девет години; Томи бе с една година по-малък от него, а Кейти наскоро бе навършила шест. Родителите им се бяха нанесли тук преди почти десет години, малко след като се бяха оженили, и макар да бяха достатъчно дружелюбни, никога не се бяха сближили със съседите си.
	— И после какво стана? — попита Боби, когато дойде редът на Джулиън.
	— Армията попаднала в капан — каза Джулиън и премести някакъв камък над една от пръчките. — Заради предател, скрит в собствените й редици. Млад хоплит*, който изменил на другарите си, защото искал да бъде римски центурион.
	[* Хоплит — тежковъоръжен войник в древна Гърция. — Б.пр.]
	— Те били най-добрите — обади се Боби.
	Джулиън направи пренебрежителна гримаса.
	— Изобщо не можели да се мерят със спартанците.
	— Давайте, спартанци! — извика Томи. — Те са нашият училищен талисман.
	— Прекъсваш историята — скара му се Боби и го събори на земята.
	— Никога не бива да удряш брат си — каза Джулиън; гласът му бе строг, ала едновременно с това някак странно мек. — Братята трябва да се бранят един друг, не да се нараняват.
	Иронията в думите му накара сърцето на Грейс да се свие от болка. Колко жалко, че никой не бе научил неговите братя на същото!
	— Съжалявам — извини се Боби. — И какво станало след това?
	Преди Джулиън да успее да отговори, най-малкото момиченце падна, разпилявайки всички пръчки и камъчета. Момчетата се развикаха, ала Джулиън бързо ги успокои, като в същото време изправи Алисън на крака и я докосна по върха на нослето. Тя се разсмя, а той подреди наново играта.
	Боби взе един камък, тъй като беше негов ред, а Джулиън продължи оттам, където беше спрял.
	— Македонският пълководец огледал хълмовете, между които римляните били приклещили войската му. Да ги обходят по фланга било невъзможно, пътят за отстъпление бил отрязан.
	— Какво направили? Предали ли се?
	— Никога! — уверено отсече Джулиън. — По-добре смърт, отколкото безчестие.
	Джулиън прекъсна разказа си за миг, когато думите отекнаха в съзнанието му. Същите думи, които някога бяха вдълбани върху щита му. Като командир, той бе живял, воден от тях. Като роб отдавна ги бе оставил да потънат в забрава.
	Момчетата се приближиха още малко.
	— И те били убити? — попита Кейти.
	— Някои от тях — отвърна Джулиън, мъчейки се да пропъди връхлетелите го спомени. Спомени за мъжа, който някога не признаваше друг господар, освен себе си. — Ала не и преди да обърнат римляните в бяг.
	— Как? — нетърпеливо попитаха момчетата.
	Този път Джулиън улови малката Алисън, преди отново да е прекъснала играта им и й подаде червената й топчица. Тя се настани на коляното му и той я задържа там, обвил ръка около кръста й.
	— Докато римляните се спускали отгоре им, македонският пълководец, знаейки, че врагът очаква от него да събере воините си накуп, като по този начин щели да се превърнат в лесна мишена за римската кавалерия и за стрелците, които били залегнали на хълмовете, решил да направи друго. Наредил на хората си да се разпръснат и да насочат копията си към конете, за да развалят бойния строй на врага.
	— И успели ли? — попита Томи.
	Дори на Грейс започваше да й става интересно.
	Джулиън кимна.
	— Римляните не очаквали подобна тактика от една цивилизована армия. Напълно неподготвена за такъв ход, войската им била разпръсната.
	— А македонския пълководец?
	— Надавайки мощен боен вик, той пришпорил своя кон Мания напред през полето и нагоре по възвишението, по което бягали римските генерали. Те се обърнали, за да се бранят, ала всичко било напразно. С ярост в сърцето заради измяната на своя войник, той ги избил до крак, като пощадил живота само на едного.
	— Защо? — попита Боби.
	— За да изпрати послание.
	— Какво? — попита Томи.
	Нетърпеливите им въпроси накараха Джулиън да се усмихне.
	— Пълководецът съдрал римското знаме на парчета и ги използвал, за да спре кръвта, която шуртяла от раните на пощадения враг. После се усмихнал сурово и рекъл: „Roma delenda est.“ Рим трябва да бъде разрушен. След това отпратил победения генерал да отнесе това послание в римския сенат.
	— Леле! — възкликна Боби възторжено. — Иска ми се ти да ми беше учител! Тогава може и да премина по история.
	Джулиън разроши тъмната коса на момченцето.
	— Ако от това ще ти стане по-добре, когато бях на твоите години, аз също не си падах по историята. Единственото, което исках, бе да правя пакости.
	— Здравей, госпожице Грейс! — каза Томи, който най-сетне я бе забелязал. — Чу ли какво ни разказа Джулиън? Той каза, че римляните били лоши.
	Грейс се усмихна.
	— А ако някой знае, това е Джулиън.
	— Ще ми оправиш ли куклата? — помоли Кейти и я протегна към Джулиън.
	Той пусна Алисън, взе играчката и намести откъснатата й ръчичка.
	— Благодаря ти — каза Кейти и обви ръце около шията му.
	Сърцето на Грейс се сви при вида на копнежа, който се изписа по лицето на Джулиън. Знаеше, че когато погледне Кейти, той вижда лицето на мъртвата си дъщеря.
	— Няма защо, мъниче — дрезгаво каза той и се освободи от прегръдката й.
	— Кейти, Томи, Боби? Какво правите там?
	Грейс вдигна поглед и видя Емили да се появява иззад ъгъла на къщата.
	— Не пречите на госпожица Грейс, нали?
	— О, не, изобщо не ни пречат — увери я Грейс.
	Емили сякаш изобщо не я чу и продължи да се суети около децата.
	— И какво прави Алисън тук? Трябваше да стоите в задния двор!
	— Здрасти, мамо! — провикна се Боби и изтича при нея. — Знаеш ли как се играе на Парселон? Джулиън ни показа.
	Грейс се засмя, докато петимата отиваха към задния двор, съпровождани от оживеното бърборене на Боби.
	Джулиън бе затворил очи, сякаш искаше да се наслади докрай на детските гласчета.
	— Много те бива в разказването на истории — каза Грейс, когато той най-сетне стана и се приближи.
	— Едва ли…
	— Сериозно — настоя Грейс. — Знаеш ли, това ме накара да се замисля. Боби е прав. От теб ще стане страхотен учител.
	Джулиън се усмихна закачливо.
	— От пълководец в учител. Като си започнала, защо просто не ме наречеш Катон Стари, та наистина да ме обидиш?
	Грейс се разсмя.
	— Изобщо не си толкова обиден, на колкото се правиш.
	— Откъде знаеш?
	— От изражението на лицето ти и от пламъчетата в очите ти — отвърна тя и като го улови за ръка, го поведе обратно към къщата. — Сериозно, защо не помислиш за това? Селена защити докторантурата си в университета „Тулейн“ и познава факултета там. Кой би преподавал древна история по-добре от някой, който лично я е преживял?
	Джулиън не отговори. Вместо това Грейс го видя да прокарва крак върху земята.
	— Какво правиш?
	— Наслаждавам се на допира на тревата — отвърна той. — Начина, по който стръкчетата гъделичкат пръстите ми.
	Грейс се усмихна на хлапашката му постъпка.
	— Затова ли излезе навън?
	Той кимна.
	— Обичам да усещам как слънчевите лъчи милват лицето ми. Грейс инстинктивно разбра, че през живота си твърде рядко е имал възможност да им се наслаждава.
	— Хайде — каза тя, — ще приготвя корнфлейкс и ще закусим навън.
	Двамата изкачиха петте стъпала, отвеждащи до верандата. Джулиън седна в плетения люлеещ се стол, а Грейс влезе в къщата и напълни две купички с корнфлейкс. Когато се върна, Джулиън бе облегнал глава назад, затворил очи с умиротворено изражение на лицето.
	Грейс се дръпна назад, тъй като не искаше да го безпокои.
	— Знаеш ли, че усещам присъствието ти с цялото си тяло? С всичките си сетива. — Джулиън отвори очи и я погледна пламенно.
	— Не — отвърна Грейс неспокойно и му подаде една от купичките.
	Джулиън я пое от ръцете й, без да каже нищо повече. Просто си седеше в стола и закусваше. Попивайки топлите слънчеви лъчи, той се вслушваше в шепота на полъхващия ветрец и се наслаждаваше на успокояващото присъствие на Грейс.
	Беше се събудил още призори, за да види изгрева през прозорците на спалнята й и цял час лежа до нея, оставяйки тялото й да облекчи напрежението му. Тя го изкушаваше по начин, какъвто никога преди не бе познавал. За минута дори се замисли какво ли би било, ако останеше тук.
	Какво наистина?
	Та той притежаваше едно-единствено „умение“, което можеше да използва в този съвременен свят, а определено не беше от мъжете, способни да живеят за сметка на някоя жена.
	Не и след…
	Джулиън стисна зъби, борейки се със спомена, който го изгаряше.
	Когато бе на четиринайсет, продаде девствеността си за купа студена овесена каша и чаша прокиснало мляко. Дори сега, след толкова много време, все още усещаше ръцете на жената върху себе си, докато смъкваха дрехите му и жадно се плъзваха по кожата му, показвайки му как да я задоволи.
	_„О-о-о_, сякаш чу гласът й, _ти си бил истински красавец! Ако някога ти се дояде още овесена каша, намини да ме видиш, когато мъжът ми не е вкъщи.“_
	Колко омърсен се бе почувствал след това! Така използван!
	През следващите няколко години прекара повече нощи, свивайки се в сенките, вместо изтегнат в топли легла, защото просто не бе в състояние отново да плати тази цена, за да получи нещо за хапване и мимолетно удобство.
	А ако някога си възвърнеше свободата, не искаше да…
	Джулиън стисна очи. Изобщо не можеше да си се представи в този свят. Той бе прекалено различен. Твърде странен.
	— Свърши ли?
	Джулиън вдигна поглед и видя, че Грейс стои до него, протегнала ръка, за да вземе купичката му.
	— Да, благодаря ти — отвърна той и й я подаде.
	— Ще си взема един бърз душ. Връщам се след няколко минути.
	И тя се отдалечи, а Джулиън се загледа след нея, задържайки поглед върху голите й крака. Вече усещаше вкуса на кожата й върху езика си и долавяше сладкото ухание на тялото й. Напълно го бе обсебила. И не беше само заради проклятието. Имаше нещо повече. Нещо, срещу което никога досега не се бе изправял.
	За първи път от две хилядолетия насам, той отново се почувства като мъж, а заедно с това го завладя такъв копнеж, че чак го заболя. Желаеше я. С цялото си същество. И искаше любовта й.
	Тази мисъл здравата го разтърси.
	Ала беше вярно. От детството си не бе жадувал толкова силно някой да го прегърне любящо и да му каже, че го обича, не заради нечия магия, а защото наистина бе така.
	Той се облегна назад и изруга. Кога най-сетне щеше да се научи! Родил се бе, за да страда. Нали това се бе опитала да му каже делфийската пророчица.
	— _Ще страдаш така, както никой мъж не е страдал някога._
	— _А ще бъда ли обичан?_
	— _Не и в този живот._
	Беше си тръгнал съкрушен от нейното пророчество, ала дори тогава не бе подозирал колко мъчения му предстои да преживее.
	_„Син е на Афродита, богинята на любовта, ала дори тя не може да търпи присъствието му.“_
	Истината го накара да потръпне от болка. Грейс никога нямаше да го обикне. Никой никога нямаше да го обикне. Писано му бе да страда вечно. А най-ужасното бе, че съдбата му притежаваше трагичната способност да заразява онези, които го заобикаляха. Мъчителна болка го преряза само при мисълта, че нещо лошо може да сполети Грейс. Не биваше да го допусне. На всяка цена трябваше да я предпази. Дори ако това означаваше да изгуби свободата си.
	С тази мисъл Джулиън влезе в къщата и отиде да я намери.
	Грейс отми шампоана от очите си и подскочи, виждайки Джулиън да я наблюдава през малката пролука между завесите в банята.
	— Изкара ми ангелите! — скара му се тя.
	— Извинявай.
	Само по боксерки, той стоеше до масивната вана, облегнат в съвсем същата поза, която имаше в книгата. Беше извил рамене назад за опора, ръцете му почиваха от двете му страни.
	Грейс облиза устни при вида на изваяните мускули на гърдите и стомаха му, а после плъзна поглед надолу, към червено-жълтите боксерки. Е, дотук беше с нейната теория, че никой не можеше да изглежда добре в боксерки. В действителност не й достигаха думи да опише колко страхотно изглеждаше Джулиън в тях. А дяволитата, леко саркастична усмивка, бе в състояние да разтопи сърцето и на най-непристъпната жена. Беше невероятно привлекателен.
	Внезапно Грейс си даде сметка, че е напълно гола.
	— Трябва ли ти нещо? — попита тя и закри гърди с кесията за баня.
	За нейно огромно изумление, Джулиън събу боксерките си и влезе във ваната при нея.
	Властното му мъжко присъствие я обгърна и мозъкът й сякаш се втечни. Невероятната му усмивка играеше в крайчеца на устните му, готова всеки момент да ги извие нагоре и да разкрие прекрасните му трапчинки. Сърцето на Грейс заби учестено, тръпки разтърсиха цялото й тяло.
	— Исках просто да те погледам — гласът му беше нисък и ласкав. — Имаш ли представа как ми действа, когато те видя да прокарваш ръце по голите си гърди?
	Ако се съдеше по размера на ерекцията му, май можеше да се досети.
	— Джулиън…
	— Ммм?
	Той се приведе към нея и Грейс напълно забрави какво се канеше да каже. Ледени тръпки пробягаха по гръбнака й, когато езикът му опари кожата й. Тя простена под двойната наслада от допира на ръцете му и милувката на топлата вода, която се стичаше по тялото й. Като в някаква мъгла усети как Джулиън свали кесията от гърдите й и пое една от тях в устата си. Тя изстена от удоволствие, когато езикът му започна да описва кръгове около щръкналото й зърно и да го дразни леко, възпламенявайки я цялата.
	Джулиън бавно я спусна във ваната, така че тя се облегна на извитата й стена. Контрастът между хладния порцелан, който докосваше гърба й, и топлината на неговото тяло, докато водата обливаше и двамата, я възбуди по начин, какъвто тя не бе и сънувала. Никога досега не бе оценявала по достойнство размера на огромната старовремска вана, ала в този миг не би я заменила за нищо на света.
	— Докосни ме, Грейс — промълви той дрезгаво и като взе ръката й в своята, я насочи към набъбналата си мъжественост. — Искам да почувствам ръцете ти върху себе си.
	Мощна тръпка разтърси тялото му, когато Грейс помилва кадифената му твърдина. Джулиън затвори очи и се отдаде на усещанията, които забушуваха в него. Допирът й не беше само физически, тя се докосваше до него по един невероятен начин, който не се поддаваше на определение. Жадуваше да получи още от нея. Жадуваше да получи всичко.
	— Прекрасно е да усещам ръцете ти върху себе си — прошепна Джулиън, когато тя го улови в шепа.
	О, всемогъщи богове, желаеше я до болка! Копнееше тя наистина да прави любов с него. Не само с тялото, но и със сърцето си. Гърдите му се свиха. Колкото и пъти да правеше секс, резултатът бе един и същ — винаги го болеше. Ако не физически, то дълбоко в душата му.
	„Наистина ли мислиш, че някоя порядъчна жена би те допуснала до себе си?“
	Това бе самата истина.
	Грейс усети как Джулиън се напрегна.
	— Заболя ли те? — попита тя и отдръпна ръката си.
	Джулиън поклати глава и като положи длани от двете страни на шията й, я целуна пламенно. Постепенно целувката му започна да става все по-настойчива, сякаш се опитваше да докаже нещо и на двамата. Едната му ръка се спусна надолу и улови нейната. Пръстите им се преплетоха и водени от Джулиън, се плъзнаха между бедрата й.
	Грейс простена, когато той започна да я милва с вплетените им ръце. Никога не бе имала по-еротично преживяване. Мощни тръпки разтърсиха тялото й, когато Джулиън ускори ритъма на пръстите им, а когато ги пъхна вътре в нея, от гърдите й се откъсна вик на удоволствие.
	— Точно така — прошепна той в ухото й. — Почувствай как се сливаме в едно.
	Грейс се вкопчи в раменете му с другата си ръка. Цялото й тяло гореше, трудно й бе да си поеме дъх. О, той бе невероятен любовник!
	Изведнъж Джулиън отдръпна преплетените им ръце и вдигна единия й крак, обвивайки го около кръста си.
	Грейс се остави той да я води… поне докато не осъзна какво възнамерявала направи. Канеше се да потъне в нея.
	— Не! — ахна тя и го бутна назад. — Джулиън, не бива!
	Очите му едва не я изгориха с нуждата, която бушуваше в тях, с необуздания си глад.
	— Искам поне това от теб, Грейс. Не ми отказвай.
	И тя навярно щеше да го послуша, ако внезапно с очите му не се бе случило нещо странно. Те потъмняха, а зениците им се разшириха. Джулиън се вцепени. Дишайки на пресекулки, той затвори очи, сякаш се бореше с невидим противник. След това изруга и се отдръпна от нея.
	— Бягай! — каза й той.
	Без да се поколебае нито за миг, Грейс се измъкна изпод тялото му, сграбчи хавлията си и се втурна към вратата. Ала нима можеше да го остави така?
	Тя спря и погледна назад. Застанал на четири крака във ваната, Джулиън се гърчеше конвулсивно, сякаш го измъчваха. Юмрукът му се стовари върху порцелана, а от гърдите му се откъсна болезнено ръмжене.
	Със свито сърце, Грейс го наблюдаваше как се бори. Само ако знаеше как да му помогне! Най-сетне Джулиън рухна във ваната.
	Ужасена и трепереща, Грейс предпазливо пристъпи напред, готова да побегне начаса, ако той посегнеше към нея.
	Джулиън лежеше на една страна и изглеждаше напълно омаломощен. Очите му бяха затворени, дишането — накъсано. Струи вода се лееха отгоре му и разстилаха златистите му кичури върху лицето му.
	Грейс се пресегна и завъртя кранчето, ала той не помръдна.
	— Джулиън?
	Той отвори очи.
	— Уплаших ли те?
	— Мъничко — призна тя.
	Джулиън с мъка си пое въздух и бавно се надигна. Не я поглеждаше, очите му бяха зареяни нейде над рамото й.
	— Няма да успея да се преборя с това — каза той след дълго мълчание и най-сетне я погледна. — Кого заблуждаваме, Грейс. Нека те любя сега, докато все още се владея.
	— Това ли искаш наистина?
	Въпросът й го накара да стисне зъби. Не, изобщо не искаше това. Ала онова, което искаше, бе непостижимо за него. Копнееше за неща, които боговете не му бяха отредили. Неща, които не смееше дори да назове, защото така липсата им щеше да стане още по-нетърпима.
	— Иска ми се да можех да умра.
	Искреността в думите му накара сърцето на Грейс да се свие. Само ако можеше да го утеши! Да облекчи болката му!
	— Знам — каза тя с глас, натежал от едва сдържани сълзи, и като обви ръце около силните му рамене, го притисна до себе си. За нейно огромно изумление, той опря буза о нейната.
	Прегърнати така, те дълго мълчаха. Най-сетне Джулиън се отдръпна.
	— По-добре да спрем, преди…
	Не довърши, ала не беше необходимо. Грейс вече бе видяла какви можеха да бъдат последиците и нямаше никакво желание да види повторение на разигралото се преди малко. Тя го остави в банята и отиде да се облече.
	Джулиън бавно излезе от ваната и се избърса с една хавлия. Чу как Грейс отвори вратата на втория си дрешник и начаса образът на голото й тяло нахлу в съзнанието му. Смазваща вълна от желание се разби в него с такава сила, че едва не го запрати на пода.
	Пръстите му се вкопчиха в умивалника, докато се бореше със себе си.
	— Повече не мога да живея по този начин! Като че ли съм някакъв звяр.
	Вдигна очи и в огледалото пред себе си видя баща си. Изпълни го ненавист. И до днес усещаше жилещата болка на камшика, с който баща му го налагаше, докато той вече не издържаше.
	_„Да не си посмял да заплачеш, красавецо. Никакво хленчене. Може и да си роден от богиня, ала живееш в този свят, където никой не глези такива момченца като теб.“_
	И за кой ли път видя омразата върху лицето на баща си, докато той го блъскаше на земята и го сграбчваше в задушаваща хватка. Джулиън се дърпаше, съпротивляваше се с всички сили, ала едва на четиринайсет години все още бе твърде млад и твърде неопитен, за да се отскубне от железните ръце на пълководеца.
	С лице, разкривено от презрителна усмивка, баща му прокара острието на камата си по бузата му, разсичайки я до костта. И всичко това само защото бе уловил жена си да оглежда Джулиън, докато се хранеха.
	_„Да я видим дали ще продължи да въздиша по теб сега.“_
	Пулсиращата болка от порязването бе нетърпима, а кръвта не спря през целия ден. На другата сутрин от раната нямаше и следа. Гневът на баща му не можеше да се опише с думи.
	— Джулиън?
	Джулиън подскочи, сепнат от звука на глас, който не бе чувал от две хилядолетия насам.
	— Атина?
	Дали не му се причуваше? В този миг тя се материализира на прага. Въпреки че дрехите й бяха съвременни, косата й бе пробрана в типичен древногръцки стил, като черните й къдрици се спускаха по раменете. С благ поглед в бледосините очи, тя се усмихна.
	— Идвам от името на майка ти.
	— Значи все още не иска да ме погледне, така ли?
	Атина извърна очи, а на Джулиън му се прищя да избухне в смях. Защо изобщо продължаваше да се надява, че майка му ще поиска да го види? Досега би трябвало да е свикнал.
	Атина се заигра с една от черните си къдрици, докато го наблюдаваше с особено, някак печално изражение.
	— Искам да знаеш, че щях да ти помогна, ако бях научила за това. Ти беше любимият ми пълководец.
	И тогава Джулиън най-сетне осъзна какво се бе случило преди всичките тези години.
	— Ти ме използва срещу Приап, нали? — попита той и улови вината в очите й миг преди тя да я скрие.
	— Станалото — станало.
	Гняв изви устните на Джулиън и той я изгледа свирепо.
	— Така ли? Защо ме хвърли в онази битка, след като знаеше, че Приап ме мрази?
	— Защото бях сигурна, че ще спечелиш и ненавиждах римляните. Ти беше единственият пълководец, който би могъл да надвие Ливий, както и стана. Никога не съм се гордяла с теб повече, отколкото в мига, когато го обезглави.
	В гърдите на Джулиън се надигна горчилка. Не можеше да повярва ушите си.
	— Значи сега изведнъж се гордееш с мен!
	— Двете с майка ти говорихме с Клото за теб.
	Джулиън замръзна. Клото бе мойрата, която предеше нишката на човешките съдби.
	— И?
	— Ако успееш да развалиш проклятието, можем да те върнем обратно в Македония, в същия ден, когато си бил затворен в книгата.
	— Мога да се върна? — повтори Джулиън слисано, неспособен да повярва на ушите си.
	— Ала няма да може да се биеш. Направиш ли го, ще промениш хода на историята. Ако те изпратим обратно, трябва да се закълнеш, че ще се оттеглиш във вилата си, далеч от всички.
	А, да — винаги имаше някаква уловка. Как изобщо му бе хрумнало дори за миг, че те наистина ще му помогнат!
	— И защо?
	— Така ще бъдеш в собственото си време. В свят, който познаваш — при тези думи Атина се огледа наоколо. — Ако предпочиташ, можеш да останеш тук. Изборът е твой.
	Джулиън изсумтя пренебрежително.
	— Страшен избор, няма що.
	— По-добре е от нищо.
	Нима? Вече не бе сигурен.
	— А децата ми? — попита той.
	Искаше — не! — нуждаеше се да му възвърнат единствените две същества, които някога бяха означавали нещо за него.
	— Знаеш, че не можем да поправим стореното.
	Джулиън изруга. Боговете можеха единствено да вземат от него, ала не и да дават. Нито веднъж не бе получил нещо от тях.
	Атина посегна и го помилва по бузата.
	— Избирай мъдро — прошепна тя и изчезна.
	— Джулиън? С кого говориш?
	Джулиън примигна, когато Грейс се появи в коридора.
	— С никого — отвърна той. — Говорех на себе си.
	— О — тя прие лъжата му без никакви въпроси. — Мислех този следобед отново да те заведа във Френския квартал. Може да посетим аквариума. Какво ще кажеш?
	— Става — съгласи се Джулиън и излезе от банята.
	Грейс сбърчи чело, ала не каза нищо и се запъти към стълбите, а Джулиън отиде в стаята й, за да се облече. Докато се обуваше, забеляза снимките на Грейс, подредени върху скрина. Колко щастлива изглеждаше като дете! Така безгрижна. Особено му хареса една снимка, на която майка й я бе прегърнала през врата и двете се смееха.
	В този миг Джулиън осъзна нещо. Независимо колко му се искаше да го направи, не можеше да остане тук с Грейс. Беше му го казала още първата вечер. Тя си имаше свой живот, който не включваше Джулиън.
	Не, Грейс не се нуждаеше от някой като него. Някой, който можеше единствено да привлече нежеланото внимание на боговете върху нея. Щеше да развали проклятието и да се възползва от предложението на Атина. Мястото му не беше тук, а в Македония. Сам.


	Нещо не беше наред. Грейс го усещаше с цялото си същество, докато отиваха с колата й към Френския квартал. Джулиън седеше до нея и се взираше през прозореца. На няколко пъти се бе опитала да го заговори, ала той не продумваше. Единственото, което й хрумваше, бе, че е потиснат заради случилото се в банята. За мъж, свикнал да държи положението в свои ръце, сигурно бе мъчително да изгуби самоконтрол по такъв начин.
	Стигнаха до обществения паркинг и Грейс паркира.
	— Ама че жега! — каза тя, когато слезе от колата и се блъсна в стена от тежък, горещ въздух.
	Хвърли поглед към Джулиън, който изглеждаше направо зашеметяващо с новите слънчеви очила, които му беше купила. Вече бе започнал да се изпотява.
	— Много ли ти е горещо? — попита тя, мислейки си, че сигурно не му е никак лесно, както беше облечен с дънки и тениска.
	— Няма да умра от жега, ако това те притеснява — отвърна той язвително.
	— Малко сме сприхави, а?
	— Съжалявам — каза той и отиде при нея. — Май си го изкарвам на теб, без да си виновна за нищо.
	— Няма проблем, не си единственият. Всъщност, това ми е работата.
	Тъй като не виждаше очите му, Грейс не можеше да е сигурна дали думите й го бяха развеселили или не.
	— Това ли правят пациентите ти?
	Грейс кимна.
	— Понякога може да стане доста неприятно. Когато ми се разкрещи някоя жена, се понася, но мъжете ме тревожат повече.
	— Някога наранявали ли са те?
	Закрилническите нотки в гласа му я изненадаха и едновременно с това й стана приятно. Липсваше й това да усеща нечия защита.
	— Не, нищо подобно — увери го тя, мъчейки се да прогони напрежението, появило се в тялото му.
	Надяваше се така и да си остане за в бъдеще, макар че след обаждането на Родни бе започнала да се пита дали пък той няма да се окаже изключението и да я нарани.
	_„Не ставай глупава. Само защото изглежда малко страшничък, не означава, че наистина е опасен.“_
	Лицето на Джулиън си остана сурово.
	— Мисля, че трябва да си намериш друго занимание.
	— Може би — отвърна тя уклончиво. Нямаше никакво намерение да си сменя професията. — Е, къде искаш да отидем първо?
	Джулиън сви безучастно рамене.
	— Все ми е едно.
	— Тогава нека идем в аквариума. Там поне има климатик.
	И като го улови за ръка, тя го поведе натам.
	Джулиън не продума нито докато Грейс купуваше билетите, нито докато влизаха в аквариума. Наруши мълчанието си едва когато се озоваха във водния тунел, плод на човешка ръка, който им позволяваше да наблюдават най-различни морски създания в естествения им хабитат.
	— Невероятно! — ахна той при вида на огромния скат, който бавно мина над главата му.
	Приличаше на малко дете и светналият му поглед сгря сърцето на Грейс. В този миг се обади пейджърът й и тя изруга, виждайки номера. Някой й звънеше от офиса в събота? Колко странно.
	Тя изрови мобилния си телефон от чантата и набра номера.
	— Здрасти, Грейс — каза Бет от другата страна. — Слушай, звъня ти от офиса. Снощи е имало взлом.
	— Не! Кой би сторил подобно нещо?
	От вниманието на Грейс не убягна заинтригуваният поглед, който Джулиън й хвърли. Тя му се усмихна малко несигурно, докато слушаше какво й говори Бет Ливингстън, психиатърката, с която тя и Луан деляха един офис.
	— Нямам представа. В момента от полицията събират пръстови отпечатъци. Доколкото мога да преценя, не са взели нищо съществено. Ти държеше ли нещо ценно в кабинета си?
	— Само компютъра.
	— Той е тук. Нещо друго? Пари или нещо такова?
	— Не, никога не оставям нищо ценно там.
	— Чакай малко, един от полицаите иска да говори с теб.
	Грейс изчака и след малко от другия край на линията се разнесе мъжки глас:
	— Доктор Алекзандър?
	— Да.
	— Тук е полицай Олред. Изглежда, че са взели органайзерът ви и няколко досиета. Някаква идея кой може да го е направил?
	— Никаква. Искате ли да дойда в офиса?
	— Не, мисля, че няма да е необходимо. Просто снемаме отпечатъци. Но ако се сетите за нещо друго, обадете ни се.
	С тези думи той върна телефона на Бет.
	— Имаш ли нужда от мен? — попита я Грейс.
	— Не, няма защо да си правиш труда да идваш. Всъщност е доста скучно.
	— Добре тогава. Звънни ми, ако ти потрябвам.
	— Добре.
	Грейс затвори телефона и го прибра обратно в чантата си.
	— Нещо не е наред ли? — попита Джулиън.
	— Някой е проникнал с взлом в офиса ми.
	Джулиън сбърчи чело.
	— Защо?
	— Нямам представа — отвърна Грейс и също се намръщи. — Изобщо не ми е ясно на кого му е притрябвал моят органайзер. Откакто миналата пролет си купих палмтоп, дори не го използвам. Същинска мистерия.
	— Трябва ли да си тръгваме?
	— Не — поклати глава Грейс и го поведе от аквариум на аквариум, като му четеше неразбираемите за него надписи, които описваха всеки вид и естествения му хабитат.
	Господи, обожаваше гласа й, когато му четеше. Имаше нещо толкова успокояващо в него. Докато вървяха, той я прегърна през раменете, а тя обви ръка около кръста му и пъхна пръст в гайката на колана му. Жестът й го изпълни с топлина и в този миг той си даде сметка, че живее само за усещането на тялото й близо до своето. Усещане, което му харесваше още повече, когато и двамата бяха голи.
	Тя му се усмихна и сърцето на Джулиън заби лудешки. Как успяваше тази жена да се докосне до най-съкровената му същност, както никой друг преди? Всъщност знаеше как. Тя бе първата жена, която го виждаше такъв, какъвто е. Не външния му вид, не тялото му, не воинските му умения. Тя виждаше душата му. Джулиън дори не подозираше, че може да съществува такъв човек. Грейс се държеше с него като с приятел. И искрено искаше да му помогне. Или поне така изглеждаше.
	_„Това е част от работата й.“_
	Но така ли беше наистина? Възможно ли бе някой така добър и прекрасен като Грейс наистина да го е грижа за човек като него?
	Грейс спря пред поредната табелка. Джулиън застана зад нея и я прегърна през раменете и докато четеше, тя разсеяно го милваше по ръцете.
	С тяло, изгарящо от копнеж по нея, той се приведе и опря брадичка в главата й, заслушан в гласа й и загледан в плавните движения на рибите. Уханието й нахлу в ноздрите му и на Джулиън му се прииска да са си у дома, за да може да свали дрехите й. Дори не помнеше кога за последен път бе пожелавал някоя жена така силно, както желаеше Грейс. Всъщност, май никога не бе пожелавал никоя така, както нея. Жадуваше да се изгуби в нея. Да почувства как ноктите й се забиват в гърба му и да чуе вика, откъснал се от гърдите й, когато я докараше до върха на екстаза.
	Боговете да са му на помощ, тя наистина му бе влязла под кожата! А това го плашеше. Защото тя се бе превърнала в част от него, която можеше да му причини болка, каквато не бе изпитвал никога в живота си.
	Тя, единствена, можеше да го прекърши.
	Беше почти един часът, когато най-сетне си тръгнаха от аквариума. В мига, в който се озоваха в жегата навън, Грейс, както винаги в дни като този, се запита как ли бяха живели хората преди изобретяването на климатика. Тя погледна към Джулиън и се усмихна. Най-сетне някой, който можеше да й отговори.
	— Кажи ми, как издържахте подобни горещини?
	Едната вежда на Джулиън подскочи насмешливо.
	— На това горещо ли му казваш? Ако искаш да знаеш какво е истинска жега, опитай да преведеш цяла армия през пустинята, облечен в бойни доспехи и само с половин мях вода.
	Грейс потръпна съчувствено.
	— Това наистина звучи гадно.
	Джулиън не отговори.
	Грейс погледна към площада, който гъмжеше от хора.
	— Искаш ли да минем да видим Селена, след като така и така сме тук? Тя трябва да е на щанда си. В събота обикновено има доста клиенти.
	— Аз просто те следвам.
	Грейс го улови заръката и го поведе към „Джаксън Скуеър“. И наистина, Селена бе на щанда си, заета с един клиент. Грейс се накани да я подмине, без да ги прекъсва, ала Селена й махна да се приближи.
	— Здрасти, Грейси. Помниш ли Бен? Или по-точно — доктор Луис от училище?
	Грейс се поколеба, разпознала пълния мъж на средна възраст. Дали го помнеше? Та той й бе писал ниска оценка и по този начин бе сринал общия й бал от гимназията. Да не говорим, че притежаваше его с размерите на Аляска и страшно обичаше да засрамва учениците си в час. Грейс прекрасно помнеше как едно момиче се бе разплакало, когато той им даде садистичния си тест за завършване на годината, а това го бе накарало да се разсмее.
	— Здравейте — поздрави Грейс, опитвайки се да скрие своята неприязън.
	В крайна сметка, сигурно му бе трудно да се държи по друг начин. Със своята докторска титла от Харвард, той естествено смяташе, че светът се върти около него.
	— Госпожице Алекзандър — каза той със същия ехиден тон, който Грейс не бе забравила и който ненавиждаше от дъното на душата си.
	— Всъщност доктор Алекзандър — поправи го тя, наслаждавайки се на разширените му от изненада очи.
	— О, извинявам се — каза той с тон, който бе всичко друго, но не и извинителен.
	— Двамата с Бен разговаряхме за Древна Гърция — каза Селена, хвърляйки дяволита усмивка на Джулиън. — Аз твърдя, че Афродита е дъщеря на Уран.
	Бен изви очи.
	— А аз ти повтарям, че според общоприетото мнение тя е дъщеря на Зевс и Диона. Кога най-сетне ще отстъпиш и ще се присъединиш към всички останали?
	Селена не му обърна внимание.
	— Е, Джулиън, кой от нас е прав?
	— Ти — каза й той и доктор Луис му хвърли надменен поглед.
	Грейс бе сигурна, че в неговите очи Джулиън не е нищо повече от доста красив мъж, който най-вероятно се интересува единствено от коли и реклами за бира.
	— Млади човече, чел ли сте някога Омир? Знаете ли изобщо кой е той?
	Грейс трябваше да положи немалко усилие, за да не се разсмее. Нямаше търпение да чуе отговора на Джулиън.
	— Чел съм Омир най-задълбочено — засмя се той. — Историите, които му се приписват, са смесица от предания, разказвани и преразказвани толкова пъти, че същинските факти отдавна са изгубени, докато Хезиод написва своята „Теогония“, подпомогнат лично от Клио*.
	[* Клио — древногръцка муза на историята и епичната поезия. — Б.пр.]
	Доктор Луис каза нещо на древногръцки.
	— Не е просто едно мнение, а неоспорим факт — отвърна Джулиън на английски.
	Бен го изгледа продължително, ала очевидно все още не бе готов да повярва, че някой с външния вид на Джулиън би могъл да има каквото и да било понятие от неговата област.
	— И откъде знаете?
	Джулиън отговори на гръцки.
	За първи път през всичките десет години, откакто го познаваше, Грейс видя преподавателя си да придобива смаяно изражение.
	— Мили Боже! — ахна той. — Говорите го като роден език.
	Джулиън и Селена се спогледаха развеселено.
	— Нали ти казах. Той познава древногръцките богове и богини по-добре от всеки друг.
	В този миг доктор Луис забеляза пръстена на Джулиън.
	— Това каквото си мисля ли е? — попита той. — Наистина ли е пълководски пръстен?
	Джулиън кимна.
	— Да.
	— Мога ли да го разгледам?
	Джулиън свали пръстена и му го подаде. Доктор Луис рязко си пое дъх.
	— Македонски? Втори век преди Христа, ако не се лъжа.
	— Много добре.
	— Невероятно копие — каза Бен и върна пръстена на собственика му.
	— Не е копие — отвърна Джулиън, докато си го слагаше.
	— Не! — ахна Бен, без да вярва на ушите си. — Не може да е оригинален. Твърде добре е запазен.
	— Бил е притежание на частен колекционер — вметна Селена.
	— Как се сдобихте с него? — попита доктор Луис, местейки поглед между Селена и Джулиън.
	Джулиън не отговори веднага, а мислите му се върнаха към деня, когато бе получил пръстена. Той и Кириан Тракийски бяха издигнати в ранг в един и същи ден, след като без ничия чужда помощ бяха избавили Темополис от римляните.
	Битката бе дълга, кървава и жестока. Войската им се бе пръснала, оставяйки двамата сами да бранят града. Джулиън очакваше Кириан също да го изостави, ала безразсъдният младок само се усмихна, грабна по един меч във всяка ръка и рече:
	— Това е хубав начин да се умре. Какво ще кажеш да вземем с нас колкото се може повече от кучите синове, преди да платим на Харон*?
	[* Харон — в древногръцката митология, лодкарят, който срещу заплащане от една монета превежда мъртвите през реките, разделящи света на живите от света на мъртвите. — Б.пр.]
	Неустрашим до безумие, Кириан винаги бе притежавал повече смелост, отколкото здрав разум. Когато всичко свърши, двамата отпразнуваха победата си, като се напиха до забрава. Повишиха ги в ранг още щом се свестиха на другата сутрин.
	Всемогъщи богове, от всички хора, които познаваше в Македония, Кириан му липсваше най-много. Той бе единственият, който бе останал до него, бил се бе рамо до рамо с него и му бе пазил гърба.
	— Подариха ми го — отвърна Джулиън и Бен хвърли към ръката му поглед, изпълнен с алчно благоговение.
	— Бихте ли се съгласили да го продадете? Готов съм да платя солидна сума за него.
	— За нищо на света — отсече Джулиън, спомняйки си раните, които бе получил по време на битката. — Нямате представа през какво трябваше да премина, за да се сдобия с него.
	Бен поклати глава.
	— Ще ми се и на мен да ми подарят подобно нещо. Имате ли представа колко струва?
	— Теглото ми в злато, последния път, когато проверих.
	Бен се разсмя с глас и плесна с ръка по масичката на Селена.
	— Това си го биваше. Такъв е бил откупът за пленени генерали, нали?
	— Да, за генералите, които са твърде страхливи, за да се съпротивляват до смърт.
	Бен го изгледа с новопоявило се уважение.
	— Някаква представа на кого е принадлежал?
	— Джулиън Македонски — отвърна Селена вместо Джулиън. — Чувал ли си за него, Бен?
	Той я зяпна с отворена уста и разширени очи.
	— Сериозно ли говориш? Ти знаеш ли кой е бил той?
	Селена направи странна физиономия.
	Решавайки, че тя не знае, Бен продължи:
	— Тезий пише, че Джулиън е бил на път да стане следващият Александър Велики. Той бил син на Диокъл от Спарта, известен още като Диокъл Касапина. Пред него маркиз дьо Сад изглеждал направо добричък. Говорело се, че Джулиън е плод на връзката между Диокъл и Афродита, след като Диокъл спасил един от храмовете й от оскверняване. Разбира се, днес учените смятат, че майка му е била една от жриците на Афродита.
	— Така ли? — обади се Грейс.
	Джулиън извъртя очи към небето.
	— Никой не се интересува кой е бил Джулиън. Та той е умрял толкова отдавна.
	Без да му обръща внимание, Бен продължи да парадира със знанията си.
	— Известен на римляните като Август Юлий Пунитор — при тези думи той хвърли поглед към Грейс и добави: — Джулиън, Великият възмездител. По време на Четвъртата Македонска война срещу Рим двамата с Кириан Тракийски оставят кървава диря след себе си по цялото Средиземноморско крайбрежие. Джулиън ненавиждал Рим и се зарекъл да види как градът пада, превзет от неговата армия. Двамата с Кириан почти успели да накарат Рим да се преклони пред тях.
	Джулиън стисна челюсти.
	— Знае ли се какво е станало с Кириан Тракийски?
	Бен подсвирна.
	— Краят му изобщо не бил за завиждане. През четирийсет и седма година преди Христа бил заловен от римляните и разпънат на кръст.
	При тези думи Джулиън потръпна. Очите му потъмняха и той разсеяно започна да си играе с пръстена.
	— Той бе един от най-добрите воини, живели някога. Не познавам друг, който така да обичаше битките — поклати глава Джулиън. — Спомням си как веднъж Кириан мина с колесницата право през стена от щитове, трошейки гръбнака на всеки римлянин по пътя си. Така войниците му успяха да разбият врага, понасяйки нищожни загуби — Джулиън се намръщи. — Не мога да повярвам, че са го заловили.
	Бен сви небрежно рамене.
	— Е, след като Джулиън изчезнал, Кириан останал единственият македонски генерал, достоен да предвожда цяла армия, така че римляните хвърлили всичките си усилия към това да го заловят.
	— Какво е станало с Джулиън? — намеси се Грейс, чудейки се какво ли казват историците по този въпрос.
	Джулиън я изгледа сърдито.
	— Никой не знае — отвърна Бен. — Това е една от най-големите загадки на Древния свят. Имаме пълководец, когото никой не може да победи в битка, а ето че един ден, когато е само на трийсет и две години, той изчезва безследно. — Бен тупна по масичката на Селена. — За последно бил видян при битката за Конджара. С един брилянтен ход той надхитрил Ливий и го накарал да напусне непревземаемата си позиция. Това е една от най-съкрушителните загуби в римската история.
	— Кого го е грижа! — изръмжа Джулиън.
	И този път Бен не му обърна внимание и продължи:
	— Говори се, че след битката Джулиън изпратил послание на Сципий Млади, в което казвал, че е негов ред и че е дошло време да си плати за своята победа над македонците. Ужасен, Сципий се отказал от служба в Македония и отишъл да се бие в Испания. Бен поклати глава. — Ала Джулиън изчезнал, преди да успее да изпълни заплахата си. Открили семейството му, избито до крак, в къщата му. И точно тук става интересно — при тези думи Бен погледна към Селена. — Македонците твърдят, че по време на битката Джулиън бил смъртно ранен от Ливий и когато се върнал у дома си, раздиран от нечовешка болка, собственоръчно избил семейството си, за да не допусне враговете му да ги вземат в плен. Римските източници пък твърдят, че Сципий изпратил неколцина от воините си, за да нападнат Джулиън посред нощ. Смята се, че той паднал убит заедно с останалите членове на семейството си. Тялото му било посечено, а парчетата — скрити.
	Джулиън направи пренебрежителна физиономия.
	— Един страхливец и насилник като Сципий никога не би се осмелил да м…
	— Е — обади се Грейс, прекъсвайки го, преди да се е издал. — Времето си го бива, а?
	— Сципий не е бил страхливец — каза Бен на Джулиън. — Никой не може да оспори победите му в Испания.
	Грейс видя как в очите на Джулиън припламна ненавист, ала Бен не забеляза нищо.
	— Млади човече, пръстенът ви е направо безценен. Умирам си да разбера как някой е успял да се сдобие с него. И като стана дума за това, човек убивам, за да науча какво се е случило с истинския му притежател.
	Грейс и Селена се спогледаха неловко. Суха усмивка изви устните на Джулиън.
	— Джулиън Македонски си навлякъл гнева на боговете и бил наказан за своята дързост.
	— Е, предполагам, че това е едно от възможните обяснения — каза Бен; в същия миг алармата на телефона му иззвъня. — По дяволите, трябва да отида да прибера жена си.
	Той се изправи и протегна ръка на Джулиън.
	— Така и не се запознахме, както подобава. Аз съм Бен Луис.
	— Джулиън — отвърна Джулиън и стисна ръката му.
	Бен се разсмя. Поне докато не си даде сметка, че Джулиън не се шегува.
	— Наистина ли?
	— Може да се каже, че нося името на македонския генерал.
	— Баща ви трябва да е бил като моя. Запален по всичко гръцко.
	— Всъщност, той беше предан на Спарта.
	Бен се засмя още по-гръмогласно и погледна към Селена.
	— Защо не го доведеш на следващата сбирка на клуб „Сократ“? Нямам търпение да го представя на останалите. Не се случва често да срещна някой, който познава древногръцката история почти толкова добре, колкото и аз. Беше ми приятно — обърна се той към Джулиън, преди да се сбогува със Селена: — Ще се видим по-късно.
	— Е — каза Селена на Джулиън, когато Бен потъна в тълпата. — Ти, приятелю, току-що постигна непостижимото — впечатли един от водещите познавачи на Древна Гърция в страната.
	Джулиън явно не го бе грижа, ала същото не можеше да се каже за Грейс.
	— Лейни, мислиш ли, че Джулиън би могъл да стане преподавател, след като развалим проклятието? Мислех си, че може да…
	— Недей, Грейс — прекъсна я Джулиън.
	— Защо? Ще имаш нужда от нещо…
	— Няма да остана тук.
	Студеното, безстрастно изражение, изписало се по лицето му, бе съвсем същото, което имаше и в първата нощ, след като Грейс го призова. И то й подейства като шамар.
	— Какво искаш да кажеш? — попита тя.
	Джулиън извърна очи.
	— Атина ми предложи начин да се върна у дома. След като разваля проклятието, тя ще ме изпрати обратно в Македония.
	Грейс усети, че не може да си поеме дъх. Струваше й се, че ще умре.
	— Разбирам. Значи смяташ да използваш тялото ми и да си тръгнеш? — каза тя със свито гърло. — Поне след това няма да имам нужда от Селена, за да ме откара вкъщи.
	Джулиън потръпна, сякаш му беше ударила плесница.
	— Какво искаш от мен, Грейс? Защо ти е да оставам тук?
	Грейс не знаеше какво да отговори. Знаеше само, че не иска той да си тръгва. Искаше да остане. Ала не и ако той не го искаше.
	— Знаеш ли какво? — каза тя, обзета от гняв при мисълта, че той ще я напусне. — Не искам да оставаш тук. Всъщност, защо не поживееш при Селена няколко дни? — Тя хвърли поглед към приятелката си и попита:
	— Имаш ли нещо против?
	Селена отвори уста и отново я затвори, като риба на сухо.
	Джулиън посегна към нея.
	— Грейс…
	— Не ме докосвай! — каза тя и се отдръпна от него. — Гади ми се от теб.
	— Грейс! — възкликна Селена. — Не мога да повярвам, че…
	— Всичко е наред — каза Джулиън; гласът му бе безизразен и студен. — Тя поне не се изплю в лицето ми с последния си дъх.
	Беше го наранила. Виждаше го в очите му. Ала той също я бе наранил. И то ужасно.
	— Ще се видим по-късно — каза тя на Селена и си тръгна, оставяйки Джулиън да стои насред площада.
	Селена бавно изпусна дъха си и вдигна очи към Джулиън, който гледаше след отдалечаващата се Грейс. Тялото му бе неестествено сковано, едно мускулче на челюстта му играеше ожесточено.
	— На това му се казва да уцелиш оголен нерв, а!
	Джулиън я изгледа враждебно.
	— Осветли ме, пророчице, какво трябваше да кажа?
	Селена разбърка картите си.
	— Не знам — отвърна тя замислено. — Предполагам, че малко честност никога не може да навреди.
	Джулиън разтърка очи и седна на стола пред масичката. Не беше възнамерявал да нарани Грейс. Никога нямаше да забрави изражението й, когато запрати тези думи в лицето му: _„Не ме докосвай! Гади ми се от теб.“_ Трудно му бе да диша, толкова жестока бе болката, стегнала гърдите му. Богините на съдбата все още му се подиграваха.
	Явно пак скучаеха на Олимп.
	— Искаш ли да ти гледам? — въпросът на Селена го върна към настоящето.
	— Защо не?
	Сякаш можеше да му каже нещо, което вече да не му е известно.
	— Какво искаш да знаеш?
	— Дали някога ще… — започна Джулиън, ала спря, преди да е изрекъл съвсем същия въпрос, който бе задал и в Делфи. — Някога ще успея ли да разваля проклятието? — попита той вместо това.
	Селена разбърка картите и подреди три на масичката между тях. Очите й се разшириха. Нямаше нужда да му ги тълкува, помисли си Джулиън. И сам виждаше — върху една от картите имаше поразена от гръм кула, върху друга три меча пронизваха едно сърце, а върху последната един демон държеше веригите, с които бяха оковани двама души.
	— Всичко е наред — каза той на Селена. — Никога не съм вярвал, че наистина ще успея.
	— Не казват това — прошепна тя. — Но ти предстои ужасно тежка битка.
	Джулиън се засмя горчиво.
	— С битките мога да се справя.
	Болката в сърцето бе онова, което щеше да го погуби.


	Грейс паркира пред вкъщи, бършейки сълзите от лицето си. После стисна зъби, слезе от колата и затръшна вратата след себе си. Джулиън да върви по дяволите. Нека завинаги си останеше заробен между страниците на книгата. Та тя не беше парче месо, чието предназначение бе да задоволява потребностите му. Как можеше да…
	Грейс запремята ключовете на връзката, търсейки този за входната врата.
	— А какво друго може да стори? — прошепна, когато най-сетне го откри и отключи.
	Гневът я напусна. Не беше права и го знаеше. Джулиън не беше виновен, че Пол се бе оказал такъв себичен задник. Не беше виновен и за това, че тя толкова се боеше да не бъде използвана. Обвиняваше Джулиън за нещо, в което той изобщо нямаше пръст, и все пак…
	Просто искаше някой да я обича. Някой, който да пожелае да бъде с нея. Беше се надявала, че ако помогне на Джулиън, той ще остане и…
	Грейс затвори вратата след себе си и поклати глава. Колкото и да искаше да е така, явно не е било писано. Нали бе чула казаното от Бен за живота на Джулиън, както и историята за една от битките му, която Джулиън бе разказал на съседските деца. А и с очите си бе видяла как той се хвърли през улицата и спаси живота на онова момченце. Джулиън бе роден и обучен да предвожда армии. Той не принадлежеше тук. Мястото му бе в неговия собствен свят. Себично би било от нейна страна да се опитва да го задържи, като бездомно куче, което бе спасила.
	С натежало сърце Грейс пое бавно по стълбите към втория етаж. Просто трябваше да се пази. Това бе единственото, което можеше да стори. Защото дълбоко в себе си усещаше, че колкото повече научава за Джулиън, толкова повече се привързва към него. А ако той наистина имаше намерение да си тръгне, тя рискуваше да остане дълбоко наранена.
	Беше изкачила стълбите наполовина, когато се почука. Поободри се при мисълта, че може да е Джулиън… поне докато не стигна до вратата и не видя очертанията на дребничък мъж на верандата отвън.
	Едва-едва открехна вратата и ахна. Беше Родни Кармайкъл. Носеше тъмнокафяв костюм, жълта риза и червена вратовръзка. Късата му черна коса бе пригладена назад, а на лицето му грееше широка усмивка.
	— Здравей, Грейс.
	— Господин Кармайкъл — студено каза тя, въпреки че сърцето й биеше до пръсване. У този дребен, суховат мъж имаше нещо адски зловещо. — Какво правите тук?
	— Реших да намина и да видя как си. Мислех си дали не бихме могли да…
	— Моля ви, вървете си.
	Той се намръщи.
	— Защо? Искам просто да поговорим.
	— Не приемам пациенти у дома си.
	— Да, но аз не съм…
	— Господин Кармайкъл — твърдо отсече Грейс. — Настоявам да си тръгнете. Ако не го направите, ще повикам полиция.
	Без да обръща никакво внимание на гнева в гласа й, той кимна с търпението на светец.
	— О, значи си заета. Прекрасно те разбирам. Аз също имам страшно много работа. Какво ще кажеш да се отбия по-късно? Може да вечеряме заедно.
	Грейс го изгледа слисано.
	— Не.
	Той се усмихна.
	— Хайде, де, Грейс, не бъди такава. Знаеш, че сме предопределени един за друг. Ако само ме пуснеш…
	— Махайте се!
	— Добре, но ще се върна. Имаме да обсъждаме страшно много неща.
	И той си тръгна.
	С разтуптяно сърце, Грейс затвори входната врата и я заключи.
	— Ще те убия, Луан! — каза си тя и се отправи към кухнята.
	Докато минаваше през дневната, вниманието й беше привлечено от някакъв силует на прозореца.
	Родни.
	Напълно ужасена, Грейс се обади в полицията.
	Те дойдоха чак след половин час. Родни остана отвън през цялото време, като се местеше от прозорец на прозорец, за да я следи през процепите на спуснатите щори. Едва когато видя полицейската кола да спира пред къщата, той притича през задния двор и изчезна.
	Грейс си пое дълбоко дъх, опитвайки да се успокои, и пусна полицаите в къщата. Те останаха само колкото да й обяснят, че не могат да направят нищо, за да го накарат да стои настрана от нея и я посъветваха да си извади ограничителна заповед срещу него. Но тъй като бе обещала да го лекува, докато Луан се върне, това не й вършеше работа.
	— Наистина съжалявам — каза единият от полицаите, докато ги изпращаше до вратата. — Но тъй като не е нарушил никакъв закон, не можем да го задържим. Можете да повдигнете обвинение за нахлуване в чужда собственост, но ако няма предишни провинения, не могат да му сторят почти нищо. — Младият полицай я изгледа съчувствено. — Знам, че това не ви успокоява кой знае колко. Можем да наминаваме насам малко по-често, докато патрулираме, но през лятото обикновено сме доста натоварени. Лично аз бих ви посъветвал да отседнете у някой приятел за известно време.
	— Благодаря ви — каза Грейс.
	В мига, в който те си тръгнаха, тя обиколи цялата къща, за да се увери, че всички врати и прозорци са здраво затворени. Въпреки това продължи да се оглежда неспокойно, сякаш се боеше той да не се промъкне през някоя цепнатина в стените като хлебарка.
	Само ако знаеше дали наистина е опасен. В досието му от болницата пишеше за отклонения в поведението, изразяващи се в това, че редовно опитвал да се натрапи в живота на различни жени, ала досега никого не бе наранил физически. Просто здравата успявал да наплаши жертвите си със своята настойчивост, което бе и причината да го изпратят в психиатрична клиника.
	Психологът в нея я убеждаваше, че Родни не представлява истинска заплаха, ала жената в нея се боеше. Последното, което искаше, бе да се превърне в криминална статистика. Не, не биваше да стои тук и да чака, докато той се върне и я открие сама. Грейс се втурна на горния етаж и започна да си събира багажа.
	Селена наблюдаваше как Джулиън крачи напред-назад пред масичката й, докато тя гледаше на един турист. Човече, можеше да го гледа цял ден. Имаше толкова страхотна походка, че й идваше да изтича у дома при Бил и да го накара да изпробват някои наистина интересни неща.
	Час по час към Джулиън се приближаваха разни жени и всеки път той ги отпращаше. Забавно бе да се наблюдава как жените се фръцкат около него, а той сякаш изобщо не ги забелязва. Селена не бе и подозирала, че съществуват подобни мъже.
	От друга страна, дори на нея можеше да й дотегне от шоколад, ако изядеше твърде много. А ако се съдеше по начина, по който жените реагираха при вида на Джулиън, той сигурно отдавна се бе преситил от тях. Но най-лошото бе, че в момента изглеждаше адски разтревожен.
	Селена се чувстваше ужасно заради онова, което бе причинила и на двамата. Идеята й се бе сторила направо превъзходна, ала сега съжаляваше, че не бе обмислила нещата малко по-добре. Но откъде можеше да знае за миналото на Джулиън? Само ако името му й се бе сторило познато. Но нейната специалност беше Гърция от Бронзовата епоха, което дори по времето на Джулиън бе древна история.
	Най-много се срамуваше от това, че изобщо не бе помислила за мъжа в книгата като за човешко същество. Сякаш той беше като един от онези духове, затворени в бутилка — без минало и без чувства. Човече, когато оплескаше нещо, винаги го правеше със замах!
	Поклащайки глава, тя видя как Джулиън отклонява предложението на една привлекателна червенокоса мадама. Ама той наистина бе същински магнит за естроген!
	Селена приключи с клиента си и след като изчака няколко минути, Джулиън се доближи до масичката й.
	— Заведи ме при Грейс.
	Това не беше молба. Всъщност, Селена бе сигурна, че тонът му бе абсолютно същият, с който бе заповядвал на войниците си да заемат позиции.
	— Тя каза…
	— Не ме интересува какво каза тя. Трябва да я видя.
	Селена уви тестето карти в черния копринен шал. Какво пък! Сякаш имаше нужда от най-добра приятелка.
	— Щом ти е омръзнал животът.
	— И още как — промърмори Джулиън толкова тихо, че Селена не бе сигурна дали го е чула правилно.
	Той й помогна да затвори щанда и да откара количката до навеса, който бе наела, за да я прибира. Много скоро вече пътуваха към дома на Грейс.
	Когато паркираха пред къщата й, Грейс тъкмо прибираше багажа си в колата.
	— Здрасти, Грейси — обади се Селена. — Къде отиваш?
	Грейс хвърли гневен поглед към Джулиън.
	— Заминавам за няколко дни.
	— Къде? — попита Селена, ала Грейс не отговори.
	Джулиън слезе от колата и се запъти право към нея. Щеше да оправи нещата, независимо какво щеше да му струва това. Грейс метна един обемист сак в багажника и понечи да се отдалечи, ала Джулиън я сграбчи за ръката.
	— Не отговори на въпроса й.
	Грейс се отскубна.
	— И какво ще направиш, ако не отговоря — ще ми дръпнеш един бой? — присви очи тя. — Жлъчният й тон го накара да потръпне. — А после се чудиш защо искам да си тръгна!
	И тогава той ги видя — сълзите, които блестяха в очите й, и които тя отчаяно се мъчеше да преглътне. Заболя го.
	— Съжалявам, Грейс — прошепна той и я помилва по бузата — Не исках да те нараня.
	Грейс видя разкаянието и копнежа, които се редуваха върху лицето му. Допирът му бе така топъл и ласкав. За миг почти бе готова да повярва, че Джулиън държи на нея.
	— Аз също съжалявам — прошепна тя. — Знам, че вината не е твоя.
	Джулиън се изсмя горчиво.
	— Всъщност аз съм виновен за всичко в тази гадна история.
	— Хей? Нещата между вас наред ли са вече? — обади се Селена.
	Джулиън впи в Грейс поглед, чиято настойчивост я накара да потрепери.
	— Искаш ли да си отида? — попита той.
	Не, не искаше. И точно в това беше проблемът. Изобщо не искаше той да си тръгва. Никога вече. Грейс взе ръцете му в своите и ги свали от лицето си.
	— Всичко е наред, Селена.
	— В такъв случай аз ще си вървя. Чао.
	Грейс почти не я чу — Джулиън приковаваше цялото й внимание.
	— Е, накъде бе тръгнала? — попита той.
	За първи път, откакто полицаите си бяха отишли, Грейс усети, че може да си поеме дъх. С появата на Джулиън целият й страх се бе изпарил като мъгла под лъчите на слънцето. Чувстваше се в пълна безопасност.
	— Помниш ли Родни Кармайкъл, за когото ти разказах? — попита тя.
	Джулиън кимна.
	— Малко по-рано беше тук. Той… той ме безпокои.
	Ледената ярост, изписала се по лицето му, я изуми.
	— Къде е сега?
	— Не знам. Изчезна, когато дойде полицията. Ето защо смятах да се махна. Канех се да отседна в някой хотел.
	— Още ли искаш да си тръгнеш?
	Грейс поклати глава. С Джулиън до себе си не се боеше от нищо.
	— Ще взема сака ти.
	И той го извади от колата и затвори багажника, а после двамата с Грейс влязоха в къщата.
	Прекараха остатъка от деня в тихо усамотение. Вечерта ги завари на пода пред дивана, облегнати върху купчина възглавници.
	Грейс лежеше с глава на корема му и четеше на глас „Литър Пан“, като се опитваше да не обръща твърде много внимание на прекрасното му ухание. И прекрасното усещане на тялото му под нея. Трябваше да впрегне цялата си воля, за да не се обърне и най-подробно да проучи с устни стегнатите му гърди.
	Загледан в нея, Джулиън бавно прокара пръсти през косата й. Как само я изгаряше допирът му! Как я изпълваше с желание да разкъса дрехите му и да вкуси всеки сантиметър от тялото му.
	— Край — прочете тя и затвори книгата.
	Пламенният му поглед я остави без дъх. Тя се протегна, притискайки се едва забележимо до него.
	— Искаш ли да ти почета нещо друго?
	— Да, моля те. Гласът ти ми действа толкова успокояващо.
	Грейс го изгледа продължително и се усмихна. Дори не помнеше кога за последен път нечий комплимент й бе въздействал така силно.
	— Повечето ми книги са в спалнята — каза тя и се изправи. — Ела, нека ти покажа моята съкровищница и да видим какво ще си харесаме.
	Джулиън я последва на горния етаж и когато влязоха в стаята й, Грейс не пропусна да забележи пламенния, изпълнен с копнеж поглед, който той отправи първо към леглото й, а после към нея.
	Тя обаче реши да не му обърне внимание и отвори вратата на просторния си дрешник. След това запали лампата и с обич прокара ръка по лавиците, които баща й собственоръчно бе изработил преди толкова много години.
	Колко бе смешен, докато сглобяваше етажерките с помощта на най-добрия си приятел. И двамата бяха учени, така че здравата бяха оплескали всичко и още преди да довършат работата си, успяха да посинят два от ноктите на баща й. Майка й се шегуваше с баща й и го наричаше своя майстор Несръчко, ала той не се сърдеше, а изражението, с което подреди книгите й върху етажерките, когато най-сетне ги довърши, бе нещо, което Грейс никога нямаше да забрави.
	Как само обожаваше стаята си. Именно тук най-силно чувстваше обичта на родителите си. Тук идваше винаги, когато искаше да избяга от болката или проблемите, които я измъчваха.
	Всяка книга в дрешника бе специален спомен и до една значеха много за нея. Върху една лавица вляво стоеше „Шана“ — книгата, която я бе накарала да се пристрасти към любовните романи. „Вълчето“, което я бе въвело в света на научната фантастика. А ето я и най-първата й мистерия от Шарън Малкълм.
	Старите романи на родителите й също бяха тук, заедно с три екземпляра от учебниците, които баща й бе написал преди тя да се роди. Това бе нейното светилище и освен родителите й, Джулиън бе единственият, прекрачвал някога прага му.
	— Явно доста отдавна събираш книги — отбеляза той при вида на пълните рафтове.
	Грейс кимна.
	— Те бяха най-добрите ми приятели, докато растях. Мисля, че любовта към четенето е най-големият подарък, който съм получила от родителите си.
	Тя вдигна „Питър Пан“.
	— Била е на баща ми, когато е бил малък. Това е най-скъпото, което притежавам.
	Тя върна книгата на мястото й и извади „Черния красавец“.
	— Майка ми често ми я четеше на глас — каза тя и продължи нататък, точно като някой екскурзовод. — „Аутсайдерите“ — прошепна тя благоговейно. — Това беше любимата ми книга в гимназията. О, ето я и „Може ли да съдите родителите си за родителска небрежност?“.
	Джулиън се разсмя.
	— Виждам, че наистина означават много за теб. Цялата грееш.
	Нещо в погледа му й подсказа, че си представя и друг начин, по който би могъл да я накара да грейне. Преглъщайки при тази мисъл, Грейс се обърна и се зарови в етажерката вдясно, където държеше класическите си произведения, докато Джулиън продължи да разглежда книгите вляво.
	— Какво ще кажеш за тази? — попита той, изваждайки един от историческите й любовни романи.
	Грейс се засмя нервно при вида на полуголата двойка, вплетена в страстна прегръдка на корицата.
	— Ъъъ, не, не мисля, че е добра идея.
	Джулиън погледна към корицата и едната му вежда подскочи.
	— Добре де — каза Грейс и взе книгата от ръката му. — Разкри срамната ми тайна. Пристрастена съм към историческите любовни романи. Само че последното, от което се нуждаеш сега, е да ти чета на глас някоя страстна любовна сцена.
	Погледът му се спря върху устните й.
	— Лично аз предпочитам да изиграем някоя страстна сцена — прошепна той и застана пред нея.
	Грейс потрепери. С етажерката зад гърба си, нямаше накъде да отстъпва. Джулиън се притисна в нея, подпирайки се с една ръка на библиотеката над главата й, а после доближи устни до нейните.
	Грейс затвори очи. Присъствието му изпълваше всичките й сетива и я обгръщаше по един адски смущаващ начин. Като никога досега я докосна единствено с устни, ала това нямаше значение — и този път Грейс почувства как светът се завърта около нея. Как е могла Пенелопа да предпочете друг мъж пред него? Възможно ли бе, която и да е жена с всичкия си, да не го иска? Та той бе направо божествен!
	Целувката на Джулиън стана по-настойчива, езикът му сякаш искаше да проучи всяко кътче от устата й. Грейс усети как пулсът й се учести, когато той я притисна до етажерката, усети и как стоманените му мускули се напрегнаха. Никога досега нечие присъствие не бе изпълвало сетивата й по този начин. Цялата настръхваше от него, завладяваха я усещания, каквито до този миг дори не предполагаше, че съществуват.
	Джулиън се отдръпна и опря буза о нейната. Дъхът му раздвижи косата й, по гърба й пробягаха тръпки.
	— Толкова искам да бъда в теб, Грейс — прошепна той. — Искам да почувствам краката ти, обвити около мен, а гърдите ти — притиснати в моите. Копнея да чуя как стенеш от наслада, докато те любя бавно и нежно. Жадувам уханието ти да се просмуче в мен, а дъхът ти да опари кожата ми. — Цялото му тяло се напрегна и той се отдръпна от нея. — Ала отдавна съм свикнал да искам неща, които не мога да имам — прошепна той.
	Грейс се пресегна и го докосна по рамото. Той взе дланта й в своята, бавно я повдигна към лицето си и нежно я целуна. Копнежът, изписан върху красивото му лице, накара сърцето на Грейс да се свие от болка.
	— Избери някоя книга и обещавам, че ще се държа прилично.
	Грейс преглътна мъчително, когато той излезе от стаята. И тогава погледът й попадна върху „Илиада“. По лицето й плъзна усмивка. Това щеше да му хареса, сигурна бе тя.
	Грейс взе томчето и се върна на долния етаж. Джулиън седеше на пода пред дивана.
	— Познай какво открих! — каза тя развълнувано.
	— Нямам представа.
	Грейс вдигна книгата и се усмихна широко.
	— „Илиада“!
	Настроението му начаса се оправи и усмивката, с която я дари, разкри прекрасните му трапчинки.
	— Запей, о, Музо!
	— Много добре — каза тя и се настани до него. — А този път ще ти хареса още повече, защото имам и английския превод, и гръцкия оригинал.
	И тя му подаде книгата. Джулиън изглеждаше така, сякаш бе получил несметно богатство. Отвори книгата и очите му начаса зашариха по страниците, докато ръката му благоговейно се плъзна по древногръцкия текст. Не можеше да повярва, че след всичките тези години отново вижда родния си език. Толкова отдавна не го бе срещал никъде другаде, освен върху ръката си.
	Открай време обичаше „Илиада“ и „Одисея“. Като момче прекарваше часове наред, скрит някъде, и четеше свитък след свитък, или пък отиваше на градския площад, за да слуша странстващите певци.
	Разбираше какво изпитва Грейс към книгите си, защото като малък той бе съвсем същият. Винаги, когато му се отдадеше възможност, бягаше в света на фантазията, където героите неизменно побеждаваха. Където демоните и злодеите биваха разгромени. Където родителите обичаха своите деца. В онези истории нямаше глад, нито болка. Там имаше свобода и надежда. Именно чрез тях той бе научил какво е състрадание и човещина. Доблест и почтеност.
	Грейс коленичи до него.
	— Твоят дом ти липсва, нали?
	Джулиън извърна очи. Единственото, което му липсваше, бяха децата му. За разлика от Кириан, той никога не бе обичал битките. Зловонието на смърт и кръв, стоновете на умиращите. Биеше се само защото това се очакваше от него. И защото, както казваше Платон, всеки по природа е пригоден за някакво дело. А той бе роден да предвожда другите, не да следва когото и да било.
	Не, наистина не му липсваше, но…
	— Не познавам нищо друго.
	Грейс го докосна по рамото, ала онова, което го съкруши, бе загрижеността в светлосивите й очи.
	— Искаше ли синът ти също да стане войник?
	Джулиън поклати глава.
	— Никога не съм искал да бъде посечен в разцвета на младостта си, както толкова много от воините — каза той с внезапно одрезгавял глас. — Каква ирония, а? Дори не му позволих да задържи меча играчка, който Кириан му подари за един рожден ден, не му давах да пипа и моите оръжия, когато си бях вкъщи.
	Грейс обви ръка около шията му и го привлече към себе си. Допирът й бе неописуемо успокояващ. Така топъл. И го изпълваше с такава болезнена самота.
	— Как се казваше?
	Джулиън преглътна мъчително. Не беше изричал имената на децата си от деня, в който те умряха. Не беше се осмелявал, ала наистина искаше да го сподели с нея.
	— Автолик. А дъщеря ми се казваше Калиста.
	В усмивката й се долавяше печал, сякаш и тя споделяше болката му от загубата им.
	— Имали са красиви имена.
	— Самите те бяха красиви деца.
	— Изобщо не се съмнявам, ако поне малко са приличали на теб. Това бе най-милото нещо, което му бяха казвали някога.
	Джулиън зарови пръсти в косата й и остави копринените кичури да изпълнят шепата му. Затвори очи и му се прииска да можеше завинаги да остане така. Внезапно го връхлетя смазващ страх да не я изгуби. Никога не му бе ставало приятно при спомена за ада, който го очакваше между страниците на книгата, ала мисълта, че никога вече няма да я види, че никога вече няма да усети сладкото ухание на кожата й, че никога вече няма да почувства топлината на бузата й под ръката си…
	Това бе повече, отколкото беше в състояние да понесе. Всемогъщи богове, а той наричаше изтърпяното досега проклятие!
	Грейс се отдръпна, целуна го лекичко по устните и взе книгата. Джулиън преглътна. Тя искаше да го спаси и за първи път от векове насам, той също искаше да бъде спасен.
	Плъзна се малко по-надолу, така че Грейс да може да се облегне на него както преди. Харесваше му, когато тя бе там. Приятно му бе да усеща косата й, разпиляна по ръцете и гърдите му. Останаха на пода до малките часове на нощта, Джулиън — заслушан как тя му чете за Одисей и Ахил.
	Виждаше, че тя започва да се уморява, ала въпреки това продължаваше да му чете. Часовникът удари три. Грейс се прозя и отгърна следващата страница. Опитваше се да държи очите си отворени, като примигваше често-често, ала накрая умората я надви и тя заспа.
	Усмихнат, Джулиън внимателно издърпа томчето от ръцете й и го постави настрани, а после положи длан върху бузата й и се загледа в нея. Не му се спеше. Не искаше да се лиши дори от една секунда, в която можеше да е с нея. Да я гледа. Да я докосва. Да я поглъща с всичките си сетива. И завинаги да я съхрани в себе си. Никога досега не бе прекарвал нощта по този начин — легнал удобно до жена, без тя алчно да опипва тялото му и да настоява той да я докосва и да бъде в нея.
	В неговия свят мъжете и жените не прекарваха много време заедно. Когато си беше вкъщи, Пенелопа рядко разговаряше с него. Всъщност тя никога не бе проявила почти никакъв интерес към него. В нощите, когато той пожелаеше присъствието й, тя не го отблъскваше, ала също така не търсеше допира му сама. Винаги бе успявал да изтръгне пламенен отговор от тялото й, ала не и от сърцето й.
	Джулиън прокара пръсти през самуреночерната коса на Грейс, наслаждавайки се на начина, по който тя обгърна ръката му. Погледът му падна върху пръстена, който проблясваше матово. Стори му се, че го вижда облян в кръв. Че усеща как металът се впива в плътта му, когато вдигнеше меча си по време на битка. Някога пръстенът означаваше всичко за него, а и определено не го бе получил даром. Заплатил бе за него с потта на челото си и раните по тялото си. Платил бе висока цена за него, ала си струваше.
	Така за известно време се бе радвал ако не на любов, то на уважение. В живота му на смъртен пръстенът бе всичко за него.
	Въздъхвайки, Джулиън облегна глава на дивана и затвори очи. Когато най-сетне заспа, не видя лица от своето минало. Онова, което му се присъни, бяха две светлосиви очи, които се смееха заедно с него, и кичури черна коса, разпилени по гърдите му, докато един топъл, мек глас му четеше думи, които бяха едновременно познати и някак чужди.
	Грейс се събуди и бавно се протегна. Отвори очи и с изненада установи, че главата й почива върху стомаха на Джулиън. Дясната му ръка бе заровена в косата й и по дълбокото му, равномерно дишане разбра, че той още спи. Вдигна поглед. Отпуснат в съня си, той имаше толкова момчешки вид.
	Внезапно Грейс си даде сметка, че този път кошмарът му не се бе завърнал. Джулиън беше спал непробудно през цялата нощ. Усмихвайки се, тя се изправи предпазливо, като се опитваше да не го събуди. Безуспешно. В мига, в който се отдръпна от него, той отвори очи и страстният му поглед я възпламени.
	— Грейс — прошепна той.
	— Не исках да те събудя.
	— Няма нищо.
	Грейс посочи към стълбите.
	— Тъкмо се канех да си взема един душ. Трябва ли да заключвам вратата?
	Джулиън плъзна изпепеляващ поглед по тялото й.
	— Не, мисля, че ще успея да се държа прилично.
	— Защо ли ми се струва, че и преди съм го чувала — усмихна се Грейс.
	Джулиън не отговори.
	Грейс се качи на горния етаж и се изкъпа набързо. Когато свърши и се върна в спалнята, завари Джулиън да прелиства „Илиада“, изтегнат върху леглото й.
	Той очевидно доста се изненада, когато вдигна очи и я видя в стаята само по хавлия. Устните му начаса се извиха в порочна усмивка, разкривайки трапчинките му и разпалвайки пожар в тялото на Грейс.
	— Само ще си взема дрехите и…
	— Не! — прекъсна я той заповеднически.
	— Не? — повтори Грейс.
	Лицето на Джулиън омекна.
	— Предпочитам да се облечеш тук.
	— Джулиън…
	— Моля те.
	Грейс се размърда неспокойно. Никога досега не бе правила нещо такова.
	— Мно-о-ого ти се моля — помоли той с едва загатната усмивка.
	Коя жена би могла да откаже на подобен поглед?
	Грейс го изгледа подозрително.
	— Да не си посмял да се смееш — каза тя и колебливо разтвори хавлията си.
	Джулиън плъзна жаден поглед към гърдите й.
	— Можеш да бъдеш сигурна, че в този момент изобщо не ми е до смях.
	Той стана от леглото и с плавните движения на хищник отвори чекмеджето, където Грейс държеше бельото си. Странна тръпка пробяга по тялото й, докато гледаше как той тършува из бельото й, преди най-сетне да открие черните копринени бикини, които Селена й бе подарила на шега.
	Джулиън ги извади и коленичи на пода пред нея, така че тя да може да ги обуе.
	Ръцете му нежно плъзнаха коприната нагоре, последвани от устните му и Грейс потрепери. Сякаш за да направи насладата по-голяма, отколкото сетивата й можеха да понесат, той прокара пръсти по кожата й и преди да се отдръпне, леко я помилва между краката. След това извади черния сутиен, който вървеше с бикините.
	Като кукла на конци, лишена от собствена воля, Грейс му позволи да й го сложи. Ръцете му докоснаха зърната й, докато той се оправяше с предната закопчалка, а после се плъзнаха между сатена и кожата й и я дариха с толкова гореща милувка, че Грейс потръпна.
	Джулиън се приведе над нея и улови устните й със своите. Дори сега усещаше огъня, който бушуваше в тялото му и го подтикваше да я обладае, да облекчи болката, която раздираше слабините му, пък било то и само за няколко мига.
	Грейс простена, когато целувката му стана по-настойчива. Останала без воля, тя почувства как Джулиън я вдигна на ръце, отнесе я до леглото и я положи върху него. Инстинктивно Грейс обви крака около кръста му и простена, когато усети стоманените мускули на корема му да се притискат в нея.
	Джулиън прокара ръце по гърба й. Образът на голото й мокро тяло се бе отпечатал в съзнанието му и той почти бе стигнал там, откъдето нямаше да има връщане, когато ярък лъч озари стаята.
	С насълзени от светлината очи, Джулиън се отдръпна от Грейс.
	— Ти ли беше? — задъхано попита тя и го изгледа с обожание.
	Джулиън развеселено поклати глава.
	— Ще ми се да можех да си припиша заслугата, но съм почти сигурен, че източникът беше друг.
	Огледа се наоколо и примига изумено, когато видя какво лежи върху леглото. Не можеше да бъде…
	— Какво е това? — попита Грейс, проследявайки погледа му.
	— Щитът ми — каза Джулиън, без да може да повярва на очите си.
	От векове не го бе виждал. Напълно поразен, той се взираше в лъскавия щит, който проблясваше върху леглото. Познаваше всяка вдлъбнатина и всяка драскотина по него, прекрасно помнеше и ударите, оставили всяка от тях. Боейки се, че сънува, той протегна ръка и докосна бронзовия релеф на Атина и нейната сова.
	— А това трябва да е мечът ти, нали?
	Джулиън сграбчи ръката на Грейс, преди да го е докоснала.
	— Това е мечът на Кронос*. Никога не го пипай. Ако някой, в чиито вени не тече кръвта на Кронос, се допре до него, мечът завинаги ще изгори кожата му.
	[* Кронос — един от титаните в древногръцката митология; баща на Зевс, който го сваля от престола и заема мястото му, а него заключва в Тартар. — Б.пр.]
	— Наистина ли? — Грейс побърза да стане и да се дръпне по-надалеч от меча.
	— Наистина.
	Тя погледна към леглото и сбърчи чело.
	— Защо са тук?
	— Не знам.
	— Кой ги е изпратил?
	— Не знам.
	— Е, това не ни помага особено.
	Джулиън сякаш не чу саркастичната й забележка. Той се взираше в щита и прокарваше ръка по него, досущ както любящ баща, който бе открил отдавна изгубеното си дете. Сетне взе меча и го пъхна под леглото.
	— Не забравяй, че е там — строго каза той. — Внимавай да не го докоснеш.
	След това се изправи и отново се загледа в щита, сбърчил вежди.
	— Трябва да е била майка ми. Само тя или някой от синовете й биха могли да го сторят.
	— Защо й е да го прави?
	Джулиън присви очи, припомняйки си какво говореше легендата за меча.
	— Сигурен съм, че ми го е пратила, в случай че се изправя срещу Приап. Наричат го още Меч на правдата. Той няма да убие Приап, а вместо това ще го затвори в книгата на мое място.
	— Сериозно ли говориш?
	Джулиън кимна.
	— Мога ли да докосна щита?
	— Разбира се.
	Грейс прокара ръка по инкрустирания със златно и черно образ на Атина и нейната сова.
	— Красив е — каза тя благоговейно.
	— Кириан поръча да го изработят за мен, когато станах пълноправен пълководец.
	Грейс докосна думите, гравирани под Атина.
	— Какво пише?
	— „По-добре смърт, отколкото безчестие“ — с мъка отвърна Джулиън, тъй като думите засядаха в гърлото му.
	Той се усмихна печално, припомняйки си Кириан, неизменно стоящ до него в битките.
	— Върху неговия щит пък пишеше „Плячката е за победителя“. Преди всяко сражение той ме поглеждаше и казваше: „Ти можеш да задържиш честта, аделфос, а плячката остави на мен.“
	Странната нотка, прокраднала се в гласа му, не убягна от вниманието на Грейс. Опитвайки се да си представи как ли бе изглеждал Джулиън с меч в ръка, тя го дръпна към себе си.
	— Кириан? Онзи, когото разпънали на кръст?
	— Да.
	— Доста си го харесвал, нали?
	Тъжна усмивка пробяга по лицето на Джулиън.
	— Трябваше ми време, докато свикна с него. Когато бях на двайсет и три, чичо му го изпрати под мое командване, като ме предупреди най-недвусмислено какво ме очаква, ако допусна Негово височество да пострада.
	— Бил е принц?
	Джулиън кимна.
	— Не знаеше що е страх. Едва двайсетгодишен, той се хвърляше в бой съвсем необмислено, предизвиквайки всеки, който се изпречи на пътя му. Непрекъснато трябваше да го измъквам от какви ли не премеждия. Ала той бе човек, когото просто не можеш да мразиш. Въпреки че бе луда глава, имаше страхотно чувство за хумор и освен това беше безпределно верен. — Джулиън прокара ръка по щита си. — Ще ми се да бях там, за да го спася от римляните.
	Грейс го докосна съчувствено по рамото.
	— Сигурна съм, че двамата заедно бихте могли да се измъкнете и от най-опасното положение.
	Думите й накараха очите му да грейнат.
	— Застанехме ли начело на своите армии, бяхме непобедими — той я погледна и едно мускулче на лицето му потрепна. — Беше въпрос на време да покорим Рим.
	— Защо толкова сте държали да го направите?
	— Зарекох се да унищожа Рим, след като римляните превзеха Примария. Двамата с Кириан бяхме повикани на помощ, ала докато стигнем, вече беше твърде късно. Римляните най-хладнокръвно бяха избили всички жени и деца в града. Никога не бях виждал подобно клане. — Очите на Джулиън потъмняха. — Докато се опитвахме да погребем мъртвите, римляните ни нападнаха от засада.
	Грейс се вледени.
	— Какво стана?
	— Вече бях успял да обърна хората на Ливий в бягство и тъкмо се канех да го посека, когато Приап се намеси. Изпрати гръм по коня ми и аз бях хвърлен на римляните. Сигурен бях, че с мен е свършено и тогава Кириан изникна сякаш от нищото. Той отблъсна Ливий достатъчно задълго, за да мога да се окопитя. Ливий нареди на хората си да се оттеглят и изчезна, преди да успеем да го довършим.
	Грейс осъзна, че Джулиън бе застанал точно зад нея. Тялото му беше толкова близо, че можеше да усети топлината му. Той сложи ръце от двете й страни, подпирайки се на матрака, преди да притисне гърди в гърба й.
	Грейс стисна зъби, поразена от яростта на връхлетялото я желание. Не бе я прегърнал, ала въпреки това въздействието върху сетивата й беше неописуемо силно. Той наведе глава и зарови лице в шията й.
	Езикът му се плъзна по кожата й, възпламенявайки всеки хормон в тялото й. Гърбът й се изви, гърдите й се напрегнаха. Ако не го спреше…
	— Джулиън — промълви тя задъхано, ала предупредителната нотка, която искаше да вложи в гласа си, изобщо не се долавяше.
	— Знам — прошепна той. — Отивам да си взема един студен душ. Докато Джулиън излизаше от стаята, Грейс съвсем ясно го чу да добавя, ръмжейки:
	— Сам.


	След като закусиха, Грейс реши да го научи да шофира.
	— Това е нелепо — възнегодува той, когато паркираха на училищния паркинг.
	— О, хайде де — подразни го Грейс, — не си ли любопитен?
	— Не.
	— Не?
	Джулиън въздъхна.
	— Добре де, мъничко.
	— Само си помисли как ще разказваш на хората си в Македония за големия стоманен звяр, който си карал… из един паркинг.
	Джулиън я погледна озадачено.
	— Означава ли това, че нямаш нищо против да си тръгна?
	„Не!“, искаше й се да изкрещи. Ала вместо това само въздъхна. Дълбоко в себе си знаеше, че не може да очаква от него да се откаже от всичко, което бе представлявал някога, само за да остане с нея. Джулиън Македонски беше герой. Легенда. И никога нямаше да се превърне в благовъзпитан мъж от двайсет и първи век.
	— Наясно съм, че не мога да те задържа. Та ти не си някое изгубено кученце, което съм намерила на улицата.
	От думите й Джулиън се почувства още по-зле. Те бяха съвсем в неин стил и именно затова щеше да му е така трудно да я напусне. Тя бе единствената, която гледаше на него като на човешко същество, а ето че бе принуден да се откаже от нея!
	Нямаше представа защо Грейс толкова държи да го научи да шофира, но явно й доставяше искрено удоволствие да споделя своя свят с него. А по някаква причина, за която Джулиън не смееше да се замисля, на него му харесваше да я прави щастлива.
	— Добре тогава, покажи ми как да укротя този звяр.
	Грейс паркира и те си размениха местата. Джулиън се настани зад волана и Грейс потръпна, когато го видя, с неговите над метър и деветдесет, приклещен в място, пригодено така, че да е удобно на жена, която бе едва метър и петдесет и девет.
	— Забравих да дръпна седалката назад. Извинявай.
	— Не мога нито да помръдна, нито да дишам, но няма проблем.
	Грейс се засмя.
	— Под седалката има лост. Издърпай го и я бутни назад.
	Джулиън опита, ала беше притиснат толкова натясно, че не можа да го стигне.
	— Дай на мен — каза Грейс. — Ето го.
	Джулиън отметна глава назад, когато Грейс се наведе през бедрото му, притиснала гърди в крака му, докато ръката й посегна между коленете му. Тялото му начаса пламна и се втвърди, заемайки бойна готовност. Когато Грейс опря буза о слабините му, борейки се с ръчката, на Джулиън му се стори, че ще умре.
	— Знаеш ли, заела си страхотно удобна позиция за…
	— Джулиън! — скара му се тя. После се отдръпна и лицето й пламна при вида на издутината в дънките му. — Съжалявам.
	— Аз също — промълви той задъхано.
	За съжаление тя все още не бе отместила седалката назад, така че Джулиън трябваше да изтърпи същото още веднъж. Стиснал зъби, той вдигна ръка и с всички сили стисна облегалката над главата си. Трябваше да повика на помощ цялата си воля, за да устои на изпепеляващата сласт, която го изгаряше отвътре.
	— Добре ли си? — попита Грейс, когато най-сетне се оправи със седалката и се върна на мястото си.
	— О, да — саркастично отвърна Джулиън. — Съвсем добре, като се има предвид, че съм минавал през пламъци, от които болеше по-малко, отколкото от онова, което се случва в слабините ми в момента.
	— Казах, че съжалявам.
	Вместо отговор, той само я погледна. Грейс нежно го потупа по ръката.
	— Е, можеш ли да стигнеш педалите?
	— Бих искал да стигна твоите педали.
	— Джулиън! — отново му се скара Грейс. Ама че бе развратен! — Ще се съсредоточиш ли или не?
	— Добре де! Ето, съсредоточавам се.
	— Нямам предвид върху гърдите ми.
	Жадният му поглед се спусна към скута й.
	— Нито пък там.
	За нейно голямо учудване, той издаде долната си устна напред, досущ като нацупено дете. Това бе толкова нетипично за него, че Грейс се разсмя с глас.
	— Добре. Най-левият педал е за съединителя, това в средата е спирачката, а десният е за газта. Нали помниш какво ти обясних за тях?
	— Да.
	— Добре. Първото, което трябва да направиш, е да натиснеш съединителя и да изключиш от скорост — при тези думи тя сложи ръката му върху скоростния лост и му показа как да го движи.
	— Знаеш ли, бих предпочел да не си играеш с това пред мен, Грейс. Жестоко е.
	— Джулиън! Стига вече! Просто се опитвам да ти покажа как да се оправяш със скоростния лост.
	Джулиън изсумтя.
	— Ще ми се да оправяше и моя скоростен лост по същия начин.
	Грейс изръмжа насреща му.
	С дяволитото пламъче в очите си Джулиън изобщо не изглеждаше засрамен. След това се опита да включи на заден ход, ала избърза да махне крака си от съединителя и колата изгасна.
	— Не би трябвало да стане така, нали? — попита той.
	— Освен ако не искаш да предизвикаш катастрофа — не би трябвало.
	Той въздъхна и направи втори опит. Един час по-късно, през който Джулиън така и не бе успял да обиколи паркинга, без колата да изгасне или да се бутне в бордюра, Грейс най-сетне се призна за победена.
	— Добре че като пълководец те е бивало повече, отколкото като шофьор.
	— Ха-ха — отвърна той саркастично, ала искриците в очите му издаваха, че не се е обидил. — Единственото, което мога да кажа в своя защита, е, че първата ми кола беше бойна колесница.
	Грейс се усмихна.
	— Е, по тези улици не водим война.
	По лицето на Джулиън се изписа скептично изражение.
	— Не съм толкова сигурен. Не забравяй, че съм гледал новините ви. — И като угаси двигателя, добави: — Мисля, че за известно време ще те оставя ти да шофираш.
	— Така май ще е най-разумно. Точно сега не мога да си позволя нова кола.
	Двамата слязоха, за да си разменят местата, ала докато се разминаваха покрай багажника, Джулиън я сграбчи и така я целуна, че на Грейс й се зави свят. Той улови ръцете й в своите и ги притисна към тесните си бедра, докато нежно хапеше устните й.
	Мили Боже, колко лесно една жена можеше да свикне с това. Ама наистина! Най-сетне Джулиън се отдръпна от нея.
	— Искаш ли да си отидем вкъщи и да опитам и други части от теб?
	О, да, искаше и още как, ала точно затова не смееше. Всъщност, толкова бе възпламенена само от една-единствена целувка, че не бе в състояние да говори.
	Замаяното й, жадно изражение накара Джулиън да се усмихне. Взираше се в устните му така, сякаш все още усещаше вкуса им и в този миг той я желаеше по-силно от каквото и да било в живота си. А най-много от всичко копнееше да свали ластика от косата й и да я остави да се разпилее по гърдите му.
	Как му се искаше да са си вкъщи, където можеше да смъкне дрехите й и да се опие от сладостните й стонове на наслада, докато той…
	— Колата — каза Грейс, примигвайки, сякаш се пробуждаше от някакъв сън. — Канехме се да се качим в колата.
	Джулиън нежно я целуна по бузата.
	След като и двамата се настаниха на местата си и затегнаха предпазните колани, Грейс му хвърли кос поглед.
	— Знаеш ли, мисля, че в Ню Орлиънс има две неща, които все още не си опитал.
	— Номер едно — все още не съм те…
	— Ще престанеш ли!
	Джулиън се прокашля.
	— Добре, какъв е твоят списък.
	— „Бърбън Стрийт“* и съвременна музика. За едно от тях мога да се погрижа още сега — заяви Грейс и пусна радиото.
	[* „Бърбън Стрийт“ — легендарна улица във Френския квартал на Ню Орлиънс. — Б.пр.]
	Засмя се, когато от него се разнесе „Hot-Blooded“* на „Форинър“. Колко подходящо, като се имаше предвид нейният спътник.
	[* „Hot-Blooded“ — буен, с гореща кръв. — Б.пр.]
	Джулиън се заслуша, ала не изглеждаше особено впечатлен. Грейс смени станцията и той сбърчи чело.
	— Какво направи?
	— Превключих на друга станция. Просто трябва да натискаш ето тези копчета.
	Джулиън се занимава с това в продължение на няколко минути, докато не попадна на станция, по която вървеше „Love Hurts“* на „Назарет“.
	[* „Love Hurts“ — любовта боли, любовта наранява. — Б.пр.]
	— Музиката ви е интересна.
	— Липсва ли ти музиката от твоето време?
	— Тъй като съм слушал предимно барабани и бойни тръби, които ни водеха в битка — не, не ми липсва. Но това може да ми хареса.
	— Кое по-точно? — подкачи го Грейс. — Музиката или това, че от любовта боли?
	Шеговитото му изражение изведнъж се изпари.
	— Тъй като никога не съм познал любовта, няма как да знам дали от нея боли или не. Но не мога да си представя как да те обичат би могло да е по-мъчително от това да не те обичат.
	Сърцето на Грейс се сви при тези думи.
	— Е — попита тя, за да смени темата, — какво смяташ да правиш, когато се върнеш у дома?
	— Не знам.
	— Сигурно ще сриташ задника на Сципий, нали?
	Джулиън се засмя.
	— Не бих имал нищо против.
	— Защо? Какво ти е сторил?
	— Изпречи ми се на пътя.
	Хм, не това очакваше да чуе.
	— Значи не обичаш никой да се изпречва на пътя ти, така ли?
	— Защо, ти да не би да обичаш?
	Грейс се замисли.
	— Предполагам, че не.
	Докато стигнат до „Бърбън Стрийт“, улицата вече гъмжеше от обичайната неделна следобедна тълпа. Грейс започна да си вее, борейки се с душната жега.
	Погледът й бе привлечен от Джулиън, който изглеждаше страхотно, дори когато се потеше. Влажната му коса падаше на прекрасни къдри около лицето му, а с тези слънчеви очила… майко мила!
	Страхотният му външен вид бе допълнително подсилен от бялата тениска, която очертаваше широките му рамене и плочките на стегнатия му корем. Грейс плъзна очи по копчетата на дънките, като си мислеше, че щеше да е по-добре да му бе избрала някой по-широк модел. Ала при неговата самоуверена, съблазнителна походка, Грейс се съмняваше, че и най-торбестият чифт дънки би могъл да скрие първичния му сексапил.
	Минаха покрай един стриптийз клуб и Джулиън забави крачка. Е, трябваше да му го признае — не зяпна полуголите жени на витрината с отворена уста, ала определено бе поразен.
	Взирайки се в Джулиън така, сякаш искаше да го схруска, стриптийзьорката прехапа пълните си устни и предизвикателно прокара език по тях, а после плъзна ръце по гърдите си и го помами с пръст.
	Джулиън се извърна.
	— Никога не си виждал нещо такова, нали? — попита Грейс, мъчейки се да скрие неудобството си от държанието на жената, както и облекчението си от реакцията на Джулиън.
	— Рим — отвърна той простичко.
	Грейс се разсмя.
	— Не е бил чак толкова упадъчен, нали?
	— Ще останеш изненадана. Тук поне няма оргии по… — Джулиън така и не довърши, защото в този миг видяха една двойка, която се натискаше в ъгъла. — Няма значение.
	Грейс се засмя.
	— О-о-о, миличък — обади се една проститутка, докато минаваха покрай следващия клуб. — Влез вътре и ще те оправя без пари.
	Джулиън поклати глава и продължи напред, без дори да забави крачка.
	Грейс го улови за ръката и го накара да спре.
	— Жените и преди проклятието ли се държаха по този начин?
	Той кимна.
	— Точно затова Кириан беше единственият ми приятел. Останалите мъже не понасяха вниманието, с което жените ме отрупваха и начина, по който ме преследваха навсякъде, мъчейки се да пъхнат ръце под доспехите ми.
	Грейс се замисли върху думите му.
	— Сигурен ли си, че никоя от тях не те е обичала?
	Джулиън я погледна насмешливо.
	— Любов и похот не са едно и също. Как може да обичаш някого, когото не познаваш?
	— Предполагам, че си прав — призна Грейс и двамата продължиха по улицата. — Е, разкажи ми повече за този твой приятел. Защо не е имал нищо против, че жените ти се лепят така?
	Джулиън се усмихна, разкривайки трапчинките си.
	— Кириан бе така безумно влюбен в съпругата си, че за него не съществуваше друга жена. В неговите очи аз не бях съперник.
	— Някога запозна ли се с нея?
	Джулиън поклати глава.
	— Макар никога да не го изрекохме на глас и двамата знаехме, че не би било добра идея.
	Грейс видя как изражението му се промени. Спомняше си Кириан, сигурна бе тя.
	— Обвиняваш себе си за онова, което го е сполетяло, нали?
	Джулиън стисна зъби, чудейки се какво ли е изпитал Кириан, когато римляните са го заловили. Като знаеше колко много римляните искаха да се докопат до тях двамата, не желаеше дори да си представя какво му бяха причинили, преди да го убият.
	— Да — отвърна той тихо. — Знам, че вината е моя. Ако не бях разярил Приап, щях да помогна на Кириан да ги победи.
	Освен това изобщо не се съмняваше, че до голяма степен Кириан сам бе предопределил съдбата си, проявявайки глупостта да се сприятели с него.
	Джулиън въздъхна.
	— Един блестящ живот — прахосан напразно. Ако се бе научил да обуздава своето безразсъдство, един ден от него щеше да излезе превъзходен владетел.
	При тези думи той взе ръката й в своята и лекичко я стисна. Възцари се мълчание, през което Грейс се мъчеше да измисли как да го ободри.
	Когато стигнаха до вуду музея на Мари Лаво, Грейс го издърпа вътре и докато двамата обикаляха малкия музей, се зае да му обяснява произхода на вудуто.
	— О-о-о — каза тя и взе една мъжка вуду кукла. — Искаш ли да го облечем като Приап и да забием малки иглички в него?
	Джулиън се засмя.
	— Не предпочиташ ли да си представим, че е Родни Кармайкъл?
	Грейс потисна една усмивка.
	— Е, това не би било особено професионално от моя страна, нали? Но идеята определено звучи примамливо.
	Тя върна куклата на мястото й и погледът й попадна върху стъклената витрина, където бяха изложени различни амулети и украшения. В средата на витрината имаше гердан от изкусно преплетени черни, сини и тъмнозелени нишки.
	— Носи късмет на притежателя си — каза продавачката, забелязала интереса на Грейс. — Искате ли да я разгледате отблизо?
	Грейс кимна.
	— Действа ли наистина?
	— О, да, мотивът на плетката представлява могъща магия.
	Грейс не бе съвсем сигурна дали да вярва, но пък от друга страна, само допреди седмица за нищо на света не би повярвала, че две подпийнали жени могат да призоват за живот македонски пълководец, затворен в страниците на омагьосана книга. Тя плати и се обърна към Джулиън.
	— Наведи се.
	По лицето му се изписа скептично изражение.
	— Хайде де — подкачи го Грейс. — Направи го заради мен.
	Продавачката се засмя, когато Грейс закопча огърлицата около врата му.
	— На туй момче не му трябва никакъв талисман за късмет, chere*, ами магия, та да отклони вниманието на всички жени, дето му зяпат дупето, когато се наведе.
	[* Скъпа (фр.). — Б.пр.]
	Грейс погледна покрай Джулиън и видя, че три жени зад него наистина се бяха зазяпали в задника му. За първи път усети, че я пронизва ревност. Тя обаче се изпари миг по-късно, когато Джулиън нежно я целуна по бузата, преди да се изправи. С дяволито пламъче в очите, той обви ръка около раменете й. Докато минаваха покрай трите жени, Грейс не можа да устои на обзелия я пакостлив импулс. Тя спря и се обърна към тях:
	— Между другото, гол изглежда още по-добре.
	— А ти със сигурност го знаеш от първа ръка, сладката ми — обади се Джулиън и си сложи тъмните очила, след което отново я прегърна през раменете.
	Грейс обви ръка около кръста му и бръкна в задния му джоб, а той я притисна към себе си.
	— Знаеш ли — прошепна Джулиън. — Изобщо няма да ти се разсърдя, ако бръкнеш малко по-навътре в джоба ми.
	Грейс го стисна закачливо, ала остави ръката си там, където беше. Завистливите погледи на жените ги последваха дори когато двамата излязоха на улицата.
	За вечеря Грейс заведе Джулиън в известен ресторант за морска храна. Побиха я тръпки, когато им донесоха стридите, които Джулиън бе поръчал, и ги сложиха на масата.
	— Гадост — каза тя, когато Джулиън си взе една.
	Засегнат, той се намръщи насреща й.
	— Толкова са вкусни.
	— Как ли пък не.
	— Казваш го само защото не знаеш как да ги ядеш.
	— Разбира се, че знам. Отваряш уста и изсипваш лигавото нещо в гърлото си.
	Джулиън отпи голяма глътка бира.
	— Това е един от начините да го направиш.
	— Това е начинът, по който ти го направи току-що.
	— Вярно, но какво ще кажеш да опитаме и другия начин?
	Грейс нерешително прехапа устни. Нещо в държанието му й подсказваше, че може да се окаже ужасно опасно да приеме предизвикателството му.
	— Не съм сигурна.
	— Нали ми имаш доверие?
	— Как ли пък не — подразни го тя.
	Джулиън сви рамене и отпи още една глътка бира.
	— Ти губиш.
	— Добре де — предаде се Грейс, прекалено любопитна, за да продължи да се дърпа. — Но ако ми се догади, не забравяй, че те предупредих.
	Джулиън придърпа стола й с крак, така че сега бедрата им бяха плътно притиснати, а после избърса ръце в дънките си и взе най-малката стрида.
	— Така — промълви той в ухото й, обвивайки ръка около раменете й. — Наклони глава назад.
	Грейс се подчини и когато той помилва шията й с пръсти, тя преглътна, поразена от нежността на допира му. Поразена от това колко прекрасно бе да го усеща до себе си.
	— Отвори уста — прошепна той и зарови нос във врата й.
	Тя се подчини, Джулиън наклони стридата на една страна и я изля в устата й. В мига, в който стридата се плъзна в гърлото й, Джулиън прокара език нагоре по шията й.
	Грейс цялата потрепери от непознатите усещания. Гърдите й се напрегнаха, по гръбнака й пробягаха безброй тръпки. Беше невероятно! И за първи път вкусът на стридите изобщо не й се стори неприятен.
	Внезапно си припомни къде се намират и лицето й пламна. Отвори очи и изпита истинска благодарност, че ги бяха настанили в един тъмен ъгъл.
	— Хареса ли ти? — игриво я попита Джулиън.
	Грейс не можа да потисне усмивката си.
	— Ти си непоправим.
	— Старая се.
	— И се справяш забележително добре.
	Преди Джулиън да успее да отговори, телефонът на Грейс иззвъня. Изсумтя недоволно, но все пак го извади. Който и да бе, дано имаше нещо адски важно да й съобщи, помисли си тя, докато отговаряше.
	— Грейс?
	Гласът на Родни Кармайкъл й подейства като шамар.
	— Господин Кармайкъл, откъде имате този номер?
	— Беше в адресната ти книга. Минах да те видя, ала ти не си беше вкъщи — той въздъхна. — Ас такова нетърпение очаквах да се срещнем днес. Все още трябва да проведем онзи разговор. Но няма нищо. Мога аз да дойда при теб. Пак ли си във Френския квартал при твоята приятелка, гледачката?
	Прониза я страх.
	— Откъде знаете за нея?
	— Много неща знам за теб, Грейс. Хмммм — дишането му изпълни слушалката. — Например че слагаш изсушени розови листенца в чекмеджето с бельото си.
	Грейс се вцепени, а ръцете й затрепериха. Ужасът й започна да взема титанични размери.
	— Да не сте в къщата ми?
	От другия край на слушалката чу отваряне и затваряне на чекмеджета. Внезапно се разнесе ругатня.
	— Ти, кучко! — изръмжа Родни. — Кой е той? С кого спиш, по дяволите?
	— Как…
	Разговорът прекъсна.
	Грейс трепереше толкова силно, че едва успя да затвори телефона.
	— Какво има? — попита Джулиън с набраздено от тревога чело.
	— Родни Кармайкъл е в къщата ми — каза тя с усилие и незабавно се обади в полицията.
	— Чакайте ни пред къщата — каза полицаят. — Каквото и да правите, не влизайте вътре, преди да сме дошли.
	— Добре.
	Джулиън взе ръцете й в своите.
	— Цялата трепериш.
	— А ти как мислиш? Само защото някакъв психар се е промъкнал в къщата ми, души бельото ми и ме нарича с разни имена? Това изобщо не е основателна причина да треперя!
	Закрилническият поглед на дълбоките му сини очи й подейства успокоително.
	— Нали знаеш, че няма да допусна никой да ти стори зло? — каза той и още по-силно стисна ръцете й.
	— Оценявам загрижеността ти, Джулиън, ала този мъж е…
	— … мъртъв, ако само те доближи. Знаеш, че няма да те оставя.
	— Не и до следващото пълнолуние.
	При тези думи той извърна очи и Грейс разбра, че е права.
	— Всичко е наред — храбро каза тя. — Мога да се справя с това, наистина. От години се оправям сама. Той не е първият клиент, който ме тормози, и се съмнявам, че ще бъде последният.
	От очите на Джулиън изскочиха искри, когато погледът му срещна нейния.
	— Колко точно от тези хора те тормозят?
	— Това е мой проблем, не твой.
	Джулиън изглеждаше така, сякаш му идеше да я удуши.
	Грейс пристигна пред къщата едновременно с полицията.
	Младият, набит полицай хвърли изпълнен с подозрение поглед на Джулиън.
	— Този кой е?
	— Приятел — отвърна Грейс.
	Полицаят протегна ръка.
	— Добре, дайте ми ключовете, за да претърся къщата. Полицай Рейнолдс ще остане с вас, докато приключа.
	Грейс послушно му подаде връзката ключове и се загледа след него, като си гризеше ноктите.
	„Дано Родни още да е там!“
	Ала него го нямаше. Полицаят се показа много скоро, поклащайки глава.
	— По дяволите! — тихо изруга Грейс.
	Полицай Рейнолдс я отведе до къщата, а Джулиън вървеше на около крачка след тях.
	— Ще ви помоля да огледате вътре и да ни кажете дали липсва нещо.
	— Много ли е разхвърлял? — попита Грейс.
	— Само в спалните.
	С натежало сърце, Грейс влезе в къщата и се качи на горния етаж.
	Джулиън вървеше след нея, гледайки скованите й движения. Лицето й беше толкова бледо, че луничките й още повече изпъкваха. Искаше му се да убие мъжа, който й бе причинил това. Никоя жена не биваше да се страхува така, особено пък в собствената си къща.
	Когато стигнаха на горния етаж, Джулиън видя, че вратата на последната стая в коридора е открехната. Грейс изтича натам.
	— Не!
	Джулиън се втурна след нея. Скръбта, изписала се по лицето й, го изпълни със сляпа ярост. Болката й прониза гърдите му, сякаш бе негова.
	Сълзи се стичаха по бузите на Грейс, докато погледът й обхождаше пълния безпорядък, който цареше в стаята. Леглото бе разхвърляно, чекмеджетата бяха извадени, а съдържанието им — разпиляно по пода. През стаята сякаш бе минал ураган.
	Джулиън сложи ръка на рамото й, за да я утеши.
	— Как е могъл да стори това с тяхната стая! — промълви Грейс.
	— Тяхната? — попита полицай Рейнолдс. — Мислех, че живеете сама.
	— Така е. Това беше стаята на родителите ми, преди да починат.
	Не можеше да повярва на очите си. Да тормози нея беше едно, ала защо бе сторил това!
	Погледът й обходи разпилените дрехи… дрехи, свързани с толкова прекрасни спомени. Ризите, с които баща й ходеше на работа всеки ден. Любимия пуловер на майка й, който Грейс неведнъж бе молила да вземе назаем. Обиците, които баща й бе подарил на майка й за последната им годишнина, преди да загинат. Всичко това — захвърлено на пода, сякаш не струваше и пукната пара.
	Ала не и за нея. Това бе единственото, останало й от нейните родители. Ударът бе жесток и я прободе право в сърцето.
	— Как е могъл! — повтори тя, обзета от ярост.
	Джулиън я взе в обятията си и я притисна до гърдите си.
	— Всичко е наред, Грейс — прошепна той в косата й.
	Ала това не бе вярно и Грейс се съмняваше дали някога отново всичко щеше да бъде наред. Не можеше да понесе мисълта как онова животно рови из дрехите на майка й. Как смъква чаршафите от леглото им. Как бе посмял!
	Джулиън погледна към полицая.
	— Не се тревожете — каза той. — Ще хванем този тип.
	— И после? — попита Джулиън.
	— Това зависи от съда.
	Джулиън го изгледа отвратено. Съдилища! Каква полза от тези съвременни съдилища, след като оставяха подобни чудовища да се разхождат на свобода.
	— Знам, че ви е трудно — каза полицаят. — Но наистина трябва да продължите, доктор Алекзандър. Трябва да знаем дали е взел нещо.
	Грейс кимна.
	Джулиън остана смаян от нейната храброст, когато се откъсна от прегръдките му, избърса сълзите си и се залови с бъркотията на пода. Той коленичи до нея, за да е наблизо, ако отново й дотрябва.
	След като най-старателно прегледа всичко в стаята, Грейс сложи ръце на гърдите си и погледна към полицая.
	— Нищо не липсва — каза тя и отиде в собствената си спалня.
	Предпазливо прекрачи прага и се огледа. Положението тук бе същото като в стаята на родителите й. И нейните дрехи, и тези на Джулиън, бяха щателно претърсени. Бельото им бе разхвърляно навсякъде, чаршафите бяха смъкнати от леглото, матракът — изкривен на една страна. Как само й се искаше чудовището да бе открило меча, скрит под леглото и да го бе докоснал. Ето това би било справедливост. Ала Родни не го бе открил, а и щитът на Джулиън си стоеше подпрян на стената там, където го бяха оставили.
	Докато преглеждаше пръснатите по пода дрехи, Грейс се чувстваше така осквернена, сякаш гнусните ръце на Родни бяха докоснали тялото й. Изведнъж забеляза, че вратата на дрешника, в който държеше книгите си, е открехната. Със свит стомах тя пристъпи напред и я отвори по-широко. В този миг изпита чувството, сякаш Родни бе изтръгнал сърцето й и безжалостно го бе стъпкал.
	— Книгите ми! — прошепна тя.
	Джулиън се приближи и усети, че не може да си поеме дъх, при вида на онова, което се разкри пред очите му. Всяка една от книгите й беше разкъсана на парченца.
	Грейс се свлече на колене.
	— Не и книгите ми!
	С разтреперана ръка тя докосна страниците на книгите, които баща й бе написал. Те бяха незаменими. Никога вече нямаше да ги отвори и да чуе гласа му, долетял сякаш от миналото. Никога вече нямаше да разгърне „Черния красавец“ и да си спомни как майка й й чете от него.
	Всичко бе унищожено.
	С един замах Родни Кармайкъл бе убил родителите й за втори път.
	В този миг погледът й попадна върху разкъсаното копие на „Илиада“. Сълзи изпълниха очите й, когато си припомни изражението на Джулиън при вида на книгата. Часовете, прекарани заедно, в които тя му четеше на глас. Те бяха толкова специални. Така вълшебни, докато двамата лежаха пред дивана, погълнати от историята. Това бе тяхното малко царство. Техният личен рай.
	— Съсипал ги е до една — прошепна тя. — Господи, трябва да е стоял тук часове наред.
	— Госпожо, това са просто…
	Джулиън сграбчи полицай Рейнолдс за ръката и го издърпа обратно в стаята.
	— За нея не са просто книги! — процеди той през стиснати зъби. — Не омаловажавайте болката й.
	— О! — стреснато каза полицаят. — Съжалявам.
	Джулиън се върна при Грейс, която ридаеше неудържимо и прокарваше ръце по скъсаните страници.
	— Защо го е направил!
	Джулиън я вдигна на ръце и я отнесе до леглото. Вкопчена в него толкова отчаяно, че на Джулиън му бе трудно да диша, тя хлипаше така, сякаш сърцето й се късаше. Обзе го безгранично желание да убие онзи, който й бе причинил това.
	Телефонът иззвъня.
	Грейс изпищя и се опита да стане.
	— Шшт — каза Джулиън и избърса сълзите й с една ръка, докато с другата я задържа върху леглото. — Всичко е наред. Аз съм тук. Не се бой.
	Полицай Рейнолдс й подаде телефона.
	— Вдигнете, може да е той.
	Джулиън го изгледа свирепо. Как можеше да е толкова безчувствен, че да я кара да говори с онова бясно псе?
	— Здрасти, Селена — каза Грейс и отново избухна в сълзи, докато разказваше на приятелката си за случилото се.
	Джулиън се замисли за мъжа, който бе нахлул в дома на Грейс и я бе наранил така жестоко. Най-силно го тревожеше това, че очевидно знаеше точно на какво да посегне. Познаваше Грейс. Знаеше какво е важно за нея. А това го правеше далеч по-опасен, отколкото полицаите си даваха сметка.
	Грейс върна слушалката на мястото й.
	— Съжалявам за този изблик — каза тя и избърса сълзите си. — Доста ми се събра днес.
	— Да, госпожо, разбираме.
	Пред очите му тя се взе в ръце със сила на волята, каквато Джулиън бе виждал у малцина мъже, и разведе полицаите из останалите стаи.
	— Явно е пропуснал тази — каза един от полицаите и й подаде книгата на Джулиън.
	Джулиън я взе от ръцете й. За разлика от полицая, той не бе толкова сигурен. Ако копелето се бе опитало да я скъса, определено бе останало неприятно изненадано. Тя не можеше да бъде унищожена. Джулиън се бе опитвал да го стори безброй пъти през вековете. Дори огънят беше безсилен пред нея. Книгата обаче му напомни за думите на Грейс от по-рано и за това колко верни бяха те. След няколко дни той щеше да си отиде и тогава нямаше да има кой да я защити.
	Прилоша му само при мисълта за това.
	Селена се появи тъкмо когато полицаите най-сетне си тръгваха. Тя слезе от джипа си, заедно с висок, тъмнокос мъж с гипсирана ръка, и се втурна към къщата.
	— Добре ли си? — попита тя приятелката си и я прегърна.
	— Да — отвърна Грейс и поглеждайки над рамото й, добави: — Здравей, Бил.
	— Здравей, Грейс. Дойдохме да помогнем.
	Грейс го представи на Джулиън и четиримата влязоха в къщата. В мига, в който прекрачиха прага, Джулиън дръпна Селена настрани.
	— Можеш ли да я задържиш тук за малко?
	— Защо?
	— Трябва да се погрижа за нещо.
	Селена се намръщи.
	— Добре.
	Джулиън изчака, докато Селена и Бил сложиха Грейс да седне на дивана, след което взе две торби за боклук от кухнята, качи се на горния етаж и се зае да оправя бъркотията. Действаше възможно най-бързо, тъй като не искаше на Грейс отново да й се налага да я вижда.
	С всяко късче хартия, което докосваше, гневът му нарастваше. За кой ли път виждаше нежния поглед, с който тя бе обходила колекцията си, търсейки книга, която да му прочете. Затвори очи и си представи как косата й се разпилява по гърдите му, докато му чете на глас. В този миг усети, че жадува за кръв.
	— Леле — обади се Бил от прага. — Той ли е направил всичко това?
	— Да.
	— Ама че психар!
	Без да каже нищо, Джулиън продължи да тъпче хартии в торбата за боклук. Единственото, върху което можеше да се съсредоточи, бе вопъла в душата си, който настояваше за отмъщение и заглушаваше дори онзи, който жадуваше за разплата с Приап.
	Да наранят него беше едно. Ала да наранят Грейс… Дано съдбата се смилеше над Родни Кармайкъл, защото Джулиън нямаше да го направи.
	— Е, отдавна ли излизаш с Грейс?
	— Не.
	— Така и предположих. Не съм чувал Селена да те споменава, но сега като се замисля, тя като че ли спря да се притеснява, че Грейс е сама след рождения й ден. Сигурно тогава сте се запознали.
	— Да.
	— Да, не, да. Май не си от приказливите?
	— Да.
	— Е, разбирам от намеци. Отивам долу.
	Джулиън спря, когато ръката му докосна корицата на „Питър Пан“. Вдигна я от пода и изскърца със зъби. Връхлетя го болка. Грейс бе обичала тази книга най-много от всички. Той я стисна здраво в ръката си, преди да я пусне в торбата при останалите.


	Грейс не знаеше колко дълго седя на дивана, без да помръдва. Знаеше само колко много я боли. Родни наистина й бе нанесъл жесток удар с тази гавра.
	Селена й донесе чаша горещ шоколад. Грейс се опита да отпие, ала ръцете й все още трепереха толкова силно, че се уплаши да не го разлее и остави чашата настрани.
	— Май трябва да ида да пооправя бъркотията.
	— Джулиън вече го стори — обади се Бил, който се бе настанил в едно кресло и превърташе каналите по телевизията.
	Грейс сбърчи чело.
	— Какво? Кога?
	— Преди малко беше на горния етаж и оправяше в дрешника.
	Слисана от тази информация, Грейс отиде да го търси. Откри го в стаята на родителите си да заличава и последните следи от погрома. Застанала на прага, Грейс видя как той сгъна панталоните на баща й по начин, от който една уважаваща себе си домакиня би се потресла, и ги прибра в чекмеджето.
	Гледката на някога легендарния пълководец, който подреждаше къщата й, за да не трябва да го прави тя, я изпълни с нежност. Добротата му я трогна до дъното на душата й.
	В този миг Джулиън вдигна очи и срещна погледа й. Загрижеността в сините му очи я сгря дълбоко.
	— Благодаря ти.
	Джулиън сви рамене.
	— Така и така стоях без работа.
	Въпреки уж нехайния му тон, в гласа му се прокраднаха нотки, които говореха друго.
	— Въпреки това съм ти благодарна.
	Грейс пристъпи в стаята и огледа резултата от усилията му.
	Със свито гърло, тя положи ръка върху махагоновата табла на леглото.
	— Беше на баба ми. Още помня разказите на майка ми за това как дядо го направил за нея. Бил е дърводелец.
	Стиснал зъби, Джулиън се загледа в ръката й.
	— Трудно е, нали?
	— Кое?
	— Да приемеш загубата на онези, които обичаш.
	Грейс почувства, че това са думи, които идват право от сърцето. От сърцето на баща, който страдаше за децата си. Въпреки че вече не се мяташе в леглото нощем, той все още мълвеше имената им насън и Грейс се запита дали изобщо знае колко често ги сънува. Запита се също колко ли често мислеше за тях през деня и колко ли го болеше от загубата им.
	— Да — тихичко отвърна тя. — Ала ти го знаеш по-добре от мен, нали?
	Джулиън не отговори.
	Грейс се огледа наоколо.
	— Предполагам, че е време да продължа напред, но кълна се, че все още чувам гласовете им и усещам присъствието им.
	— Това, което усещаш, е любовта им. Тя те сгрява.
	— Знаеш ли, мисля, че си прав.
	— Хей! — обади се Селена от прага и ги прекъсна. — Бил ще поръча пица. Ще можеш ли да хапнеш малко?
	— Мисля, че да — отвърна Грейс.
	— Ами ти? — обърна се Селена към Джулиън.
	Той хвърли многозначителен поглед на Грейс.
	— С удоволствие бих хапнал пица.
	Грейс се разсмя, спомнила си как бе поискал пица през нощта, когато го призоваха.
	— Добре — каза Селена. — Значи ще ядем пица.
	Джулиън подаде на Грейс венчалните халки на родителите й.
	— Намерих ги на пода.
	Грейс понечи да ги сложи върху тоалетката, ала не можа. Вместо това ги стисна в шепа и за първи път от години допирът им я утеши.
	Когато излязоха от стаята, Джулиън понечи да затвори вратата, ала Грейс го спря.
	— Не — меко каза тя. — Остави отворено.
	— Сигурна ли си?
	Тя кимна.
	Когато влязоха в нейната стая, видя, че Джулиън бе разтребил и там. Ала гледката на празните рафтове, където някога стояха книгите й, отново разби сърцето й. Този път, когато Джулиън посегна да затвори вратата, тя не му попречи.
	Часове по-късно, след като вечеряха, Грейс най-сетне успя да убеди Бил и Селена да си тръгнат.
	— Добре съм, наистина — за кой ли път ги увери тя, докато ги изпращаше до вратата, и улови Джулиън за ръката, благодарна за неговото присъствие. — Пък и нали Джулиън е тук.
	Селена я изгледа строго.
	— Обади се, ако ти потрябва нещо.
	— Обещавам.
	Все още неспособна да се отпусне напълно, Грейс заключи след тях и двамата с Джулиън се качиха в стаята й.
	— Чувствам се толкова уязвима — прошепна тя, когато двамата се вмъкнаха в леглото.
	Джулиън я помилва по косата.
	— Знам. Просто затвори очи и помни, че съм тук. Аз ще те пазя.
	И той обви ръце около нея. Грейс въздъхна, утешена от присъствието му. Никой друг не й бе действал толкова успокояващо, колкото той.
	Лежаха така в продължение на часове, докато най-сетне изтощението я надви и тя потъна в сън.
	Събуди се с вик, заседнал в гърлото.
	— Тук съм, Грейс.
	Гласът на Джулиън, долетял зад гърба й, начаса я успокои.
	— Слава Богу — прошепна тя. — Сънувах кошмар. Джулиън я целуна по рамото.
	— Разбирам.
	Тя нежно стисна ръката му, преди да стане и да започне да се приготвя за работа. Докато се обличаше, ръцете й трепереха толкова силно, че не можеше да закопчее ризата си.
	— Дай на мен — каза Джулиън и отмести пръстите й настрани, така че да закопчее копчетата вместо нея. — Не трябва да се страхуваш, Грейс. Няма да позволя да те нарани.
	— Знам. Знам, че полицаите ще го арестуват и всичко ще свърши.
	Без да каже нищо, Джулиън й помогна да довърши тоалета си.
	Когато се приготвиха, Грейс подкара към офиса. Стомахът й бе свит на топка, трудно й бе да диша, ала знаеше, че трябва да го направи. Нямаше да позволи на Родни Кармайкъл да контролира живота й. Тя командваше и нямаше да допусне никой друг да го прави вместо нея. Не и без съпротива. Въпреки това бе благодарна за присъствието на Джулиън. То я успокояваше по начин, за който предпочиташе да не се замисля.
	— Как се нарича това? — попита той, когато влязоха в големия старинен асансьор на строената в началото на миналия век сграда, където Грейс работеше.
	Тя му показа как да придърпа вратата и веднага забеляза, че на Джулиън изобщо не му хареса, когато се озоваха затворени вътре.
	— Това е асансьор — обясни тя. — Трябва да натиснеш някое от тези копчета, за да отидеш на етажа, който ти трябва. Аз съм на последния, тоест — на осмия.
	И тя натисна старовремското копче. Напрежението на Джулиън стана още по-очевидно, когато асансьорът пое нагоре.
	— Безопасно ли е?
	Грейс го погледна и любопитно повдигна вежди.
	— Да не би мъжът, изправял се безстрашно срещу цели римски армии, да се бои от един асансьор?
	Той й хвърли подразнен поглед.
	— Римляните ги разбирам, за разлика от това нещо.
	Грейс обви ръка около него.
	— Няма кой знае какво за разбиране — каза тя и посочи капака на тавана. — От другата страна има кабели, които го движат надолу и нагоре, а там има телефон — тя посочи телефона под таблото с копчетата. — Ако заседнеш в асансьора, трябва само да вдигнеш слушалката и ще бъдеш автоматично свързан с аварийната служба.
	Очите на Джулиън потъмняха.
	— Често ли засяда?
	— Не. Работя тук от четири години и през това време не се е случило нито веднъж.
	— Ако не си вътре, откъде ще знаеш дали е заседнал?
	— Когато спрат аварийно, асансьорите започват да пищят пронизително. Повярвай ми, ако заседне, няма да остане незабелязано.
	Джулиън обходи с поглед просторния асансьор и по пламъчетата в очите му, Грейс разбра, че в главата му се въртят пакостливи мисли.
	— Можеш ли да го спреш нарочно?
	Грейс се засмя.
	— Да, но определено не изгарям от желание да ме хванат на местопрестъплението на работното ми място.
	Джулиън сведе глава и лекичко я целуна по бузата.
	— Да те заловят на местопрестъплението може да се окаже доста забавно.
	Грейс го прегърна. Какво бе това у него, от което веднага й ставаше по-добре? Независимо от всичко, той винаги успяваше да направи нещата по-забавни. По-ведри.
	— Ужасен си! — каза тя и неохотно го пусна.
	— Така е, но това ти харесва.
	Грейс отново се разсмя.
	— Прав си, наистина ми харесва.
	Вратите се отвориха и тя го поведе към офиса си.
	Когато двамата влязоха, Лиса вдигна очи и се ококори. Тя огледа Джулиън от главата до петите и по устните й се разля усмивка.
	— Доктор Грейс — закачливо каза тя, като си играеше с кичур от русата си коса. — Гаджето ви е страшно секси.
	Грейс поклати глава и ги запозна, а после въведе Джулиън в кабинета си. Той се доближи до прозорците, а тя прибра чантата си в чекмеджето на бюрото и включи компютъра. Изведнъж обаче спря, усетила, че Джулиън я гледа.
	— Наистина ли ще прекараш целия ден, като се мотаеш в офиса ми?
	Той сви рамене.
	— Не е като да имам нещо друго за правене.
	— Ще ти доскучае.
	— Уверявам те, че съм свикнал да скучая.
	Лошото бе, че Грейс знаеше колко богат опит има той в това отношение. Сложи ръка на бузата му и си го представи затворен в книгата — сам и обгърнат от непрогледен мрак.
	Повдигна се на пръсти и нежно го целуна.
	— Благодаря ти, че дойде с мен днес. Не мисля, че бих могла да се справя без теб.
	Той отвърна на целувката й.
	— За мен е удоволствие.
	В този миг интеркомът избръмча.
	— Доктор Грейс, пациентът ви за осем часа е тук.
	— Ще чакам отвън — каза Джулиън.
	Грейс стисна лекичко ръката му, преди да го пусне да излезе.
	През следващия час Грейс почти не обръщаше внимание на пациента си, тъй като можеше да мисли единствено за мъжа, който седеше отвън, и за това колко много означава той за нея. И колко ненавижда идеята той да си отиде.
	Когато сесията й свърши, тя изпрати пациента до вратата. Отвън Лиса тъкмо учеше Джулиън да реди пасианс на компютъра.
	— Доктор Грейс, знаехте ли, че Джулиън никога досега не е играл пасианс?
	Грейс и Джулиън си размениха развеселени усмивки.
	— Наистина ли?
	Лиса се отдръпна от Джулиън, за да провери бележника с часовете на Грейс.
	— Между другото, пациентът в три се обади, за да отмени часа си, а този в девет звънна, за да предупреди, че ще закъснее с няколко минутки.
	— Добре — Грейс посочи с палец към вратата. — Докато вие двамата играете, аз ще изтичам до колата, за да си взема лаптопа.
	Джулиън вдигна поглед.
	— Аз ще отида.
	Грейс поклати глава.
	— Мога и сама.
	В следващия миг Джулиън вече бе заобиколил бюрото на Лиса и стоеше пред Грейс, протегнал ръка за ключовете й.
	— Аз ще отида — повтори той с тон, който красноречиво даваше да се разбере, че няма да отстъпи.
	Тъй като не искаше да спори, Грейс му подаде ключовете.
	— Под седалката на шофьора е.
	— Добре, веднага се връщам.
	Грейс отдаде чест по войнишки.
	Без да се усмихне, Джулиън излезе от офиса и се отправи към асансьора в края на коридора. Посегна да натисне копчето, ала се поколеба. Господи, как ненавиждаше това тясно, квадратно нещо. А идеята да бъде вътре съвсем сам… Огледа се наоколо и видя стълбите. Без да се поколебае дори за миг, той се насочи към тях.
	Грейс се мъчеше да открие в куфарчето си досието на Рейчъл, когато изведнъж се сети, че бе забравила няколко папки на задната седалка на колата си.
	— Къде ми е акълът? — скара се тя сама на себе си, макар че всъщност отлично знаеше отговора — мислите й бяха прекалено погълнати от двамата мъже, които напълно бяха променили живота й.
	Ядосана, че не бе в състояние да се съсредоточи, тя взе куфарчето си и тръгна след Джулиън.
	— Къде отивате, доктор Грейс? — попита Лиса.
	— Забравила съм няколко папки в колата. Ей сега се връщам.
	Лиса кимна.
	Грейс повика асансьора. Когато той пристигна, тя все още ровеше из куфарчето си, търсейки липсващите папки. Без да вдигне поглед, тя влезе вътре и автоматично натисна копчето за партера. Едва когато вратите се затвориха, осъзна, че не е сама.
	Насреща й стоеше Родни Кармайкъл и се взираше в нея.
	— Е, кой е той?
	Грейс се вцепени, обзета едновременно от страх и от гняв. Искаше й се да го разкъса на парчета! Ала въпреки че беше дребен за мъж, той все пак бе с цяла глава по-висок от нея. И ужасно неуравновесен.
	Скривайки нарастващата си паника, тя каза спокойно:
	— Какво правите тук?
	Той изви устни.
	— Не отговори на въпроса ми. Искам да знам чии бяха дрехите в къщата ти?
	— Не ви влиза в работата.
	— Глупости! — изкрещя той пронизително. Очевидно се намираше на границата на лудостта, а последното, което Грейс искаше, бе той да я прекрачи, докато двамата са затворени в асансьора. — Всичко, което се отнася до теб, ми влиза в работата.
	Грейс се опита да вземе контрол над положението.
	— Чуйте ме, господин Кармайкъл — аз не ви познавам и вие не ме познавате. Нямам представа защо сте развили фиксидея към мен, но искам да престанете.
	Той натисна копчето за спиране на асансьора.
	— А сега ти ме чуй, Грейс. С теб си пасваме съвършено и ти го знаеш не по-зле от мен. Създадени сме един за друг.
	— Добре — каза Грейс, опитвайки се да го успокои. — Защо не го обсъдим в кабинета ми?
	И тя натисна копчето, за да накара асансьора да тръгне. Той обаче отново го спря.
	— Ще говорим тук.
	Грейс усети, че ръцете й започват да треперят, и си пое дълбоко дъх. Трябваше да се измъкне оттук, без още повече да го ядоса.
	— В кабинета ми ще ни бъде по-удобно.
	Този път, когато тя посегна към копчето, Родни сграбчи ръката й.
	— Защо не искаш да говориш с мен?
	— Нали говорим — отвърна Грейс и едва забележимо се приближи до телефона.
	— Обзалагам се, че с него разговаряш, нали? Бас държа, че прекарваш часове наред, смеейки се с него и правейки Бог знае какво. Кажи ми кой е той!
	— Господин Кармайкъл…
	— Родни! — изкрещя той. — По дяволите, казвам се Родни!
	— Добре, Родни. Нека…
	— Обзалагам се, че мръсните му ръце са били навсякъде по тялото ти! — Той я приклещи в ъгъла до копчетата. — Колко пъти си спала с него, откакто се запознахме, а?
	Дивашкият поглед в малките му очички накара Грейс да изтръпне. Вече беше на ръба. Тя издърпа телефонната слушалка иззад гърба си, ала преди да успее да я вдигне до ухото си, Родни я изтръгна от ръката й.
	— Какво правиш, по дяволите? — попита той.
	— Имате нужда от помощ.
	Родни блъсна слушалката в стената.
	— Не ми трябва помощ. Искам просто да поговориш с мен. Чуваш ли? Искам просто да поговориш с мен! — изкрещя той, като при всяка дума удряше по стената със слушалката.
	Ужасена, Грейс видя как телефонът се счупи. Тогава той започна да си скубе косата.
	— Целувал те е, знам, че е така — заповтаря той, отново и отново, като скубеше цели кичури коса.
	Господи! Беше хваната в капан с един луд. И нямаше път за бягство.
	Джулиън се върна в офиса на Грейс с нейния палмтоп.
	— Къде е Грейс? — попита той Лиса, когато не я откри в кабинета й.
	— Не се ли засякохте? Тя слезе до колата си няколко минути по-късно.
	Джулиън се намръщи.
	— Сигурна ли си?
	— Да. Каза, че била забравила някакви папки.
	Преди Джулиън да успее да попита още нещо, в офиса влезе привлекателна чернокожа жена, облечена в строг черен костюм и с куфарче в ръка. Тя се спря на прага, свали едната си обувка и разтърка стъпалото си.
	— Личи си, че е понеделник — каза тя на Лиса. — Току-що трябваше да изкача осем етажа, защото асансьорът е заседнал. Е, какви прекрасни новини имаш за мен?
	— Здравейте, доктор Бет — поздрави Лиса жизнерадостно и взе бележника си от бюрото. — В девет часа имате сесия с Родни Кармайкъл.
	Джулиън се вледени.
	— О, не, почакайте — каза Лиса. — Това е за доктор Грейс. Вие…
	— Родни Кармайкъл ли каза? — прекъсна я Джулиън.
	— Да, той се обади, за да си смени часа.
	Без да я изчака да довърши, Джулиън хвърли лаптопа на бюрото, изскочи от офиса и се втурна към асансьора. Сърцето му биеше до пръсване, единствената мисъл в главата му бе да стигне до Грейс възможно най-бързо. В този миг си даде сметка, че звукът, който чуваше от известно време, трябва да бе алармата на асансьора. Ледена тръпка пробяга по гръбнака му, всичките му инстинкти говореха едно — Родни Кармайкъл бе в заседналия асансьор заедно с Грейс. Сигурен бе в това.
	В този миг иззад затворените врати долетя приглушен писък. Заслепен от гняв и страх, Джулиън отвори вратата на асансьорната шахта и се вцепени. Кабината я нямаше, а черната пропаст, която зееше пред него, бе досущ като в книгата. Да се спусне вътре щеше да бъде като да слезе в пъкъла. Ад от непрогледен мрак и задушаваща теснота.
	Заля го ужас, трудно му беше да си поеме дъх. Ала със сърцето си усещаше, че Грейс е там долу. Съвсем сама с един луд, без никой, който да й помогне.
	Джулиън стисна зъби и скочи в шахтата, улавяйки се за кабелите.
	Грейс трябваше да повика на помощ цялата си сила, за да оттласне Родни от себе си.
	— Няма да те деля с никого! — изръмжа той и отново я сграбчи за ръцете. — Ти ми принадлежиш.
	— Не принадлежа на никого, освен на себе си!
	Грейс го изрита с коляно в слабините. Родни се свлече на пода, а тя опита да се изкатери по стените до капака над главата си. Само ако успееше да стигне до…
	Родни я сграбчи през кръста и я запрати в насрещния ъгъл. С разкривено от ярост лице, той сложи ръце от двете й страни.
	— Кажи ми името на мъжа, проникнал в теб, Грейс! Кажи ми го, за да знам кого трябва да убия!
	С празни, ужасяващи очи, той започна да дере лицето и врата си толкова яростно, че пръстите му оставяха кървави бразди.
	— Не знаеш ли, че си моя! Двамата ще бъдем заедно. Аз знам как да се грижа за теб. Знам от какво се нуждаеш. Аз съм толкова по-добър от него!
	Грейс успя да отскочи настрани и като събу обувките си с високи токчета, взе по една във всяка ръка. Не бяха кой знае какво оръжие, но все пак бяха по-добре от нищо.
	— Искам да знам с кого си била! — пронизително изкрещя Родни и направи крачка към нея.
	В същия миг капакът на тавана се отвори.
	Грейс вдигна поглед и видя как Джулиън се спусна през дупката и се приземи в асансьора с пъргавината на хищник. Цялото му същество излъчваше смъртоносно спокойствие, ала най-страшни бяха очите му. Яростни пламъци бушуваха в тях и те се спряха върху Родни с неприкрита заплаха. Бавно Джулиън се изправи в целия си ръст и Родни се закова на място.
	— Кой си ти, по дяволите?
	— Аз съм мъжът, с когото е била.
	Челюстта на Родни увисна.
	Джулиън отправи бърз поглед на Грейс, за да се увери, че е невредима и в безопасност, а после се нахвърли върху Родни с гръмогласен рев. Запрати го в стената с такава сила, че Грейс се учуди как ламперията не се изкриви. Джулиън го сграбчи за ризата и го притисна към стената, а когато проговори, Грейс я побиха тръпки от ледения му глас.
	— Жалко, че не си достатъчно голям, за да те убия, защото искам да те видя мъртъв — процеди той и го стисна още по-здраво. — Ала дребен или не, ако още веднъж те хвана да се навърташ около Грейс, ако заради теб тя пролее дори само още една сълза, няма да има сила на този свят, която да ми попречи да те смачкам. Ясен ли съм?
	Родни напразно се мъчеше да се отскубне от стоманената му хватка.
	— Тя е моя! Застанеш ли между нас, ще те убия.
	Джулиън наклони глава на една страна, сякаш не можеше да повярва на ушите си.
	— Ти да не си луд?
	Родни го изрита в стомаха с всичка сила.
	Очите на Джулиън потъмняха и той стовари юмрук в челюстта му. Родни рухна на пода в безчувствена купчинка. Джулиън коленичи до него, а Грейс потрепери от облекчение. Всичко беше свършило.
	— По-добре не се свестявай — заплашително каза Джулиън на Родни, а после се изправи и привлече Грейс в задушаваща прегръдка. — Добре ли си, Грейс?
	Тя не можеше да диша, ала в този миг това нямаше значение.
	— Да, а ти?
	— Сега, когато знам, че си в безопасност, съм много по-добре.
	Няколко минути по-късно, когато полицаите най-сетне успяха да отворят вратите на асансьора, Грейс видя, че се намират между два етажа. Повдигната през кръста от Джулиън, тя улови протегнатата ръка на един от полицаите и той я изтегли на етажа над тях.
	Веднъж озовала се навън, Грейс се загледа как полицаите помагат на Джулиън да изнесе безчувственото тяло на Родни. Тя се намръщи.
	— Как разбрахте, че трябва да дойдете?
	Отговори й най-възрастният полицай, който стоеше настрани, докато двамата му колеги изваждаха тялото на Родни:
	— Служителката от аварийната служба ни се обади. Каза, че от телефона идвали такива звуци, сякаш в асансьора се води сражение.
	— Така си беше — нервно каза Грейс.
	— Е, за кого са белезниците?
	— За припадналия.
	Докато чакаше Джулиън, Грейс забеляза колко тъмна бе шахтата, в която се бе спуснал, за да стигне до нея. И колко тясна. Припомни си изражението му в онази нощ, когато бе загасила лампата. И притеснението му по-рано, докато се качваха с асансьора. И въпреки това й се беше притекъл на помощ.
	Грейс усети, че в очите й напират сълзи.
	_„Преминал е през всичко това, за да ме защити.“_
	В мига, в който Джулиън излезе от асансьорната кабина, Грейс обви ръце около него и го прегърна с всичка сила.
	Джулиън потрепери от силата на връхлетелите го чувства. Толкова бе благодарен, че тя е жива и невредима. Повдигна я във въздуха и я целуна.
	— Не!
	Джулиън пусна Грейс в същия миг, в който Родни Кармайкъл изрита полицая настрани. С белезници, които висяха от едната му китка, той грабна пистолета му и се прицели.
	С изострени от многобройните битки рефлекси, Джулиън сграбчи Грейс и я избута встрани точно когато пистолетът гръмна. Изстрелът на Родни не улучи, ала веднага след него се разнесоха още два — по-възрастният полицай бе стрелял по него.
	Грейс опита да се отскубне, но Джулиън не я пусна и вместо това притисна лицето й до гърдите си, докато Родни Кармайкъл умираше пред очите му.
	— Не гледай, Грейс — прошепна тя. — Има спомени, които е по-добре да ти бъдат спестени.


	— Да, Селена — каза Грейс в телефонната слушалка, докато се обличаше за работа. — Мина цяла седмица. Добре съм.
	— На мен не ми звучиш добре — скептично отговори Селена. — Все още ми звучиш разтърсена.
	Всъщност наистина беше така. Ала благодарение на Джулиън, Грейс беше в безопасност. А и нали не бе видяла горкия Родни след това.
	Щом полицаите взеха показанията им, Джулиън я бе отвел вкъщи и Грейс бе сторила всичко по силите си, за да не мисли повече за случилото се.
	— Наистина. Добре съм.
	Джулиън влезе в спалнята.
	— Закъсняваш.
	Той взе телефонната слушалка от ръката й и й подаде един кроасан.
	— Облечи се — каза й той, след което насочи вниманието си към Селена.
	Грейс се намръщи, когато Джулиън излезе от стаята с телефонната слушалка в ръка и тя вече не можеше да го чува. Докато се обличаше, изведнъж си даде сметка колко добре се чувстваше с него. Присъствието му й бе толкова приятно. Харесваше й да се грижи за него и той — за нея. Взаимността на връзката им беше прекрасна.
	— Грейс — каза той, подавайки глава през вратата. — Все още закъсняваш.
	Тя се засмя и нахлузи чифт обувки с високи токчета.
	— Идвам, идвам.
	Когато стигнаха до входната врата, изведнъж забеляза, че Джулиън е бос.
	— Днес няма ли да дойдеш?
	— Ще ти трябвам ли?
	Грейс се поколеба. Приятно й бе да обядват заедно и да се закача с него между часовете си, но пък той сигурно доста скучаеше, докато седеше в офиса й и я чакаше с часове.
	— Не, всъщност не.
	Джулиън я целуна жадно.
	— Ще се видим довечера.
	Грейс се отдръпна неохотно от него и забързано се отправи към колата си.
	Това бе един от най-дългите дни в живота й. Грейс седеше на бюрото си и броеше секундите, оставащи до мига, в който пациентите й щяха да си тръгнат. Когато най-сетне стана пет часът, тя набързо отпрати горката Рейчъл, а после трескаво си събра нещата и си тръгна. Прибра се много бързо и откри Селена да я чака на верандата.
	— Нещо не е наред ли? — сбърчи чело Грейс и се присъедини към нея.
	— Ни най-малко. Но нека ти дам един съвет — развали проклятието. На всяка цена трябва да задържиш Джулиън.
	Грейс се намръщи още по-озадачено, а Селена слезе от верандата и се отправи към джипа си. Недоумяваща, Грейс отвори входната врата.
	— Джулиън? — повика го тя.
	— В спалнята съм.
	Тя се качи на горния етаж и го завари, съблазнително изтегнат върху леглото. Беше подпрял главата си с ръка, а пред него лежеше една-едничка червена роза. Беше ужасно привлекателен и имаше неимоверно изкусителен вид. Особено с двете трапчинки на бузите и с пламъчетата в небесносините си очи, които можеха да бъдат определени единствено като пакостливи.
	— Приличаш досущ на котката, която изяла канарчето — тихичко каза Грейс. — Какво правихте двамата днес?
	— Нищо.
	— Нищо? — повтори тя недоверчиво.
	Защо ли не му вярваше?
	_„Може би защото има твърде пакостлив вид?“_
	Погледът й се спря върху розата.
	— За мен ли е?
	— Да.
	Усмихвайки се на кратките му, насечени отговори, Грейс свали обувките си до леглото, след което събу и чорапогащника.
	Когато вдигна очи, видя, че Джулиън я наблюдава с неприкрит интерес, проточил врат, за да вижда по-добре. Той се усмихна.
	Грейс взе розата и вдъхна сладкото й ухание.
	— Много приятна изненада — каза тя и го целуна по бузата. — Благодаря ти.
	— Радвам се, че ти харесва — прошепна той и прокара пръсти по скулата й.
	Макар и неохотно, Грейс се отдръпна, прекоси стаята и остави розата върху скрина. След това отвори най-горното чекмедже и замръзна на мястото си. Там, върху дрехите й, лежеше книга с твърди корици, опакована с голяма червена панделка — „Питър Пан“. Грейс ахна, взе книгата в ръце и развърза панделката. Отгърна на първата страница и усети как сърцето й пропусна един удар.
	— Мили Боже, та това е първо издание и то — с автограф!
	— Харесва ли ти?
	— Дали ми харесва? — повтори Грейс с овлажнели очи. — О, Джулиън!
	Тя се хвърли на врата му и покри лицето му с целувки.
	— Невероятен си! Благодаря ти!
	За първи път Джулиън като че ли изглеждаше леко смутен.
	— Това е просто… — Грейс така и не довърши, тъй като в този миг погледът й падна върху дрешника. Вратата беше открехната, а лампата вътре — запалена.
	Той не може да е… Много бавно тя се приближи, бутна вратата и погледна вътре.
	Сълзи на радост напълниха от очите й, по цялото й тяло се разля топлина. Върху рафтовете отново имаше книги. Тя протегна разтреперана ръка и я прокара по гръбчетата на новите си книги.
	— Сънувам ли? — прошепна тя.
	Почувства, че Джулиън е зад нея. Не я докосваше, ала въпреки това тя усещаше присъствието му с всяка фибра на тялото си, с всяко сетиво. Не беше физическо усещане, но въпреки това бе разтърсващо. И я остави без дъх.
	— Не можахме да открием всичките, особено джобните ти издания, ала Селена каза, че сме взели най-важните.
	Една сълза се търкулна по бузата й при вида на книгите на баща й. Как бяха успели да ги намерят?
	С разтуптяно сърце, тя се огледа наоколо и видя всичките си любими заглавия: „Тримата мускетари“, „Беоулф“, „Алената буква“, „Вълкът и гълъбицата“, „Повелителят на желанието“, „Паднали ангели“, „Пазителят на закона, който я обичаше“ и още много други. Завладяна от твърде силни чувства, Грейс най-сетне даде воля на сълзите си и като се обърна, обви ръце около врата на Джулиън.
	— Благодаря ти! — изхлипа тя. — Но как? Как го направи?
	Той сви рамене и посегна да избърше сълзите й. И тогава Грейс забеляза ръката му. И какво липсваше там.
	— Не и пръстенът ти! — ахна тя при вида на светлата ивица кожа там, където доскоро бе стоял пръстенът му. — Кажи ми, че не си го направил!
	— Това беше просто един пръстен, Грейс.
	Не, не беше. Тя прекрасно помнеше изражението му, когато доктор Луис му предложи да го купи.
	_„За нищо на света_, бе отсякъл той. _Нямате представа през какво трябваше да премина, за да се сдобия с него.“_
	Ала Грейс, чула разказите му за онова, което беше преживял, имаше много добра представа. А ето че го бе продал заради нея. Грейс се повдигна на пръсти и го целуна страстно.
	Джулиън остана напълно поразен, когато устните й докоснаха неговите. Никога досега тя не бе правила първата стъпка по този начин. Той затвори очи и простена, заравяйки пръсти в косата й, така че кичурите се разляха по ръката му. Главата му се замая от нейния вкус. От допира й. От това, че го целуваше по начин, по който никой никога не го бе правил… С цялото си сърце. Това го разтърси до дъното на прокълнатата му душа.
	В този миг на Джулиън му се прииска времето да спре. Не искаше да живее без нея. Не можеше да си представи дори един ден, в който тя да не е до него. Усети, че започва да губи контрол. Болката на лудостта прониза едновременно главата и слабините му.
	_„Не още!“_, изкрещя мозъкът му. Не искаше това да свършва. Не и когато бе толкова близо.
	Толкова близо…
	Ала нямаше друг избор. Неохотно, той се отдръпна от нея.
	— Да разбирам, че и на теб ти харесва, така ли?
	Грейс се засмя.
	— Естествено, че ми харесва, луди човече!
	Тя го прегърна през кръста и облегна глава на гърдите му. Джулиън потрепери под напора на вълна от непознати чувства. Обви ръце около нея и усети как сърцето й бие в същия забързан ритъм като неговото. Ако можеше, завинаги щеше да остане така, притискайки я до себе си. Ала не можеше.
	Той направи крачка назад и Грейс го погледна объркано.
	— Не те отблъсквам, сладка моя — прошепна Джулиън, изглаждайки сбърченото й чело. — Просто усещам, че започвам да губя себе си.
	— Проклятието?
	Той кимна.
	— Мога ли да направя нещо?
	— Просто ми дай една минутка, за да се преборя с него.
	И той забързано отиде до леглото. Грейс прехапа устни — за първи път в движенията му липсваше онова съвършено изящество, което тя познаваше. Всъщност изглеждаше така, сякаш не може да диша, а стомахът му се свива от нечовешка болка. Той стисна таблата на леглото с такава сила, че Грейс видя как кокалчетата му побеляха. Сърцето й се сви, обзе я неустоимо желание да го утеши. Повече от всякога копнееше да му помогне.
	Всъщност искаше…
	… него. Искаше него. И толкова.
	Грейс остана с отворена уста, когато осъзна какво означава това. Обичаше го. Обичаше го дълбоко и с цялото си същество. И как би могла да не го обича?
	С разтуптяно сърце, тя плъзна поглед по книгите в дрешника. Връхлетяха я спомени. Джулиън в нощта, когато се появи за първи път и й се предложи. Джулиън, който я люби под душа. Джулиън, който я утешава, разсмива я, скача в асансьора през капака на покрива, за да я спаси. Джулиън, който лежи върху леглото с розата пред себе си и гледа как тя открива подаръците си.
	Селена беше права. Джулиън си струваше да бъде задържан на всяка цена и тя никога не искаше да се разделя с него. Почти го изрече на глас, ала се въздържа. Сега не беше моментът. Не и когато го измъчваше такава агония. Не и когато бе толкова уязвим.
	_„Той би искал да го знае.“_
	Дали наистина? Грейс се замисли какви последици би имало, ако му каже. Знаеше, че нейното време не му харесва и че иска да си отиде у дома. Ако му кажеше как се чувства, той можеше да остане единствено по тази причина, а стореше ли го, без сам да го иска, с течение на времето можеше да се настрои срещу нея, задето го бе откъснала от всичко, което някога бе познавал. Всичко, което е бил.
	И най-страшното — ами ако нещата между тях не се получеха? Като психолог, Грейс по-добре от всеки друг знаеше колко много проблеми можеха да се появят в една връзка и да я разрушат.
	Една от основните причини за повечето раздели бе липсата на допирни точки между двама души, които нямаха върху какво да изградят връзката си, тъй като не споделяха нищо, освен физическо привличане.
	А те с Джулиън бяха толкова различни, колкото изобщо бе възможно. Тя бе невзрачна психоложка от двайсет и първи век, а той — зашеметяващо привлекателен македонски генерал от втори век преди Христа. Това беше все едно риба и птица да се опитат да намерят място, където да живеят заедно.
	Едва ли някога се бяха събирали двама по-различни души.
	Засега все още се наслаждаваха на новите усещания от връзката си, ала всъщност изобщо не се познаваха добре. Ами ако след една година вече не бяха влюбени? И като стана дума за това, ами ако след като разваляха проклятието, Джулиън се променеше? Беше й казал, че в Македония е бил друг човек. Ами ако част от сегашното му очарование или привличането, което изпитваше към нея, се дължаха на проклятието? Според Купидон, то притегляше Джулиън към нея. Ами ако успееха да го развалят и Джулиън се превърнеше в съвсем различен човек? Някой, който вече не я иска? Тогава какво? Грейс бе сигурна, че откаже ли се веднъж от шанса да се върне в собственото си време, Джулиън няма да получи втора възможност.
	Тя усети, че й е трудно да си поеме дъх, когато осъзна, че не можеше дори да му каже: „Нека опитаме и да видим какво ще стане.“ Защото вземеше ли Джулиън своето решение, връщане назад нямаше да има. Грейс преглътна мъчително. Де да виждаше в бъдещето като Селена. Ала дори Селена понякога грешеше, а заради Джулиън Грейс не можеше да си позволи да сгреши.
	Не, имаше една-единствена основателна причина Джулиън да остане — ако я обичаше така силно, както тя него. А това бе горе-долу толкова вероятно, колкото небето да се сгромоляса върху главата й в следващите няколко минути. Истината я накара да потръпне и тя затвори очи. Джулиън никога нямаше да бъде неин. По един или друг начин, трябваше да го остави да си отиде. А това щеше да я убие.
	Джулиън си пое дъх на пресекулки и пусна леглото.
	— Болеше — каза той с едва доловима усмивка.
	— Личеше си.
	Грейс понечи да го докосне, ала той рязко се дръпна, като човек, налетял на змия. Тя свали ръка.
	— Ще ида да приготвя вечеря.
	Джулиън се загледа подпре й. Копнееше да тръгне след нея и едва не го стори. Ала просто не смееше. Трябваше му още мъничко време, за да се овладее. Още малко време, за да потуши огъня, който го изгаряше отвътре и заплашваше да го надвие. Той поклати глава. Как можеше допирът й да му вдъхва такава сила и едновременно с това да го прави така невероятно слаб?
	Грейс тъкмо бе направила сандвичи и бе стоплила супа от консерва, когато Джулиън се появи в кухнята.
	— По-добре ли се чувстваш?
	Да — отвърна той и се настани на масата.
	Грейс разсеяно разбъркваше супата в купичката си, гледайки го как се храни. Косата му искреше, галена от лъчите на залязващото слънце. Седеше изпънат като струна и при всяко негово движение, Грейс усещаше как я залива вълна на желание. Можеше да го гледа по цял ден, без изобщо да й омръзне. А най-много от всичко искаше да отиде при него и да седне в скута му. Да прокара пръсти през златистите му къдри, докато го целува така, че той да забрави на кой свят се намира.
	_„Престани!“_
	Ако не се овладееше, всеки миг можеше да се поддаде на този импулс.
	— Знаеш ли — колебливо започна тя. — Мислех си какво би било, ако останеш тук? Толкова ужасно ли ще е да живееш в моето време?
	Погледът му начаса я отрезви.
	— Вече го обсъждахме. Мястото ми не е тук. Не разбирам вашия свят, вашите обичаи. Чувствам се неловко и това не ми харесва.
	Грейс се прокашля. Е, добре, нямаше да го споменава повече. Въздъхвайки, тя взе сандвича си и го изяде, въпреки че всъщност искаше да спори. След като приключиха с вечерята, Джулиън й помогна да раз дига съдовете.
	— Искаш ли да ти почета? — попита тя.
	— Защо не — отвърна той, ала Грейс усети, че нещо не е наред. Държеше се с нея някак резервирано, почти хладно. Не го бе виждала такъв от нощта, в която се бе появил.
	Тя се качи в спалнята и взе новото си копие на „Питър Пан“. Когато се върна на долния етаж, Джулиън вече подреждаше възглавниците пред дивана.
	Тя се излетна на пода, облегнала глава на корема му, разтвори книгата и започна да чете.
	Джулиън слушаше плавния, напевен глас на Грейс, без да сваля поглед от нея. Докато тя четеше думите, той виждаше как очите й пробягват по страниците. Беше си обещал, че няма да я докосва, ала изведнъж си даде сметка, че напук на волята си я милва по косата. Допирът на кожата й разпали пожар в тялото му и той усети как слабините му още повече се напрягат от желанието да я притежава. Докато копринените, гарвановочерни кичури се разливаха по пръстите му, Джулиън се остави гласът й да го отведе далеч, далеч от там, на едно място, което го изпълваше с такъв покой, сякаш бе онзи вечно изплъзващ се дом, който бе търсил през целия си живот. Място, където съществуваха само те двамата. Място, където нямаше нито богове, нито проклятие. Само той и тя. Беше прекрасно.
	Грейс повдигна вежди, когато усети как ръката на Джулиън остави косата й и се плъзна към най-горното копче на блузата й. Тя затаи дъх в обнадеждено очакване, ала едновременно с това я обзе нерешителност.
	— Какво…
	— Не спирай да четеш — каза Джулиън, докато разкопчаваше копчето.
	С пламнало тяло, Грейс прочете още един абзац. Джулиън разкопча следващото копче.
	— Джулиън…
	— Просто чети.
	Докато тя четеше, Джулиън продължи и се зае с третото копче. Онова, което правеше, я подлудяваше, дишането й се учести, сърцето й заби лудешки. Грейс вдигна поглед към него и видя жадния пламък в очите му.
	— Какво е това? Стриптийз четене? Аз прочитам един абзац и ти откопчаваш едно копче?
	Вместо отговор, Джулиън прокара ръка по сутиена й и нежно стисна гърдата й. Грейс простена от удоволствие, когато той започна да я масажира през сатена. От топлината на ръката му я побиха тръпки.
	— Чети — отново нареди той.
	— О, да, все едно съм в състояние да чета, докато ти…
	Той разкопча сутиена и взе едната й гръд в ръка.
	— Джулиън!
	— Чети ми, Грейс. Моля те.
	Сякаш това бе възможно! Ала умолителните нотки в гласа му докоснаха сърцето й. Тя се овладя и насочи вниманието си към книгата, докато Джулиън прокарваше ръка по голата й кожа. Допирът му бе така ласкав, така успокояващ. Абсолютно възхитителен. Това не бяха страстните милувки, с които я съблазняваше и възпламеняваше досега, а нещо съвсем различно, което докосваше много повече от плътта. Нещо, което се докосваше до сърцето й.
	Много скоро Грейс свикна с малките кръгове, които той описваше около гърдите и зърната й и надолу по корема й, и се отдаде на мига и на усещането от близостта, която двамата споделяха. Когато довърши книгата, вече бе десет часът. Джулиън прокара обратната страна на дланта си по твърдото й зърно, докато тя оставяше томчето настрани.
	— Имаш толкова красиви гърди.
	— Радвам се, че мислиш така — отвърна Грейс и чу как стомахът му изкъркори под ухото й. — Май си гладен.
	— Гладът, който изпитвам, не е за храна.
	Лицето й пламна. Джулиън плъзна ръка от корема чак до шията й, а после по скулата и проследи устните й с палец.
	— Колко странно — каза той. — Онова, което ме прекършва, е целувката ти.
	— Моля?
	Ръката му отново се спусна надолу към корема й.
	— Харесвам допира на кожата ти до моята. Мекотата на тялото ти под ръката ми — тихо обясни той. — Ала само когато устните ни се докоснат, усещам как разумът ме напуска. Как мислиш, защо ли е така?
	— Не знам.
	В този миг телефонът иззвъня. Джулиън изруга.
	— Ненавиждам тези неща.
	— Аз също започвам да ги мразя.
	Той отдръпна ръка, така че Грейс да може да стане, ала тя я улови и я положи върху гърдите си.
	— Нека си звъни.
	Джулиън се усмихна и се наведе над нея. Устните им бяха толкова близо, че Грейс усещаше дъха му върху лицето си. Изведнъж той се отдръпна и затвори очи, ала не преди Грейс да успее да зърне агонията и копнежа в тях. Стиснал зъби, той сякаш се бореше със себе си.
	— Иди да вдигнеш — прошепна той и я пусна.
	Грейс се изправи разтреперана и отиде до безжичния телефон, притискайки разкопчаната блуза към гърдите си.
	— Здравей, Селена.
	С натежало сърце, Джулиън се заслуша, мъчейки се да потуши огъня, който го изгаряше отвътре. Последното, което искаше, бе да напусне този пристан. До този миг не бе изпитвал наслада от почти нищо в живота си, ала сега жадуваше за всяка секунда от нейното време.
	— Чакай, нека го попитам — каза Грейс в слушалката и се приближи. — Селена и Бил искат да знаят дали ни се излиза с тях в събота.
	— Ти решаваш — отвърна Джулиън, като се надяваше, че тя ще откаже.
	Грейс се усмихна и отново доближи слушалката до ухото си.
	— Звучи страхотно, Селена. Ще бъде адски забавно… Добре, ще се видим тогава.
	И тя затвори.
	— Ще си взема един бърз душ преди лягане.
	Джулиън кимна и загледа как тя се качва по стълбите. Повече от когато и да било досега му се прииска отново да е смъртен. Би дал всичко на света, за да може да я последва по стълбите, да я положи върху леглото и да потъне в тялото й. Затворил очи, Джулиън бе готов да се закълне, че усеща как влажната й топлина го обгръща. Зарови пръсти в косата си и ги стисна в юмрук. Колко ли дни още щеше да издържи това мъчение? Ала въпреки всичко щеше да се съпротивлява. За нищо на света нямаше да се откаже от здравия си разум и секунда по-рано, отколкото съдбата беше решила.
	Грейс усети присъствието му. Обърна се и го видя да стои до ваната, чисто гол. Погледът й с огромна наслада се плъзна по всеки сантиметър от съвършеното му, бронзово тяло, ала онова, което плени сърцето й и я остави без дъх, бе очарователната му, топла усмивка. Без да каже нито дума, Джулиън пристъпи под душа.
	— Знаеш ли — подхвърли той с нехайност, която я изуми. — Тази сутрин открих нещо интересно.
	Грейс загледа как водата пада върху него и приглажда косата му, оформяйки ореол от къси, влажни къдрици около лицето му.
	— Така ли? — попита тя, опитвайки се да устои на изкушението да се пресегне и да улови една от тези къдрици между пръстите си. Или още по-добре — между зъбите си.
	— Аха — каза той и плъзвайки ръка нагоре, откачи подвижния душ от стойката, а след това го нагласи за лек масаж. — Обърни се.
	Грейс се поколеба, ала все пак се подчини. Джулиън прокара поглед по гладкия й, мокър гръб. През целия си живот не бе виждал по-примамлива жена.
	Тя бе всичко, което някога бе жадувал да притежава, и все пак не смееше да се надява. Не смееше да мечтае. Джулиън сведе поглед към пищните й извивки. Беше застанала с леко разкрачени крака и той съвсем ясно си представи как ги разтваря още повече и потъва в нея. Мъчейки се да си поеме дъх, той насочи душа към раменете й.
	— Приятно е — прошепна Грейс.
	Джулиън не бе в състояние да говори. Стиснал зъби, той трябваше да положи огромно усилие, за да не се поддаде на хищническия глад на тялото си за нейното. Нуждата да я докосне бе толкова силна, че пред нея бледнееше дори нуждата от храна и вода, която го връхлиташе, докато беше в книгата.
	Грейс се обърна към него с грейнало лице, взе гъбата и я насапуниса. Джулиън не помръдваше, докато тя го къпеше. Ръцете й се плъзгаха по гърдите и корема му и още повече разпалваха жаждата му за нея. Той задържа дъха си в нетърпеливо очакване, докато ръцете й се спускаха все по-надолу и по-надолу.
	Грейс прехапа устни, когато докосна стоманените мускули на корема му. Вдигна очи и видя, че Джулиън не я изпуска от поглед. Полупритворил клепачи, той като че ли се наслаждаваше на всяко нейно докосване. За да направи удоволствието му още по-голямо, Грейс прокара гъбата по къдриците с цвят на кафе там долу, а после пъхна ръка между краката му и нежно го стисна. Джулиън рязко си пое дъх, а тя се усмихна, усетила мощния спазъм, който разтърси тялото му.
	Колко щастлива се почувства при вида на насладата, изписала се по лицето му. С разтуптяно сърце, тя лекичко потърка щръкналата му мъжественост. Чу как подвижния душ издрънча върху дъното на ваната, секунда преди Джулиън да я вземе в прегръдките си и да зарови лице в шията й.
	Грейс потрепери от усещането на притиснатите им едно към друго мокри тела. Любовта й към него изпълни цялото й същество, молейки се някакво чудо да им позволи да останат заедно. В този миг й се прииска да го усети в себе си. Да почувства как той покорява тялото й, така както бе покорил и сърцето й. Докато устните му я измъчваха с насладата, която й даряваха, едното му бедро се пъхна между краката й. Тънките му косъмчета я погъделичкаха и допирът им напълно разтопи волята й.
	Грейс възбудено се отърка в гладкото му, мокро бедро, опивайки се от усещането на силните му мускули, които ту се свиваха, ту се отпускаха между краката й, а устните му не се откъсваха от гърлото й. О, колко го обичаше! И как копнееше да го чуе да казва, че тя означава за него също толкова много, колкото и той за нея.
	Джулиън прокара ръце по гърба й, после ги премести отпред. С поглед, който я изгаряше, той я положи във ваната.
	— Какво… — думите на Грейс заглъхнаха и тя простена, усетила езика му в ухото си.
	Почувства как мускулите на ръката му се напрегнаха, когато той посегна към душа и го насочи към нея, така че струята да облее тялото й с пулсиращата си топлина. Джулиън започна да описва бавни, чувствени кръгове над гърдите й, над стомаха й. Наелектризирана от възбуждащата милувка на водата и от близостта на неговото тяло, Грейс започна да диша накъсано.
	Джулиън цял трепереше, разтърсван от неудържима нужда. Искаше да я задоволи така, както не бе искал да задоволи никоя друга жена. Жадуваше да я види как се гърчи от удоволствие под него. Да я чуе как изкрещява, когато достигне върха. Разтваряйки бедрата й още мъничко, той насочи струята на душа между краката й.
	Грейс почти се задави от вълната на неописуемо удоволствие, която я обля.
	— Джулиън! — простена тя, треперейки от усещането на пръстите му вътре в нея.
	Те я изпълваха, възпламеняваха я, а топлата струя на водата правеше движенията му още по-чувствени. Никога, никога преди не бе изпитвала нещо подобно. Той движеше китката си, въртеше пулсиращата вода около нея, докато накрая Грейс не можеше да издържа повече. Когато свърши миг по-късно, тя изкрещя в екстаз.
	С тяло, сковано от усилието да не проникне в нея, Джулиън се усмихна. Това изобщо не бе краят. Сякаш някога можеше да й се насити. С уста, с ръце и със струята на душа, той я доведе до върха още пет пъти.
	— Моля те, Джулиън — примоли се тя след последния път. — Имай милост. Не мога повече.
	Преценявайки, че достатъчно е измъчвал и двамата, Джулиън се пресегна и спря душа. Грейс не бе в състояние да помръдне. Всяко движение, независимо колко слабо, я разтърсваше. Джулиън надигна глава измежду краката й и се загледа в нея с едва доловима усмивка.
	— Ти ме уби задъхано каза тя. — Сега трябва да се отървеш от тялото.
	Джулиън се разсмя, а после излезе от ваната, наведе се и я взе на ръце. Наслаждавайки се на допира на голата му кожа, Грейс се остави да я занесе до леглото и да попие влагата от тялото й. Бавно и внимателно, той започна да прави с хавлията неща, за които Грейс силно се съмняваше, че е предназначена. Прокарваше я чувствено по ръцете и гърдите й, и надолу към стомаха, като описваше лениви, секващи дъха кръгове.
	— Разтвори крака, Грейс.
	Останала без капчица воля, тя се подчини и простена, когато платът докосна нежната, пулсираща плът между бедрата й. После хавлията изчезна, изместена от пръстите му.
	— Джулиън, моля те. Не мисля, че мога да го направя отново.
	Той обаче не й обърна внимание. Нито пък тялото й — за нейно изумление, тя отново свърши. Джулиън се приведе над нея и прошепна в ухото й:
	— Мога да те карам да го правиш цяла нощ.
	Грейс го погледна в очите и в този миг осъзна същинските измерения на проклятието му. Ерекцията му бе все така голяма, челото му бе оросено от пот. Как издържаше да я гледа как свършва отново и отново, знаейки, че за него няма да има облекчение? Забравила всичко друго, освен любовта си към него, Грейс се надигна и го целуна. Джулиън се дръпна като опарен и се свлече на пода, гърчейки се, сякаш го биеха. Ужасена от онова, което бе сторила, Грейс скочи от леглото.
	— Съжалявам — каза тя и посегна към него. — Забравих.
	Джулиън рязко се обърна към нея, потъмнелите му очи вдъхваха ужас. Треперейки конвулсивно, той се мъчеше да надвие надигащата се лудост. В крайна сметка онова, което му даде сили да го стори и да се успокои, беше страхът, изписан върху нейното лице. Той се дръпна назад, сякаш Грейс беше заразна и се изправи на крака, използвайки за опора леглото.
	— Влошава се — каза Джулиън накъсано.
	Грейс не бе в състояние да говори. Не издържаше да го гледа как страда. И се ненавиждаше, задето го бе тласнала в лапите на тази жестока агония. Без да я поглежда, Джулиън събра дрехите си и излезе от стаята.
	Трябваше да минат няколко секунди, преди Грейс отново да е в състояние да помръдне. Когато най-сетне си възвърна способността да стои на крака, тя отиде да се облече. Отвори най-горното чекмедже на скрина и погледът й попадна върху оковите. Колко ли дни им оставаха, преди завинаги да го изгуби?


	Следващите няколко дни бяха най-прекрасните в живота на Грейс. След като свикна с правилото на Джулиън, че не бива да се целуват, и със страстното му, интимно докосване, между тях се възцари лека и приятна близост, която удивляваше Грейс и й доставяше огромна радост. Прекарваше дните си в офиса, като често обядваше с Джулиън и Селена, а нощите си — излетната в прекрасната прегръдка на Джулиън. Ала с всеки изминал ден мисълта, че в края на месеца той ще си отиде, ставаше все по-мъчителна.
	Как щеше да го понесе?
	Въпреки че непрекъснато мислеше за това, тя отказваше отново да повдигне тази тема. Решила бе да живее за мига и да не се тревожи за утрешния ден, преди да е настъпил.
	В събота вечерта двамата се срещнаха с Бил и Селена в „Типс“* във Френския квартал. Макар че този във Френския квартал бе по-туристически от оригиналния клуб, тази вечер имаше зайдеко** вечер, а Грейс искаше Джулиън да чуе музиката, която Ню Орлиънс бе направил прочута.
	[* „Типс“ съкр. от „Типитинас“ — прочут музикален клуб в Ню Орлиънс; през 1998 г. отваря врати второ заведение — във Френския квартал. — Б.пр.]
	[** Зайдеко англ. zydeco — музикален стил от Южна Луизиана, който съчетава карибски и блус елементи. — Б.пр.]
	— Здравейте! — поздрави ги Селена, когато двамата доближиха масите в дъното на заведението. — Бях започнала да се чудя дали изобщо ще се появите.
	Грейс усети, че лицето й пламва при спомена за онова, което ги бе забавило. Един ден може би щеше да се научи да заключва вратата на банята, когато си вземаше душ.
	— Здравейте, Джулиън, Грейс — обади се и Бил.
	Грейс се усмихна при вида на ръката му, чийто гипс Селена бе оцветила с флуоресцентни бои.
	Джулиън кимна на Бил и задържа стола на Грейс, за да може тя да седне, а после се настани до нея. Когато сервитьорът дойде, те си поръчаха начос и чипс, докато Селена потропваше върху масата в ритъм с музиката.
	— Хайде, Лейн — сприхаво подхвърли Бил. — Да вървим да танцуваме, преди да съм те убил заради това непрекъснато потропване.
	Грейс се загледа след тях, обзета от лека завист.
	— Танцува ли ти се? — попита Джулиън.
	Грейс обожаваше да танцува, но не искаше да го засрамва. Изобщо не се съмняваше, че той няма представа от съвременни танци, ала въпреки това бе страшно мило от негова страна да го предложи.
	— Ще мина и без танци.
	Джулиън сякаш не я чу. Той стана и й подаде ръка.
	— О, да, танцува ти се и още как.
	В мига, в който стигнаха до дансинга, Грейс осъзна, че Джулиън танцува точно толкова добре, колкото и изглежда. Той знаеше абсолютно всяка стъпка — сякаш бе отрасъл с тези танци. Всъщност движенията му бяха съвършени — изящни, ала едновременно с това мъжествени и секси. Грейс никога досега не бе виждала нещо подобно. А ако се съдеше по завистливите, кръвнишки погледи, които й хвърляха — същото важеше и за жените наоколо. Докато групата изсвири песента си докрай, Грейс вече се бе сгорещила и останала без дъх.
	— Как…
	— Дар от Терпсихора — обясни Джулиън и като обгърна раменете й с ръце, я притисна до себе си.
	— От кого?
	— Музата на танците.
	Грейс се усмихна.
	— Напомни ми да й изпратя благодарствено писмо.
	Групата тъкмо подхващаше нова песен, когато Джулиън изведнъж се сепна и сбърчи чело.
	— Нещо не е наред ли? — попита Грейс и проследи погледа му.
	Той поклати глава и прокара ръка пред очите си.
	— Май ми се привижда.
	— Какво ти се привижда?
	Джулиън отново се взря в тълпата, търсейки високия русокос мъж, когото бе зърнал с крайчеца на окото си. Макар да го бе мярнал само за миг, беше готов да се закълне, че е видял Кириан Тракийски. Със своя двуметров ръст Кириан трудно оставаше незабелязан, а и характерната му заплашителна походка нямаше как да бъде сбъркана. Ала Кириан тук, в това време — това беше невъзможно! Явно лудостта му отново се завръщаше и го караше да халюцинира.
	— Нищо — отвърна Джулиън и като си заповяда да не мисли за това, се усмихна на Грейс.
	Следващата песен беше бавна. Той притегли Грейс към себе си и двамата започнаха да се поклащат лекичко в нежния ритъм. Обвила ръце около врата му, Грейс положи глава на гърдите му и се опи от топлото ухание на сандалово дърво, което лъхаше от тялото му. И сама не знаеше какво в мириса му я кара да се чувства по този начин, ала той я изпълваше с неудържимо, страстно желание. Опрял буза в косата й, Джулиън нежно я милваше по главата, докато тя се вслушваше в ударите на сърцето му. Грейс можеше да остане така завинаги. Ала песента свърши твърде скоро и след още две бързи парчета тя трябваше да седне. Все пак не притежаваше издръжливостта на Джулиън. Докато отиваха към масата, Грейс си даде сметка, че той дори не се бе задъхал. За сметка на това челото му беше оросено от пот. Той отново й задържа стола, след което седна съвсем близо до нея и отпи голяма глътка бира.
	— Джулиън! — каза Селена през смях. — Нямах никаква представа, че толкова те бива в танците.
	Бил извъртя очи към тавана.
	— Пак ли започнахме да точим лиги, Лейн?
	— О, я стига — отвърна Селена и го прасна в корема. — Знаеш, че ти си единственото момче за секс, което искам.
	Бил хвърли недоверчив поглед към Джулиън.
	— Да бе, да.
	Грейс видя как лицето на Джулиън помрачня.
	— Добре ли си? — попита тя.
	Той й се усмихна и при вида на трапчинките, появили се на бузите му, тя веднага забрави въпроса си. Около масата се възцари тишина. Заслушани в музиката, Джулиън и Грейс се хранеха един друг с начос. Грейс му подаде поредната хапка и отдръпна ръка, ала Джулиън я улови и бавно облиза сиренето от пръстите й, разпалвайки пожар в тялото й. Обля я вълна от желание и тя се засмя. Прииска й се да си бяха останали у дома. Как само би й харесало да смъкне дрехите от тялото му и цяла нощ да облизва сирене от него! Определено трябваше да добави топено сирене към списъка си с покупки. С грейнали очи, Джулиън свали ръката й в скута си и я целуна по врата, преди да се отдръпне и да отпие още една глътка бира.
	— Ехо, Селена! — обади се Бил, връщайки вниманието на Грейс към тях, и подаде салфетка на жена си. — Избърши си лигите от брадичката.
	Селена извъртя очи.
	— Грейси, трябва да отскоча до тоалетната. Хайде с мен.
	Джулиън се отдръпна, за да може Грейс да стане, и загледа как тя се изгубва в тълпата. Като по команда няколко жени се устремиха към тяхната маса. Стомахът на Джулиън се сви. Защо трябваше непрекъснато да му се лепят така? Искаше поне веднъж да си седи на спокойствие, без да му се налага да отблъсква атаките на жени, които не си даваха труда дори да го попитат за името му, преди да плъзнат жадни пръсти по тялото му.
	— Здравей, миличък — ласкаво изгука привлекателната блондинка, която стигна първа. — Харесва ми как танцуваш. Защо не…
	— Не съм сам — прекъсна я Джулиън и заплашително присви очи.
	— Ти и тя? — изсмя се блондинката, махвайки с палец в посоката, в която се бе отдалечила Грейс. — О, я стига! Аз реших, че си изгубил някой бас или нещо такова.
	— Аз пък си помислих, че я е извел на среща от съжаление — обади се друга жена, която току-що се бе присъединила към тях заедно с тъмнокосата си приятелка.
	В този миг от тълпата излязоха двама мъже.
	— Вие трите какво правите тук?
	Жените, които очевидно бяха с тях, изгледаха Джулиън със съжаление.
	— Нищо — измърка блондинката и с един последен поглед към Джулиън, трите се обърнаха и се отдалечиха.
	Мъжете обаче останаха, вторачени свирепо в Джулиън. Той повдигна насмешливо вежди и нехайно отпи от бирата си, а двамата мъже явно разбраха колко глупаво би било да се сбият с него, защото си забраха жените и си тръгнаха. Джулиън въздъхна с отвращение. Независимо от епохата, някои неща никога не се променяха.
	— Ей — обади се Бил и се наведе към него. — Знам, че напоследък прекарваш доста време с жена ми, така че гледай да не пристъпваш на моята територия. Ясен ли съм?
	Джулиън си пое дълбоко дъх. Не и мъжът на Селена.
	— В случай че не си забелязал, единствената, която ме интересува, е Грейс.
	— Не ми ги разправяй тия — изсмя се Бил подигравателно. — Не ме разбирай погрешно, Грейс ми е много симпатична, но не съм идиот. Не мога да повярвам, че би предпочел хамбургер, когато наоколо е пълно с филе миньон.
	— Често казано, изобщо не ме вълнува какво вярваш.
	Когато двете със Селена се върнаха на масата, Грейс се сепна. Напрежението около Джулиън бе осезаемо. Той толкова здраво стискаше бутилката с бира, че бе странно как още не я бе строшил.
	— Ей, Бил — каза Селена, обвивайки ръце около врата на мъжа си. — Нали нямаш нищо против да потанцувам с Джулиън?
	— Разбира се, че имам нещо против, майната му!
	Джулиън начаса се извини и като отиде на бара, си поръча още една бира. Грейс бързо го последва.
	Добре ли си? — попита тя.
	— Да.
	Само че не звучеше добре. И определено не изглеждаше добре.
	— Знаеш ли, че усещам, когато ме лъжеш? Хайде, Джулиън, кажи ми. Какво не е наред?
	— Трябва да си вървим.
	— Защо?
	Той хвърли поглед към Селена и Бил.
	— Просто смятам, че така ще е най-добре.
	— Защо?
	Той изръмжа гърлено, ала преди да успее да каже каквото и да било, трима мъже се изправиха пред него и по лицата им Грейс разбра, че са сърдити. А най-лошото бе, че причината за гнева им явно бе Джулиън. Най-едрият от тях беше някакъв чудовищно напомпан тип, с около седем-осем сантиметра по-нисък от Джулиън, ала доста по-масивен от него. Изкривил пренебрежително устни, той плъзна поглед по гърба на Джулиън. И тогава Грейс го позна.
	Пол.
	Сърцето й заби учестено. Физически бе доста променен — лицето му бе някак подпухнало, около очите му се бяха появили бръчки и на всичкото отгоре бе започнал да оплешивява. Ала подигравателната му усмивка си бе съвсем същата.
	— Това е онзи, дето досаждаше на Амбър — обади се един от двамата типове с него.
	Убийствено спокойствие се спусна върху Джулиън и Грейс усети как по гръбнака й пробягаха ледени тръпки. Нямаше представа какво да очаква от Джулиън, а ако съдеше по онова, което виждаше, по характер Пол очевидно не се бе променил толкова, колкото на външен вид. Нахакан грубиян, който винаги се движеше с антураж, той държеше да направи демонстрация на силата си, където и да отидеше. Огромното му его и желанието да докаже какъв мъжкар е, нямаше да му позволят да си тръгне, без да се е сбил с Джулиън. Грейс можеше само да се надява, че нейният пълководец ще има достатъчно здрав разум, за да не се остави да го предизвикат.
	— Мога ли да ви помогна с нещо? — попита Джулиън, без да се обръща.
	Пол се изсмя и смушка едно от приятелчетата си в гърдите.
	— Що за педерастки акцент е пък този? Нали каза, че този хубавец тук свалял момичето ми? Като го гледам, по-скоро трябва да е бил хвърлил око на някой от вас двамата.
	Джулиън се обърна и изгледа Пол с поглед, който би накарал всеки здравомислещ човек да се изпари. Само че Пол, разбира се, нямаше и капчица здрав разум. Никога не бе имал.
	— Какъв ти е проблемът, хубавецо? Да не те засегнах? — каза Пол подигравателно и като погледна към приятелите си, поклати глава. — Точно както си мислех — най-обикновен пъзлив педал.
	Джулиън се изсмя — зъл смях, без помен от веселие.
	— Хайде, Джулиън — намеси се Грейс и го улови за ръката, преди положението съвсем да се бе влошило. — Да си вървим.
	Пол я изгледа презрително и в този миг най-сетне я позна.
	— Я виж ти, Грейс Алекзандър. Колко време мина само! — при тези думи той потупа по гърба ниския, тъмнокос мъж до себе си. — Хей, Том, нали помниш Грейс? Малките й бели гащички ми помогнаха да спечеля нашия облог.
	При тези думи Джулиън се вцепени. Грейс усети как старата болка се надига в гърдите й, ала нямаше намерение да го показва. Никога вече нямаше да даде на Пол такава власт над себе си.
	— Нищо чудно, че се е опитал да забърше Амбър — продължи Пол. — Сигурно му се е приискала някоя, която не започва да му циври на главата, докато я изчуква.
	Джулиън се нахвърли върху него толкова бързо, че Грейс едва успя да проследи движението му с поглед. Пол замахна. Джулиън се наведе и заби в ребрата му такъв юмрук, че Пол отхвръкна два-три метра назад. Ругаейки, той се втурна към Джулиън, който се отдръпна и го препъна. Пол полетя във въздуха и се приземи по гръб. Преди той да успее да помръдне, Джулиън вече бе стъпил върху гърлото му и го гледаше с ледена усмивчица, от която Грейс усети, че се смразява. Пол сграбчи обувката му с две ръце и се опита да я отмести. Макар че цялото му тяло трепереше от усилието, не можа да помръдне крака на Джулиън дори на милиметър.
	— Знаеш ли — нехайният тон на Джулиън бе направо ужасяващ, — че дори два килограма са предостатъчни, за да ти смачкат хранопровода?
	Очите на Пол едва не изскочиха от орбитите си, а вените по ръцете му се подуха, когато Джулиън засили натиска върху гърлото му.
	— Моля те, човече — примоли се той, мъчейки се да отмести обувката на Джулиън. — Не ме наранявай.
	Грейс затаи ужасено дъх, когато Джулиън го натисна още по-силно. Том направи крачка напред.
	— Само се опитай — предупреди го Джулиън — и ще ти изтръгна сърцето и ще накарам приятеля ти да го изяде.
	Убийственото му изражение потресе Грейс. Това не беше нежният мъж, който я любеше нощем. Това бе лицето на пълководеца, който някога бе разбил римската армия. У нея нямаше и капчица съмнение, че Джулиън можеше и щеше да изпълни заплахата си. А ако се съдеше по пребледнялото лице на Том, който побърза да отстъпи назад, той също го знаеше.
	— Моля те — отново се обади Пол; по бузите му се стичаха сълзи. — Моля те, не ме наранявай.
	Грейс преглътна мъчително. Това бяха съвсем същите думи, които бе проплакала в леглото на Пол. И тогава срещна погледа на Джулиън. Видя яростта в очите му и готовността му да убие Пол заради нея.
	— Пусни го, Джулиън — меко каза тя. — Цялото му тяло не струва колкото и най-малката частица от твоето.
	Джулиън сведе поглед към Пол и присви очи.
	— Там, откъдето идвам, такива нищожни страхливци като теб ги претрепвахме ей така, за да си поддържаме формата.
	И тъкмо когато Грейс вече бе сигурна, че Джулиън ще убие Пол, той свали крак от гърлото му.
	— Ставай!
	Разтърквайки гърлото си, Пол бавно се изправи.
	Студеният, убийствен поглед на Джулиън, го накара да потръпне.
	— Дължиш извинение на дамата.
	Пол си избърса носа с опакото на ръката.
	— Съжалявам.
	— Кажи го така, сякаш наистина го мислиш.
	— Съжалявам, Грейс. Честно. Страшно много съжалявам.
	Преди Грейс да успее да каже каквото и да било, Джулиън обви раменете й с ръка и я изведе от клуба.
	Никой от двамата не продума, докато отиваха към колата, ала Грейс усещаше, че нещо с Джулиън не е наред. Цялото му тяло беше напрегнато, като пружина, притисната в твърде тясно пространство.
	— Ще ми се да ме беше оставила да го убия — каза той, докато Грейс търсеше ключовете в джоба на дънките си.
	— Джулиън…
	— Не можеш дори да си представиш колко мъчително беше да си изляза по този начин. Аз не съм от онези, които просто си тръгват.
	Той стовари ръка върху капака на колата, а после се обърна и изръмжа като хванат натясно лъв.
	— По дяволите, Грейс, някога пирувах с вътрешностите на такива като него. А ето че сега съм…
	Джулиън замълча, връхлетян от спомени, потискани в продължение на две хилядолетия. Видя се като славния пълководец, който бе някога. Героят на Македония. Мъжът, чиято поява само бе достатъчна, за да накара цели римски легиони да се предадат.
	А после се видя такъв, какъвто бе сега. Празна черупка. Домашен любимец, изцяло подчинен на волята на онази, която го е призовала. Две хиляди години бе живял без чувства, без да пророни повече от шепа думи. Беше минал на режим „оцеляване“. И бе изгубил себе си в него. Докато Грейс не му протегна ръка и не откри човешката му страна…
	Грейс гледаше как по лицето на Джулиън се сменят най-различни емоции. Гняв, объркване, ужас и накрая — агония. Тя заобиколи колата, за да отиде при него, ала той не й позволи да го докосне.
	— Не виждаш ли? — гласът му бе дрезгав от чувствата, бушуващи в гърдите му. — Вече не знам кой съм. Знам кой бях в Македония, а после се превърнах в това.
	Джулиън вдигна ръка, така че Грейс да види думите на Приап, жигосани върху кожата му.
	— И тогава ти промени всичко — каза той и я погледна.
	Страданието в очите му я преряза като с нож.
	— Защо трябваше да ме променяш, Грейс? Защо не ме остави такъв, какъвто бях? Научил се бях да не чувствам нищо. Идвах, правех онова, което ми кажеха, и си отивах. Не исках нищо. А ето че сега…
	Той се огледа наоколо, като човек, попаднал в кошмар, от който не можеше да избяга.
	Грейс посегна към него.
	— Джулиън…
	— Не! — поклати глава той и отстъпи назад, а после прокара ръка през косата си. — Вече не знам къде ми е мястото. Ти не разбираш.
	— Тогава ми помогни да разбера — помоли го тя.
	— Как да ти обясня какво е да вървиш между два свята? И да бъдеш презиран както от единия, така и от другия? Нито човек, нито бог, аз съм едно извращение. Нямаш представа как израснах. Майка ми ме остави на баща ми, той — на жена си, а тя бе готова да ме пробута на първия срещнат, само и само да й се махна от очите. През последните двайсет века бях търгуван и продаван. Прекарах целия си живот, търсейки място, което да нарека свой дом. Търсейки някой, който да ме иска. Не лицето или тялото ми, а мен.
	Измъченият му поглед я изгаряше от болка.
	— Аз те искам, Джулиън.
	— Не, не ме искаш. Как би могла?
	Грейс го зяпна с отворена уста.
	— Как може да не те искам? Мили Боже, през целия си живот не съм искала да бъда с някого така силно, както жадувам да бъда с теб.
	— Това е просто физическо желание.
	Сега вече Грейс наистина се ядоса. Как се осмеляваше да омаловажава чувствата й по този начин! Онова, което изпитваше към него, бе много повече от физическо желание, то стигаше чак до дъното на душата й.
	— Не ми казвай какво изпитвам. Не съм дете.
	Джулиън поклати глава, неспособен да повярва на думите й. Беше проклятието. Трябваше да е то. Никой не можеше да го обича. Никой никога не го бе обичал. Още от мига, в който се бе родил. Ако Грейс го обичаше… Това би било чудо. Би било… Истинско блаженство. А той не бе роден за блаженство.
	_„Ще страдаш така, както никой мъж не е страдал когато и да било.“_
	Това бе просто поредният номер на боговете. Още една жестока измама, измислена за негово наказание. А той бе уморен. Изтощен от дългата борба, Джулиън искаше само да си почине от болката. Да избяга от плашещите чувства, които го връхлитаха всеки път, щом я погледнеше.
	Грейс стисна зъби, прочела отказа в очите му. Ала нима можеше да го вини? Толкова пъти го бяха наранявали. И все пак тя щеше да намери начин да му докаже колко много означава за нея. Трябваше да го направи. Защото загубата му щеше да я убие.
	До края на уикенда Джулиън странеше от нея. Колкото и Грейс да се стараеше да пробие невидимата стена, която бе издигнал около себе си, той отказваше да я допусне до себе си. Дори не й даваше да му чете на глас.
	Обезсърчена, в понеделник Грейс отиде на работа, ала преспокойно можеше и да не го прави — така или иначе не можеше да мисли за нищо друго, освен за две небесносини очи, пълни с несподелена болка.
	— Грейс Алекзандър?
	Тя вдигна очи от бюрото и видя, че на прага стои невероятно красива двайсетинагодишна жена. Облечена в червен копринен костюм на „Армани“, с чорапогащник и чанта в същия цвят, тя изглеждаше така, сякаш току-що бе слязла от някой моден подиум в Европа.
	— Съжалявам — каза Грейс, — но днес не приемам. Ако искате, може да позвъните утре…
	— Приличам ли на човек, който се нуждае от сексуален терапевт?
	На пръв поглед — не. Ала Грейс отдавна се бе научила да не си създава прибързани заключения за чуждите проблеми.
	Без да чака покана, жената влезе в кабинета й с изящна, самоуверена походка, която се стори странно позната на Грейс. Тя отиде до стената, върху която висяха дипломите и сертификатите на Грейс.
	— Впечатляващо — каза жената, ала тонът й говореше друго. Тя се обърна и огледа Грейс от главата до петите. От насмешливата й усмивка пролича, че изобщо не я одобрява.
	— Честно казано, не си достатъчно хубава за него. Твърде ниска, твърде пълна. И откъде, моля ти се, измисли тази рокля?
	Истински засегната, Грейс се изопна.
	— Моля?
	— Кажи ми — продължи жената, сякаш въобще не я бе чула, — не те ли боли да бъдеш с мъж като Джулиън и да знаеш, че ако имаше избор, той никога не би поискал да бъде с теб? Той е толкова строен и изящен. Силен и неустрашим. Знам, че мъж като него никога не те е пожелавал и никога вече няма да те пожелае.
	Грейс бе твърде поразена, за да може да говори. Не че й се наложи да го прави — жената продължи, без да спира.
	— Баща му беше същият. Представи си Джулиън с черна коса. Малко по-нисък и набит и далеч не толкова изтънчен. Въпреки това, той можеше да прави с ръцете си неща, които… мммм…
	Афродита се усмихна замислено, погледът й се разсея.
	— Разбира се, Диокъл бе покрит с белези от битките. Имаше един, който прорязваше цялата му буза.
	Очите й се присвиха гневно.
	— Никога няма да забравя деня, в който той вдигна кама срещу Джулиън, опитвайки се да го бележи по същия начин. Ще ми се да можех да кажа, че Диокъл доживя деня да се разкае за това, но лично аз се погрижих да не го доживее. Джулиън е самото съвършенство и никога няма да допусна някой да накърни красотата, с която съм го дарила.
	Грейс срещна студения, пресметлив поглед на Афродита и усети как кръвта се смразява във вените й.
	— Няма да деля сина си с теб.
	Собственическите й думи разгневиха Грейс. Как смееше да се появи сега и да каже такова нещо.
	— Ако Джулиън значи толкова много за теб, защо си го изоставила?
	Афродита я изгледа страховито.
	— Нима мислиш, че имах избор? Зевс отказа да му даде амброзия*, а никой смъртен не може да оцелее на Олимп. Преди да успея да възразя, Хермес го грабна от ръцете ми и го занесе на баща му.
	[* Амброзия — напитката на древногръцките богове, даряваща с безсмъртие онзи, който пие от нея. — Б.пр.]
	Грейс видя ужаса, изписал се по лицето на Афродита, докато тя отново изживяваше онзи миг.
	— Скръбта ми от загубата му беше безмерна. Неутешима, аз се затворих далеч от всички и когато най-сетне отново бях в състояние да се покажа, на земята бяха минали четиринайсет години. Трудно ми бе да разпозная в четиринайсетгодишното момче бебето, което бях кърмила някога. Момче, което ме мразеше.
	Очите на Афродита заблестяха, сякаш в тях напираха сълзи.
	— Ти нямаш никаква представа какво е да си майка и да чуеш как детето, което си носила в утробата си, проклина името ти.
	Грейс й съчувстваше, ала Джулиън бе онзи, когото обичаше, и неговата болка бе най-важна за нея.
	— Някога опита ли да му кажеш какво чувстваш?
	— Разбира се! — сопна се Афродита. — Изпратих Ерос при него и му предложих своите дарове. Той ги върна обратно, съпроводени с думи, които никой син не бива да изрича за майка си.
	— Бил е наранен.
	— _„Аз също!“_, изпищя Афродита, треперейки от ярост.
	Неспокойна и доста уплашена от онова, което една разгневена богиня можеше да й стори, Грейс я гледаше как затваря очи и си поема дълбоко дъх, за да се успокои.
	Когато Афродита проговори отново, тонът й бе остър, а тялото — напрегнато.
	— Въпреки това аз изпратих Ерос при него с още дарове. Джулиън ги отхвърли до един, а аз бях принудена да гледам как в желанието си да ми отмъсти, той се врича в служба на Атина — тук тя се изплю с отвращение. — В нейно име започна да покорява град след град, макар да го правеше с помощта на моите дарове — силата на Арес, въздържанието на Аполон, благословията на музите и харитите*. Дори го потопих в Стикс, така че никое оръжие на простосмъртен да не може да го убие, нито да му остави белег, като при това, за разлика от Тетида и Ахил** се погрижих да намокря и глезените му, така че по тялото му да не остане нито едно уязвимо място.
	[* Харити — богини на грацията и красотата в древногръцката митология. — Б.пр.]
	[** Става въпрос за древногръцкия мит, в който Тетида, майката на Ахил, го потапя в река Стикс, за да го направи неуязвим, ала тъй като го държи за петата, тя остава суха и се превръща в единственото място му слабо място. — Б.пр.]
	Афродита поклати глава, сякаш все още не можеше да повярва на стореното от Джулиън.
	— Направих всичко, каквото можах за това момче, а не получих никаква благодарност. Никакво уважение. Накрая престанах да се опитвам. И понеже той отхвърли обичта ми, се погрижих никой никога да не го обича.
	Грейс усети как сърцето й спира при тези себични думи.
	— Какво си направила?
	Афродита вирна надменно брадичка, като кралица, горда от своето коравосърдечие.
	— Проклех го така, както той мен. Погрижих се никоя смъртна жена да не е в състояние да го погледне, без да пожелае тялото му, и никой смъртен мъж да не може да е близо до него, без в сърцето му да се надигне сляпа завист.
	Грейс не вярваше на ушите си. Как можеше една майка да е толкова жестока? В мига, в който си го помисли, я осени друга, още по-ужасяваща мисъл.
	— Ти си причината Пенелопа да умре, нали?
	— Не, това Джулиън си го докара сам. Вярно, когато Ерос ми каза какво е сторил за брат си, аз се разгневих, задето Джулиън бе потърсил него, а не мен. Понеже не можех да разваля причиненото от стрелата на Ерос, реших поне да отслабя ефекта й. Онова, което Джулиън имаше с Пенелопа, бе лишено от съдържание и той го знаеше.
	Афродита отиде до прозореца и се загледа навън.
	— Ако бе дошъл при мен, начаса щях да я освободя. Ала той не го направи. Гледах как нощ след нощ търси тялото й и виждах, че сърцето му не може да намери покой, усещах болката му от това, че тя не го обича истински. И въпреки това той ме отхвърляше и проклинаше името ми. Точно сълзите, пролени от мен заради измяната му, настроиха Приап срещу него. Приап винаги е бил най-верният от синовете ми. Трябваше да се намеся още щом видях, че е решил да отмъсти на Джулиън, ала не го сторих. Надявах се, че гневът на Приап ще накара Джулиън да ме потърси. Да ме помоли за помощ.
	Тя стисна зъби.
	— Ала той не го направи.
	Грейс й съчувстваше, но то не променяше онова, което бе причинила на сина си.
	— Как се стигна до проклятието на Джулиън?
	Афродита преглътна мъчително.
	— Всичко започна в нощта, когато Атина каза на Приап, че той няма воин, който да може да се мери с Джулиън по сила и храброст. Предизвика го да противопостави най-добрия си пълководец срещу нейния. Два дни по-късно видях как Джулиън потегля на бой и разбрах, че няма да изгуби. Когато той отблъсна римляните, Приап се разгневи и щом Ерос се изтърва за стореното от него, Приап начаса отиде при Язон и Пенелопа. Нямах никаква представа какво ще последва от всичко това.
	Афродита обви треперещите си ръце около тялото си.
	— Никога не съм искала децата да умрат. Не можеш да си представиш как страдам за това всеки ден.
	— Нямаше ли как да го предотвратиш?
	Афродита поклати тъжно глава.
	— Дори аз не мога да отменя волята на мойрите. Когато след смъртта на децата си Джулиън тръгна към моето светилище, аз затаих дъх, решила, че най-сетне ще се обърне към мен. И тогава той видя онази уличница, облечена в одеждите на Приап. Тя се хвърли на врата му, умолявайки го да отнеме девствеността й преди церемонията, на която Приап щеше да я направи своя. Дори тогава Джулиън опита да се отърве от нея, ала тя не го пускаше. Ако мислеше трезво, знам, че щеше да я отблъсне.
	Лицето на Афродита потъмня от гняв.
	— Ако не беше Александрия, в онзи ден най-сетне щях да си върна сина. Знам, че щеше да ме потърси. Ала вече бе твърде късно. В мига, в който той проникна в нея, вече бе твърде късно.
	— И въпреки това ти отказа да му помогнеш?
	— Как можех да избирам между двама от синовете си?
	Въпросът й потресе Грейс.
	— Нима не си сторила точно това в мига, в който си допуснала Джулиън да бъде затворен в свитъка?
	В очите на Афродита проблесна такава злост, че Грейс неволно отстъпи назад.
	— Джулиън бе онзи, който ме отхвърли. Трябваше само да поиска помощта ми и аз щях да му я дам.
	Грейс не вярваше на ушите си. За богиня, Афродита беше невероятно себична и късогледа.
	— Значи цялата тази трагедия се е случила само защото никой от вас не е искал да погледне през очите на другия. Не мога да повярвам, че си направила Джулиън силен, а после си го проклела заради силата, която сама си му дала. Вместо да го чакаш да те потърси, никога ли не ти е хрумнало да го направиш лично?
	Афродита я изгледа възмутено.
	— Аз съм богинята на любовта, а ти очакваш от мен да пълзя? Имаш ли представа колко е унизително да бъдеш Афродита и собственият ти син да те ненавижда?
	— Унизително? За теб? Та ти си била обичана от целия свят! Джулиън не е имал никого.
	Афродита гневно пристъпи към нея.
	— Стой далеч от него. Предупреждавам те.
	— Защо? Защо предупреждаваш мен, а не си си направила труда да предупредиш Пенелопа?
	— Защото нея той не я обичаше.
	Грейс замръзна.
	— Да не искаш да кажеш…
	Афродита изчезна.
	— О, я стига! — изкрещя Грейс към тавана. — Не можеш да се изпариш ей така по средата на разговора!
	— Грейс?
	Гласът на Бет я накара да подскочи. Обърна се рязко и я видя да наднича през вратата.
	— С кого говориш? — попита Бет.
	Грейс махна с ръка, сякаш искаше да посочи нещо, ала после реши, че е най-добре да не й казва истината.
	— Със себе си.
	Бет я изгледа скептично.
	— Винаги ли си крещиш така?
	— Понякога.
	Бет повдигна тъмните си вежди.
	— Звучиш така, сякаш имаш нужда от някоя и друга сесия с мен — подхвърли тя, докато си тръгваше.
	Без да обърне внимание на думите й, Грейс трескаво си събра нещата. Искаше само да се прибере при Джулиън.
	Разбра, че нещо не е наред в мига, в който отвори входната врата. Джулиън не беше там, за да я посрещне.
	— Джулиън? — повика го тя.
	— На горния етаж съм.
	Грейс остави ключовете и пощата си на масичката и се качи по стълбите, вземайки по две стъпала наведнъж.
	— Няма да повярваш кой се отби…
	Така и не можа да довърши, когато стигна до спалнята и видя, че Джулиън бе оковал едната си ръка за леглото. Гол до кръста, той лежеше на матрака с обляно в пот чело.
	— Какво правиш? — попита тя ужасено.
	— Не мога да се съпротивлявам повече, Грейс — отвърна той, дишайки накъсано.
	— Не се предавай!
	Той поклати глава.
	— Искам да оковеш и другата ми ръка. Не мога да го сторя сам.
	— Джулиън…
	Той я прекъсна, като се изсмя горчиво.
	— Каква ирония, а? Теб трябва да умолявам да ме оковеш, докато другите го правеха по собствена воля само няколко часа след като ме призовяха. — Той впи поглед в нея. — Направи го, Грейс. Не бих могъл да живея със себе си, ако те нараня.
	Грейс прекоси стаята и отиде при него със свито гърло. Джулиън я помилва по бузата със свободната си ръка и като я привлече към себе си, я целуна толкова страстно, че тя едва не припадна. Това бе настоятелна, стихийна целувка. Целувка, пълна с копнеж. И с обещания. Най-сетне той се отдръпна, гризвайки я по устните.
	— Направи го.
	Грейс го заключи за таблата на леглото и той най-сетне се отпусна. Едва тогава Грейс си даде сметка колко напрегнат е бил през последната седмица. Той отпусна глава върху възглавниците и си пое дъх, дълбоко и накъсано.
	Грейс се пресегна и докосна влажното му чело.
	— Мили Боже! — ахна тя. Така гореше, че буквално я опари. — Мога ли да направя нещо?
	— Не, но благодаря, че попита.
	Грейс отиде до скрина, за да си вземе дрехите за вкъщи. Понечи да разкопчае ризата си, ала Джулиън я спря.
	— Моля те, не го прави пред мен. Ако видя гърдите ти…
	Той отметна глава назад, сякаш бяха допрели нагорещено желязо до кожата му. Грейс изведнъж осъзна колко естествено бе започнала да се чувства с него.
	— Съжалявам — каза тя и отиде да се преоблече в банята.
	Когато свърши, направи студен компрес и се върна в спалнята, за да наложи трескавото чело на Джулиън.
	— Целият гориш — каза тя, прокарвайки ръка през влажната му от пот коса.
	— Знам. Имам чувството, че лежа върху жарава.
	Той изсъска, когато Грейс допря хладната кърпа до кожата му.
	— Е, как мина денят ти? — попита той с усилие.
	Грейс едва успя да сподави щастието и любовта, които я изпълниха при тези думи. Всеки ден Джулиън й задаваше този въпрос и всеки ден тя нямаше търпение да се прибере вкъщи, за да бъде с него. Не можеше да си представи какво ще прави, когато той си отиде. Заповядвайки си да не мисли за това, тя се съсредоточи върху грижите за него.
	— Не се случи нищо особено.
	Не искаше да го товари с онова, което майка му й беше разказала. Не и докато беше в това състояние. Достатъчно го бяха наранявали досега и тя нямаше никакво желание да увеличава болката му.
	— Гладен ли си?
	— Не.
	Грейс се настани до него и прекара нощта, като му четеше и охлаждаше с компреси пламналата му кожа.
	Тази нощ Джулиън не мигна. Не беше в състояние. Усещаше как кожата на Грейс се докосва до неговата и вдъхваше сладкия й цветен аромат. Той изпълваше сетивата му и го омайваше. Цялото му тяло крещеше за нея. Скърцайки със зъби, той стисна сребърните вериги и потуши надигащия се мрак, който се мъчеше да го погълне. Не искаше да му се дава. Не искаше да затваря очи, за да не пропусне дори минута от времето, което му оставаше с Грейс, докато все още бе на себе си. Допуснеше ли мракът да победи, нямаше да изплува от него, докато не се озовеше обратно в книгата. Сам.
	— Не мога да я изгубя — прошепна той.
	Самата мисъл за това разби онази мъничка част от сърцето му, която все още бе останала непокътната. Часовникът в коридора отброи три удара. Грейс бе заспала малко преди това, облегнала глава на корема му, така че дъхът й галеше кожата му. Косата й го гъделичкаше лекичко, топлината й сякаш попиваше в душата му. Какво не би дал, само и само да можеше да я докосне.
	Джулиън затвори очи, облегна глава назад и за първи път от векове насам си позволи да помечтае. Мечтаеше за нощи, прекарани с Грейс. За дни, в които двамата се смееха щастливо. Мечтаеше за време, в което можеше да я обича така, както тя заслужаваше да бъде обичана. Време, когато беше свободен да й се отдаде изцяло. Мечтаеше как двамата създават свой дом. А най-силно от всичко мечтаеше за деца с щастливи сиви очи и дяволити усмивки.
	Джулиън все още бе унесен в мечти, когато навън започна да се съмва и ударите на часовника, отброяващ шест часа, събудиха Грейс. Тя потри лице в гърдите му и се сгуши в него по начин, който му се стори истинско мъчение.
	— Добро утро — усмихна се тя, ала после прокара поглед по тялото му и прехапа устни, сбърчила загрижено чело. — Сигурен ли си, че трябва да го правим? Не може ли да те освободя поне за мъничко?
	— Не! — категорично отсече Джулиън.
	Грейс вдигна телефона и избра номера на Бет.
	— Следващите няколко дни няма да съм в офиса. Ще можеш ли да поемеш част от пациентите ми?
	Джулиън се намръщи.
	— Няма да ходиш на работа? — попита той в мига, в който Грейс затвори.
	Как изобщо можеше да й задава подобен въпрос!
	— И да те оставя в това състояние?
	— Всичко ще е наред.
	Тя го изгледа така, сякаш бе полудял.
	— Ами ако се случи нещо?
	— Какво?
	— Може да избухне пожар или пък някой може да влезе в къщата и да прави Бог знае какво с теб, а ти ще си безсилен да му попречиш.
	Джулиън се отказа да спори. Всъщност му беше безмерно приятно, че тя бе готова да остане с него.
	До настъпването на следобеда Грейс с очите си се убеди колко много се бе влошило проклятието. Цялото тяло на Джулиън бе обляно в пот. Мускулите на ръцете му бяха опънати до скъсване и той почти не продумваше. В редките случаи, когато го стореше, говореше през стиснати зъби. Ала въпреки това й се усмихваше, а очите му бяха топли и насърчителни, докато търпеше мъчението, което го разяждаше и от което мускулите му ту се свиваха, ту се отпускаха.
	Грейс непрекъснато му слагаше студени компреси, ала в мига, в който прокараше влажната кърпа по кожата му, тя начаса се нагорещяваше така, че й бе трудно да я държи. До падането на нощта Джулиън вече бълнуваше.
	Безпомощна, Грейс го гледаше как се гърчи и ругае, сякаш нечии невидими ръце го деряха жив. Никога досега не бе виждала нещо такова. Джулиън се бореше толкова неистово, че Грейс се боеше да не би леглото да се строши.
	— Не издържам повече! — прошепна тя и изтича на долния етаж, за да се обади на Селена.
	Един час по-късно Грейс отвори вратата на Селена и сестра й Тияна. С гарвановочерната си коса и сини очи, Тияна изобщо не приличаше на сестра си. Една от малкото бели вуду жрици, тя държеше вуду магазин и всеки петък вечер организираше обиколка на гробищата.
	— Не знам как да ви се отблагодаря, че дойдохте — каза Грейс, след като ги пусна да влязат.
	— Няма защо — отвърна Селена.
	Тияна бе облечена в обикновена кафява рокля и носеше барабан под мишница.
	— Къде е той?
	Грейс ги отведе на втория етаж.
	Тияна прекрачи прага на спалнята и се закова на място при вида на Джулиън, който се гърчеше върху леглото и проклинаше целия гръцки пантеон.
	— Не мога да направя нищо за него — каза тя с пребледняло като платно лице.
	— Тияна! — скара й се Селена. — Трябва поне да опиташ.
	С разширени от ужас очи, сестра й поклати глава.
	— Искате ли моя съвет? Заключете тази стая и го оставете в нея, докато не си отиде там, откъдето е дошъл. Над него тегне толкова силно проклятие, че не смея да се забърквам — при тези думи тя се обърна към Селена и попита: — Не усещаш ли злата сила, която витае наоколо?
	Грейс потрепери, а сърцето й заби учестено.
	— Селена?
	На всяка цена трябваше да намери начин да облекчи страданията му. Все трябваше да има нещо, което биха могли да направят за него.
	— Знаеш, че не мога да помогна — отвърна Селена. — Моите заклинания никога не действат.
	„Не!“, изкрещя мозъкът й. Не можеха да го оставят в това състояние. Тя погледна към Джулиън, който се мъчеше да скъса веригите.
	— Няма ли никой друг, когото да повикаме?
	— Не — отвърна Тияна. — Всъщност и аз трябва да вървя. Не се засягайте, обаче от това тук ме побиват тръпки — при тези думи тя изгледа сестра си. — А ти добре знаеш с какви страхотии се занимавам ежедневно.
	— Съжалявам, Грейси — каза Селена и стисна утешително ръката на приятелката си. — Ще направя някои проучвания и ще видя дали няма да открия нещо.
	На Грейс не й оставаше друго, освен да ги изпрати със свито сърце. Тя затвори вратата след тях и уморено се облегна на нея. Какво да прави? Отказваше да приеме факта, че с нищо не може да помогне на Джулиън. Все трябваше да има нещо, което да облекчи болката му. Нещо, за което не се бе сетила. Тя се качи по стълбите и се върна при него.
	— Грейс?
	Сърцето й едва не се пръсна при звука на агонията в гласа му.
	— Тук съм, скъпи — каза тя и го докосна по челото.
	От гърдите му се откъсна свирепо ръмжене, като животно, хванато в капан, и той опита да й се нахвърли. Ужасена, Грейс отстъпи назад.
	С треперещи крака, тя отиде до дрешника, извади „Одисея“ и като придърпа люлеещия се стол до леглото, започна да чете на глас. Това като че ли му подейства успокояващо — вече не се мяташе така необуздано.
	Времето си течеше и с всеки изминал час Грейс все повече губеше надежда. Ако той някак си не успееше да надвие тази лудост, никога нямаше да развалят проклятието.
	Най-лошото бе, че тя просто не издържаше да го гледа как страда, час след час, без никакво облекчение. Нищо чудно, че ненавиждаше майка си. Как можеше Афродита да допусне той да се измъчва така, без да стори нищо, за да му помогне? А той страдаше така от векове. Грейс вече не знаеше какво да прави.
	— Как можете! — сърдито изкрещя тя към тавана. — Ерос! Чуваш ли ме? Атина? Който и да било? Как може да стоите със скръстени ръце, докато той се мъчи така? Ако поне мъничко го обичате, моля ви, кажете ми как да му помогна.
	Както и очакваше, отговор не последва. Грейс облегна глава на ръката си, мъчейки се да измисли какво друго да опита. Все трябваше да…
	Ярка светлина озари стаята.
	Стресната, Грейс вдигна глава и видя Афродита да се материализира до леглото. Надали би се смаяла повече, ако бе открила магаре в спалнята си.
	С пребледняло, напрегнато лице Афродита загледа как синът й се гърчи в агония. Тя протегна ръка към него, ала после рязко я отдръпна и като сви пръсти в юмрук, я отпусна до тялото си. Едва тогава погледна към Грейс.
	— Наистина го обичам — тихичко каза тя.
	— Аз също — отвърна Грейс.
	Афродита сведе очи към пода, ала не можа да скрие вътрешната си борба от Грейс.
	— Ако го освободя, ти ще ми го отнемеш завинаги. Ако не го освободя, и двете ще го изгубим. — Афродита впи поглед в нея. — Много мислих за онова, което каза, и смятам, че си права. Аз го направих силен и не трябваше да го наказвам за това. Единственото, което исках, бе да ме нарече „майко“. — Тя погледна към Джулиън. — Исках само да ме обичаш, Джулиън. Поне мъничко.
	Грейс преглътна мъчително при вида на болката, изписала се по лицето на Афродита, когато тя докосна ръката на сина си. Джулиън изсъска, сякаш допирът й го бе изгорил. Афродита отдръпна пръсти.
	— Грейс, обещай ми, че ще се грижиш добре за него.
	— Стига той да ми позволи, ще го сторя. Обещавам.
	Афродита кимна и положи длан върху челото на Джулиън. Той отметна глава назад така рязко, сякаш го бе поразил гръм. Афродита се приведе и съвсем лекичко го целуна по устните. В миг тялото му се отпусна безчувствено. Оковите се отвориха, ала Джулиън не помръдваше. Грейс с ужас забеляза, че не диша. Със свито сърце, тя протегна трепереща ръка към него. В този миг той си пое дъх, рязко и дълбоко.
	Афродита посегна към своя син, който дори не знаеше, че тя е там, и в очите й Грейс прочете същия копнеж, който се появяваше в очите на Джулиън, когато си мислеше, че Грейс не го гледа. Как бе възможно двама души да се нуждаят така отчаяно един от друг и въпреки това да не знаят как да се докоснат.
	Афродита изчезна в мига, в който Джулиън отвори очи. Грейс застана до него. Той трепереше толкова силно, че зъбите му тракаха. Треската си бе отишла и сега кожата му бе леденостудена. Грейс вдигна одеялата от пода и го зави.
	— Какво стана? — попита той немощно.
	— Майка ти те освободи.
	Джулиън се взря изумено в нея.
	— Майка ми? Била е тук?
	Грейс кимна.
	— Безпокоеше се за теб.
	Джулиън не можеше да повярва на ушите си. Възможно ли бе? Защо й бе да му помага сега, след като толкова дълго му бе обръщала гръб, оставяйки го да страда съвсем сам? В това нямаше никакъв смисъл. Сбърчил чело, той понечи да стане от леглото.
	— Не си го и помисляй! — скара му се Грейс. — Тъкмо си те върнах и…
	— Наистина трябва да отида до тоалетната — прекъсна я той.
	— О! — каза тя и му помогна да стане.
	Беше толкова слаб, че се нуждаеше от помощта й, за да прекоси коридора. Затворил очи, Джулиън вдъхваше сладкото й ухание. Боейки се да не я нарани, той се стараеше да не отпуска цялата си тежест върху раменете й.
	Как само сгряваше сърцето му начинът, по който тя му помагаше, допирът на ръката й, обвита около кръста му, докато го водеше по коридора. Неговата Грейс. Как щеше да се откаже от нея?
	След като той се облекчи, Грейс напълни ваната с топла вода и му помогна да влезе вътре. Докато тя го къпеше, той не откъсваше очи от нея. Не можеше да повярва, че през цялото това време бе останала до него. Не си спомняше кой знае колко от последните няколко дни, ала едно нещо не бе забравил — звука на гласа й, който го утешаваше в поглъщащия го мрак. Беше я чул да го вика. И бе готов да се закълне, че от време на време бе усещал ръката й върху челото си да го връща от ръба на лудостта. Нейното докосване бе неговото спасение.
	Джулиън затвори очи и се остави на насладата от милувката на ръцете й, докато го къпеше. Надолу по гърдите, по ръцете, по стомаха му. А когато пръстите й неволно се допряха до ерекцията му, той подскочи. Как само я желаеше!
	— Целуни ме! — прошепна той.
	— Безопасно ли е?
	Джулиън се усмихна.
	— Ако бях в състояние да се движа, ти вече щеше да си с мен във ваната. Уверявам те, в този момент съм безопасен като малко дете.
	Грейс предпазливо облиза устни, докато прокарваше дясната си ръка по неговата. Допирът й бе топъл и нежен и тя се взираше в устата му така, сякаш й идваше да я изяде. Дори само погледът й бе достатъчен, за да пропъди голяма част от студа в тялото му.
	Грейс се приведе напред и го целуна страстно. Джулиън простена от близостта й. Искаше още. Нуждаеше се от още. И за свое изумление го получи.
	Грейс откъсна устни от неговите само толкова дълго, колкото й бе необходимо, за да свали дрехите си и да застане чисто гола пред него. Бавно и изкусително, тя влезе във ваната и седна на кръста му.
	Джулиън изстена, когато усети косъмчетата й да го гъделичкат по стомаха, докато тя отново потърси устните му с целувка, толкова страстна, че едва не го изгори. По дяволите, не беше в състояние дори да я прегърне! Ръцете му отказваха да се повдигнат. А той отчаяно искаше да я притисне до себе си.
	Грейс явно почувства раздразнението му от собственото му безсилие, защото се отдръпна назад и се усмихна.
	— Сега е мой ред да се погрижа за теб — прошепна тя, преди да зарови лице в шията му.
	Джулиън затвори очи, докато нейните целувки се спускаха към гърдите му. Когато достигна зърното му и го засмука, на Джулиън му се зави свят от удоволствие. Нищо не го бе трогвало повече от онова, което тя правеше сега. Дори не помнеше кога за последен път някой наистина бе правил любов с него. И никой, никога не го бе правил така грижливо. Така всеотдайно. Той рязко си пое дъх, когато Грейс пъхна ръка между телата им и го погали.
	— Ще ми се да можех да те любя — промълви той.
	Грейс вдигна глава и срещна погледа му.
	— Ти го правиш всеки път, когато ме докоснеш.
	Незнайно как, Джулиън успя да намери достатъчно сили, за да вдигне ръце и да я притегли към гърдите си. Устните му се впиха в нейните. Чу как тя измъкна запушалката на канала с крак, докато го целуваше все по-настойчиво, без да престава да го измъчва, като галеше набъбналата му мъжественост.
	Главата му се замая от допира й там долу. Той живееше за нейното докосване. Жадуваше го по начин, който не можеше да бъде описан с думи.
	Щом водата се опече от ваната, Грейс се откъсна от устните му, за да прокара изпепеляваща диря от целувки по тялото му. Джулиън облегна глава на ръба на ваната и се отдаде на усещането от езика й върху стомаха си, върху бедрата си…
	И тогава, за негово огромно изумление, тя го пое в устата си. Джулиън изръмжа и улови главата й в ръцете си, наслаждавайки се на начина, по който устните и езикът й го обгръщаха. Никоя жена не го бе правила досега. Те до една бяха вземали от него, без да му дадат нищо в замяна.
	Докато не се бе появила Грейс.
	Докосването й разби на безброй късчета и последните остатъци от волята му, последните останки от съпротивата му. Цялото му тяло потрепери конвулсивно.
	— Съжалявам — каза Грейс и се отдръпна. — Толкова ти е студено, че отново трепериш.
	— Не треперя от студ — отвърна той дрезгаво. — Треперя заради теб.
	С усмивка, която се докосна до най-съкровените кътчета на сърцето му, тя наведе глава и продължи да го изтезава безмилостно.
	Когато Грейс приключи, Джулиън имаше чувството, че отново са го измъчвали. Надали би могъл да се чувства по-задоволен даже ако наистина бе свършил.
	Грейс му помогна да излезе от ваната, ала краката му все още трепереха и той трябваше да се облегне на нея, за да стигне до спалнята.
	Грейс го сложи да легне и нежно го зави, а после го целуна лекичко по челото.
	— Гладен ли си?
	Джулиън можа само да кимне.
	Грейс го остави само за няколко минути, колкото й бе необходимо, за да му стопли малко супа, ала въпреки това, когато се върна, той бе потънал в сън.
	Тя остави купичката на нощното шкафче, покатери се в леглото и заспа, сгушена в него.
	Трябваше да минат три дни, докато Джулиън се възстанови напълно. През цялото време Грейс беше до него и му помагаше. Джулиън бе дълбоко поразен от силата й и от нейната отдаденост. През целия си живот бе чакал нея. И докато дните минаваха, той осъзнаваше колко силно я обича. И колко се нуждае от нея.
	— Трябва да й кажа — рече си той, докато се бършеше.
	Не можеше да остави още един ден да си отиде, без тя да знае колко много означава за него. Джулиън излезе от банята и отиде в спалнята, където Грейс говореше със Селена по телефона.
	— Разбира се, че не съм му повторила думите на майка му. Ти как мислиш!
	Джулиън направи крачка назад и долепен до стената, се заслуша в гласа на Грейс.
	— Какво, според теб, трябваше да кажа? О, Джулиън, между другото, майка ти ме заплаши със смърт?
	Джулиън имаше чувството, че някой с всичка сила го бе ударил в слънчевия сплит. Притъмня му и той прекрачи прага на спалнята.
	— Кога си говорила с майка ми?
	Грейс сепнато вдигна поглед.
	— Ъъъ, Лейни, трябва да приключваме. Чао.
	И тя затвори телефона.
	— Кога си говорила с нея? — настоя Джулиън.
	Грейс нехайно вдигна рамене.
	— Същия ден, в който ти откачи.
	— Какво ти каза?
	Грейс сви рамене смутено.
	— Не беше истинска заплаха. Просто ми заяви, че няма да те дели с мен.
	Обзе го ярост. Как се осмеляваше! За коя се мислеше майка му, та си позволяваше да иска каквото и да било от него или от Грейс? Какъв глупак бе, задето изобщо бе допуснал, че сърцето на майка му се бе смекчило! Кога щеше да поумнее!
	— Джулиън — Грейс се изправи и пристъпи към него. — Тя си промени мнението. Когато дойде да те освободи…
	— Недей, Грейс! — прекъсна я той. — Познавам я много по-добре, отколкото ти.
	Знаеше също така и на какво е способна. Дори коравосърдечието на баща му бледнееше пред нейната безпощадност. Със свито сърце, Джулиън си даде сметка, че никога няма да може да сподели с Грейс какво изпитва в действителност. А най-лошото бе, че не можеше да остане с нея. Ако бе научил нещо, то бе, че боговете никога няма да го оставят на мира. Колко време щеше да мине, преди някой от тях да й стори зло? Преди Приап да я използва, за да се разплати с него? Или преди майка му да си отмъсти и на двамата? Рано или късно щеше да му се наложи да плати за щастието си. Изобщо не се съмняваше в това. А при мисълта, че Грейс може да пострада… Не, това бе риск, който Джулиън отказваше да поеме.
	Докато дните отлитаха, двамата се опитваха да прекарват възможно най-много време заедно. Джулиън й разказваше за класическата гръцка култура и я учеше да прави някои доста интересни неща с бита сметана и течен шоколад, докато тя го учеше да чете на английски и да играе на стриптийз Монополи. След още няколко урока по кормуване и нов съединител, Грейс осъзна, че Джулиън е безнадежден случай.
	Струваше й се, че са минали само няколко дни, ала ето че краят на месеца дойде с ужасяваща бързина. А най-лошото бе, че в нощта преди последния ден, Грейс направи потресаващо откритие — Джулиън бе единственият човек на този свят, без когото не можеше да живее. При самата мисъл да се върне към някогашния си живот, Грейс имаше чувството, че ще умре от мъка. Ала знаеше, че изборът бе негов и само негов.
	— Моля те, Джулиън — прошепна тя, докато той спеше до нея. — Не ме оставяй.
	Последния ден двамата почти не си продумаха. Всъщност Джулиън я избягваше и това, по-красноречиво от всичко друго, говореше какво решение бе взел. Сърцето на Грейс беше разбито. Как можеше да я изостави след всичко, което бяха преживели заедно? След всичко, което бяха споделили? Не можеше да понесе мисълта да го изгуби. Животът без него щеше да бъде мъчение.
	Привечер Грейс го откри, седнал в люлеещия се стол на верандата. Съзерцаваше залязващото слънце така, сякаш го виждаше за последен път. Имаше толкова сурово изражение, че тя едва разпозна в него веселия мъж, когото бе обикнала така силно. Неспособна да понася повече това мълчание, тя каза:
	— Не искам да си отидеш. Искам да останеш с мен, в моето време. Аз ще се грижа за теб, Джулиън. Изкарвам достатъчно пари и ще те науча на всичко, което поискаш.
	— Не мога да остана — отвърна Джулиън през стиснати зъби. — Не разбираш ли? Всеки, с когото съм бил близък някога, рано или късно бива наказан от боговете. Язон, Пенелопа. Калиста, Автолик — Джулиън я погледна някак замаяно. — В името на Зевс, та те са разпънали Кириан на кръст!
	— Този път ще бъде различно.
	Джулиън се изправи и я изгледа продължително.
	— Точно така. Този път ще бъде различно. Защото няма да остана тук и да те гледам как умираш заради мен.
	И като мина покрай нея, той влезе в къщата. Грейс стисна юмруци. Идеше й да го удуши.
	— Ама че твърдоглавие!
	Защо се държеше така невъзможно!
	В този миг Грейс си даде сметка, че венчалната халка на майка й се впива в дланта й. Тя разтвори юмруци и се загледа в ръката си. Нямаше да позволи миналото да я преследва повече. За първи път от много време насам имаше какво да очаква от бъдещето. И то я изпълваше с щастие. Нямаше да позволи на Джулиън да го захвърли на вятъра. По-решителна от всякога, тя се усмихна коварно и прекрачи прага на къщата.
	— Няма да се измъкнеш толкова лесно, Джулиън Македонски. Може и да си надвил римляните, но те уверявам, че те са нищо в сравнение с мен.
	Джулиън седеше в дневната с книгата в скута си. Прокарваше пръсти по древните надписи, ненавиждайки я както никога досега. Затвори очи и си припомни нощта, в която Грейс го призова. Спомни си какво бе усещането да нямаш истинска самоличност. Да бъдеш просто един безименен любовен роб. Преди много векове той бе изгубил себе си в един ад от болка и мрак, ала Грейс го бе открила. Със своята сила и доброта, тя се бе изправила срещу най-страшните му демони и му бе възвърнала човешката природа. Тя, единствена, бе надзърнала в сърцето му и бе обикнала онова, което бе видяла там.
	_„Остани с нея.“_
	Всемогъщи богове, колко лесно звучеше само! Така просто. Ала той не смееше. Вече бе изгубил децата си. Единственото късче от сърцето му, което все още бе живо, бе живо заради Грейс и да я изгуби заради брат си…
	Болката щеше да бъде повече, отколкото би могъл да понесе. Дори той можеше да бъде прекършен. А сега вече познаваше лицето и името на онова, което можеше да го сломи.
	Грейс.
	За нейно собствено добро Джулиън трябваше да се откаже от нея. В този миг усети, че тя влиза в стаята. Отвори очи и я видя да стои на прага, вперила поглед право в него.
	— Ще ми се да можех да направя това нещо на парчета — изръмжа той и остави книгата на малката масичка.
	— След тази вечер няма да е необходимо.
	Думите й му причиниха болка. Как можеше да стори това за него? Повече от всичко на света се боеше да не я използват, а ето че той се канеше да направи точно това, така, както бяха правили с него самия толкова много пъти преди.
	— Все още ли си съгласна да използвам тялото ти, само за да те напусна след това?
	Искреността в очите й прикова погледа му.
	— Ако това означава, че ти ще си свободен — да.
	Болеше го да зададе следващия въпрос, но трябваше да знае отговора.
	— Ще плачеш ли, когато си отида?
	Грейс извърна поглед, ала не преди Джулиън да прочете истината в очите й. Той с нищо не се различаваше от Пол. Беше съвсем същият егоистичен насилник. И какво чудно имаше в това — нали беше син на баща си. Рано или късно лошата кръв винаги намираше начин да се прояви.
	Грейс се обърна и го остави сам с мислите му. Погледът на Джулиън разсеяно обходи стаята и когато падна върху мястото пред дивана, той усети как гърдите му се стягат още повече. Как щяха да му липсват нощите, в които се омайваше от гласа на Грейс. От смеха й. А най-много от всичко щеше да му липсва допирът й. Изкушаваше се да остане, ала просто не смееше. Щом не бе успял да защити децата си, как щеше да защити Грейс?
	— Джулиън?
	Джулиън се сепна, когато гласът на Грейс долетя от горния етаж.
	— Да?
	— Единайсет и половина е. Не трябва ли да си тук?
	Той сведе поглед към издутината в дънките си. Дошъл бе моментът най-сетне да я вкара в употреба. Би трябвало да е доволен. Нали това искаше от мига, в който видя Грейс за първи път? Ала вместо това, по някаква причина, мисълта да я люби сега му причиняваше болка.
	_„Поне няма да я нараниш.“_
	_„Нима?“_
	Всъщност, сигурен бе, че стореното от Пол изобщо не може да се мери с болезнения отпечатък, който той щеше да остави върху сърцето й.
	— Джулиън?
	— Идвам.
	Когато стигна вратата, той се обърна назад и хвърли един последен поглед на стаята. Дори сега сякаш виждаше Грейс върху дивана, с гърди, бели от сметана, която той бавно и методично облизваше. Чуваше звънливия й смях и виждаше светлината в очите й, докато я довеждаше до екстаз.
	_„Не ме оставяй, Джулиън.“_ Тихите й думи, прошепнати едва-едва, когато Грейс си мислеше, че той спи, едва не го сломиха предишната нощ, а болката и досега пронизваше сърцето му.
	— Джулиън?
	Той пое нагоре по стълбите, прокарвайки ръка по перилата. За последен път изкачваше тези стъпала. За последен път прекосяваше коридора, отвеждащ в стаята й. За последен път я виждаше в леглото й…
	Нещо го стисна за гърлото, трудно му беше да диша. Защо трябваше да бъде така?
	От гърдите му се откъсна горчив смях. Колко пъти си бе задавал този въпрос!
	Когато стигна до прага на спалнята й, спря. Стаята бе обляна от светлината на свещи, ала онова, което спря дъха му, беше Грейс. Облечена в червената нощничка, която й бе избрал. Изглеждаше зашеметяващо. Джулиън имаше чувството, че е провесил език до земята и нямаше да се учуди, ако наистина бе така.
	— Няма да ме оставиш да се измъкна толкова лесно, нали? — дрезгаво попита той.
	Грейс се усмихна дяволито.
	— А трябва ли?
	Напълно омагьосан от нея, Джулиън не бе в състояние да помръдне, докато тя се приближаваше.
	— Не си ли прекалено облечен?
	И преди той да успее да отговори, Грейс хвана блузата му и я изхлузи през главата му. Пусна я на земята, а после положи ръка на гърдите му, точно над сърцето. В този миг за него тя бе най-прекрасната жена на света. Дори красотата на майка му не можеше да се мери с нейната. Неподвижен като статуя, Джулиън се отдаде на усещането от ръцете й, които пробягваха по кожата му и го караха да настръхва. Не, определено нямаше да го остави да се измъкне лесно.
	Изведнъж почувства, че пръстите й си играят с ципа на дънните му.
	— Грейс? — спря я той и отмести ръцете й.
	— Хмм? — каза тя с потъмнели от жажда очи.
	— Нищо.
	Тя го остави и се покатери върху леглото, а Джулиън рязко си пое дъх при вида на голото й тяло под прозирната нощничка. Грейс се излетна на една страна, с лице към него.
	Той свали дънките си и се присъедини към нея. Докато я обръщаше по гръб, нощничката й се разтвори, поднасяйки му дясната й гръд като подарък, от който той не закъсня да се възползва.
	— О, Джулиън! — простена Грейс и потрепери под него, докато езикът му описваше кръгове около щръкналото й зърно.
	По вените му се разля огън, ако можеше, тялото му би закрещяло от копнеж по нейното. Ала той жадуваше не само тялото й. Жадуваше нея. Да я напусне — това щеше да го погуби.
	Преглъщайки мъчително, Джулиън се отдръпна. Цяла вечност бе чакал тази нощ. Тази жена. Той прокара ласкаво ръка по лицето й, опитвайки се да запомни всеки милиметър от него, всяка пора и всяка извивка. Скъпата му Грейс. Никога нямаше да я забрави.
	С душа, която ридаеше за това, което щеше да й причини, той разтвори бедрата й с коляно. Докосването на голите им тела бе толкова прекрасно, че тялото му потръпна конвулсивно. И тогава Джулиън допусна грешката да погледне в очите й. Тъгата, която видя там, спря дъха му.
	_„През целия си живот не си имал нищо, което да не си откраднал от някой друг“_, отекна гласът на Язон в главата му. Последното, което искаше, бе да вземе още от жената, която вече му бе дала толкова много.
	_„Как мога да й го причиня!“_
	— Какво чакаш? — попита тя.
	Джулиън и сам не знаеше. Знаеше само, че не е в състояние да откъсне поглед от печалните й сиви очи. Очи, които щяха да плувнат в сълзи, ако той я използваше и изоставеше. Очи, които щяха да плувнат в сълзи от щастие, ако останеше с нея. Ала стореше ли го, роднините му щяха да я погубят. В този миг Джулиън разбра какво трябва да стори.
	Грейс обви крака около кръста му.
	— Побързай, Джулиън, нямаме много време.
	Той не отговори. Не бе в състояние. Боеше се да каже каквото и да било от страх да не размисли. През вековете беше най-различни неща — сирак, крадец, съпруг, баща, герой, легенда и накрая — роб.
	Ала не и страхливец. Никога, нито за миг.
	Не, Джулиън Македонски никога не бе проявявал малодушие. Той бе пълководец, който веднъж се бе изправил пред цял легион римски войници, предизвиквайки ги да вземат главата му. Това бе мъжът, когото Грейс бе открила и който я обичаше. Мъжът, който отказваше да я нарани.
	Грейс повдигна ханша си, за да го накара да потъне в нея, ала той не го стори.
	— Знаеш ли какво ще ми липсва най-много? — попита Джулиън и като пъхна ръка между телата им, нежно докосна сърцевината й.
	Не — прошепна Грейс.
	Уханието на косата ти, когато заровя лице в нея. Начинът, по който се вкопчваш в мен, викайки името ми, когато свършваш. Смехът ти. И най-много от всичко — начинът, по който изглеждаш, когато отвориш очи сутрин, а слънцето играе по лицето ти. Никога няма да го забравя.
	Той отмести ръката си и раздвижи бедра, ала вместо да проникне в нея, движението му свърши с една вълшебна милувка, която накара и двамата да простенат. Джулиън наведе глава към нейната и зарови лице в шията й.
	— Винаги ще те обичам — прошепна той в ухото й.
	Грейс усети как той си поема дъх в косата й в същия миг, в който удари дванайсет.
	Ярка светлина окъпа стаята и той изчезна. В продължение на няколко секунди Грейс не бе в състояние да помръдне. Ужасена, тя чакаше да се пробуди, ала часовникът продължи да отброява дванайсетте си удара и тя разбра, че не сънува. Джулиън си беше отишъл.
	Нямаше го.
	— Не! — изпищя Грейс и се изправи в леглото. Не можеше да е вярно. — Не!
	С разтуптяно сърце тя изтича по стълбите и се втурна в дневната, където книгата все още лежеше върху малката масичка. Отгърна я и видя, че Джулиън се е върнал на страницата, където го бе видяла за първи път. Само че сега косата му беше къса и по устните му не играеше дяволита усмивка.
	„Не, не, не!“, повтаряше мозъкът й до безспир. Защо го бе направил? Защо?
	— Как можа? — промълви тя, притискайки книгата до гърдите си. — Щях да ти дам свободата, Джулиън. Нямаше да имам нищо против. Господи, Джулиън, защо си причини това? — ридаеше тя. — Защо?
	Ала дълбоко в сърцето си знаеше. Ласкавото му изражение й бе казало всичко. Беше го направил, за да не я нарани така, както го бе сторил Пол. Джулиън я обичаше. И от мига, в който се появи в дома й, не бе правил друго, освен да я защитава. Да я пази.
	До самия край. Въпреки че бе платил със свободата си, обричайки се на вечност, пълна със страдание, той бе поставил нея на първо място. Сърцето на Грейс се сви при мисълта за саможертвата, която бе направил. Не можеше да мисли за друго, освен за Джулиън, обгърнат от непрогледен мрак. Сам и в агония.
	Беше й разказвал за глада, който го измъчваше в книгата. За жаждата. С очите си го бе видяла да се гърчи от нечовешко мъчение върху леглото й. И прекрасно помнеше какво й бе казал после — _„Това е нищо, в сравнение с ада, който ме очаква в книгата.“_ А ето че сега бе затворен там. И страдаше.
	— Не! — каза Грейс на глас. — Няма да позволя да си го причиниш! Чуваш ли ме, Джулиън?
	Все така притискайки книгата до гърдите си, тя изтича навън и застана в задния двор, обляна от лунните лъчи.
	— Върни се при мен, Джулиън Македонски, Джулиън Македонски, Джулиън Македонски!
	Тя го повтаряше, отново и отново, молейки се Джулиън да се появи. Нищо не се случи. Нищичко.
	— Не! Моля ви, не!
	С разбито сърце, Грейс се върна в къщата и рухна на колене.
	— Защо? Защо? — ридаеше тя, поклащайки се напред-назад. — О, Джулиън!
	Заля я вълна от спомени. Джулиън, който се смее с нея. Джулиън, който я държи в прегръдките си или просто си седи мълчаливо, потънал в мисли. Звукът на сърцето му, което биеше в забързания ритъм на нейното. Искаше той да се върне при нея. Нуждаеше се да се върне при нея.
	— Не искам да живея без теб — прошепна тя, допряла устни до книгата. — Не го ли разбра, Джулиън? Не мога да живея без теб.
	Внезапно в стаята проблесна ярка светлина. Грейс ахна и вдигна очи, очаквайки да види пред себе си Джулиън. Ала не беше той. Беше Афродита.
	— Дай ми книгата — каза тя и протегна ръка.
	Грейс се дръпна.
	— Как можа да му го причиниш? — попита тя. — Нима не е страдал достатъчно? Аз нямаше да го задържа. По-добре да е с теб, отколкото затворен в книгата. — Грейс избърса сълзите си. — Той е сам там вътре. Сам в мрака — прошепна тя. — Моля те, не го оставяй така. Изпрати и мен в книгата. Моля те.
	Афродита свали ръка.
	— Готова си да го направиш заради него?
	— Готова съм на всичко за него.
	Очите на Афродита се присвиха.
	— Дай ми книгата.
	Заслепена от сълзи, Грейс й я подаде, с надеждата Афродита да й помогне да отиде при Джулиън. Афродита си пое дълбоко дъх и разгърна книгата.
	— Здравата ще загазя заради това — отбеляза тя.
	Ярка светлина озари стаята и заслепи Грейс. Главата й се замая и тя усети, че й прилошава. Светът сякаш се завъртя около нея. Това ли преживяваше Джулиън всеки път, когато някой го призовеше? Не знаеше, но дори само то бе истинско мъчение. Изведнъж зловещ мрак обгърна всичко. Грейс пропадна в дълбока дупка, където тъмнината я притискаше отвсякъде, задушаваше я, пареше очите й. Тя протегна ръка, за да спре падането си и почувства нещо меко под себе си. В този миг светлината се завърна и тя видя, че е върху леглото си. Джулиън лежеше отгоре й. Замаян, той се огледа наоколо.
	— Как…
	— Гледайте да не оплескате нещата, вие двамата — обади се Афродита от прага. — Не ми се мисли какво ще ми сторят на Олимп, ако отново направя нещо подобно.
	И тя изчезна.
	Джулиън премести поглед от вратата към Грейс.
	— Грейс, аз…
	— Стига си говорил, Джулиън — прекъсна го тя, преди той да е изгубил още време, — нека да позная мъж така, както боговете са повелили.
	И като го придърпа към себе си, тя го целуна страстно. Джулиън отвърна на целувката й и с едно мощно, умело движение, проникна дълбоко в нея.
	Отметнал глава назад, той изръмжа, когато почувства влажната топлина, с която тялото й посрещна неговото. Усещането го разтърси така дълбоко, че долната му устна потрепери. Всемогъщи богове, беше още по-прекрасно, отколкото очакваше!
	И тогава си спомни думите й: _„Не искам да живея без теб. Не го ли разбра, Джулиън? Не мога да живея без теб.“_
	Дишайки накъсано, той сведе поглед към лицето й, опивайки се от усещането на тялото й, така топло и тясно около неговата мъжественост. Плъзна ръка по нейната и взе пръстите й в своите.
	— Причинявам ли ти болка?
	— Не — отвърна тя с топли, искрени очи и като поднесе ръката му към устните си, я целуна. — Любовта ти никога не може да ме нарани.
	— Ако го направя, кажи ми и веднага ще спра.
	Ръцете и краката й се обвиха около него.
	— Тръгни си, преди да е съмнало и ще те открия дори накрай света, за да те накарам да ми платиш.
	Джулиън се разсмя. Изобщо не се съмняваше в това.
	Грейс плъзна език по врата му, наслаждавайки се на това как допирът й го караше да трепери. Той бавно се отдръпна, измъчвайки я със своята твърдост, а после отново потъна в нея, така дълбоко, че Грейс усети тласъка му с цялото си тяло. Тя рязко си пое дъх, наслаждавайки се на начина, по който той я изпълваше. На гъвкавото му, силно тяло, притиснато в нейното.
	Затворила очи, тя се опиваше от близостта на напрегнатите му мускули. Обви крака около неговите и с удоволствие усети как косъмчетата по краката му я гъделичкат.
	Никога досега не си бе представяла, че може да изпитва нещо подобно. Любовта й към него изпълваше цялото й същество. Джулиън й принадлежеше. Дори ако след това той я напуснеше, щеше да й остане този миг на върховно блаженство, споделен с него.
	Грейс прокара ръце по гърба му и надолу към бедрата му, подтиквайки го да не спира.
	Джулиън прехапа устни, когато тя заби нокти в гърба му. Как можеха две толкова малки ръце да притежават силата да го прекършат?
	Той не знаеше, както не знаеше и защо тя го обича.
	Знаеше само, че е безкрайно благодарен за това.
	— Погледни ме, Грейс — каза той и отново проникна дълбоко в нея. — Искам да видя очите ти.
	Грейс вдигна поглед и видя, че очите му са премрежени. Безмерната му наслада от нейната близост се усещаше в накъсаното му дишане, четеше се по изражението, с което той потъваше в нея, само за да се отдръпне отново миг по-късно.
	Грейс чувстваше как мускулите на корема му ту се свиваха, ту се разпускаха и като повдигна бедра нагоре, тя се сля с неговия поривист ритъм, тласък след тласък. Никога не бе вярвала, че може да изпита нещо подобно на екстаза, с който той я изпълваше, когато се плъзваше между бедрата й, докато в същото време я целуваше страстно.
	А когато не можеше да издържа повече, хиляди спазми на върховна наслада разтърсиха тялото й.
	— О, Джулиън! — изкрещя тя, а гръбнакът й се изви в дъга. — О, да!
	Той потъна в нея чак до основата си и замръзна така, обгърнат от пулсиращата й мекота.
	Когато Грейс отвори очи, първото, което видя, бе дяволитата му усмивка и прекрасните му трапчинки.
	— Хареса ти, нали? — попита той и завъртя бедра, дарявайки я с една разтърсваща милувка дълбоко в нея.
	Грейс трябваше да повика на помощ цялата си сила, за да не простене.
	— Биваше.
	— Биваше? — повтори Джулиън през смях. — Явно ще трябва да опитам отново.
	И той я претърколи, внимателно, за да не излезе случайно от нея.
	Грейс изстена, когато се озова отгоре му, а Джулиън протегна ръка и дръпна панделката в средата на нощничката й. Тънкият плат се отвори, разкривайки гърдите й.
	Неподправеният екстаз, изписал се по лицето му, бе по-прекрасен дори от усещането на мъжествеността му вътре в нея. Грейс се усмихна и леко се надигна, а после се отпусна върху него, поемайки го още по-дълбоко в себе си.
	— Харесва ти, нали? — попита тя, усетила го да потръпва под нея.
	— Биваше — отвърна той, ала дрезгавият му накъсан глас говореше друго.
	Грейс се разсмя, а Джулиън повдигна бедра, навлизайки дълбоко в нея.
	Грейс изстена от удоволствие, когато гладката му твърдост я изпълни. Искаше още. Искаше да види лицето му, когато той достигнеше върха. Искаше да почувства, че го е дарила с онова, което не бе изпитвал от хилядолетия насам.
	— Знаеш ли, ако не забавим темпото, докато съмне и двамата ще сме капнали — каза той.
	— Няма значение.
	— Може да боли мъничко.
	Тя го погали с тялото си.
	— Е, и?
	— В такъв случай… — Джулиън плъзна ръце по корема й, през влажните й къдрици, докато не откри онова, което се криеше под тях.
	Грейс прехапа устни, когато пръстите му се заиграха с нея, в съвършен синхрон с ритъма на бедрата му. Все по-бързо и по-бързо, по-настойчиво и по-дълбоко.
	Джулиън сложи ръце на кръста й, помагайки й да не изостане от трескавото му темпо. Копнееше да може да се отдръпне от нея достатъчно дълго, за да й покаже още няколко пози. Ала само това им бе позволено…
	… засега.
	Но настъпеше ли утрото…
	Джулиън се усмихна само при мисълта за това. Настъпеше ли утрото, Грейс щеше да научи някои съвсем нови неща, които можеха да се правят с бита сметана.
	Грейс изгуби представа за времето, докато двамата се галеха един друг, щастливи, че са заедно. Струваше й се, че стаята се върти около нея, докато се отдаваше на изкусното му докосване и на любовта си към него.
	Пот обливаше и двамата, ала продължаваха да се наслаждават един на друг, опивайки се от страстта, която най-сетне можеха да споделят.
	Този път, когато свърши, Грейс се изпъна върху него.
	Смехът му отекна в тялото й, докато той прокарваше ръце по гърба й, по бедрата, по краката й.
	Грейс потрепери.
	Джулиън не можеше да се насити на усещането от голото й тяло върху неговото. Гърдите й бяха плътно притиснати в неговите.
	— Мога да остана така завинаги — промълви той; любовта му към нея изпълваше цялото му същество.
	— И аз.
	Той обви ръце около нея и я задържа така. Милувките й се забавиха, дишането й постепенно се успокои.
	Само след няколко минути Грейс спеше дълбоко.
	Джулиън я целуна по косата, като внимаваше да остане вътре в нея, и се усмихна.
	— Лека нощ, любима Грейс — прошепна той. — До утрото остава още много време.
	Когато Грейс се събуди, първото, което почувства, бе нещо топло и голямо дълбоко в себе си. Размърда се и усети, че две ръце, силни като стомана, я държат здраво.
	— Внимавай — каза Джулиън. — Не бива да излизам от теб.
	— Заспах ли? — ахна тя, изумена, че е могла да го стори.
	— Всичко е наред. Нищо не си пропуснала.
	— Така ли? — попита тя и размърда бедра, погалвайки го с тялото си.
	Джулиън се разсмя.
	— Е, добре де, май пропусна едно-две неща.
	Грейс изви глава назад, за да го погледне, и прокара ръка по едва наболата брада, която покриваше бузата му.
	Когато проследи очертанията на устните му, той я гризна закачливо по пръста, а после изведнъж се надигна и седна, така че Грейс се озова в скута му.
	— Ммм, приятно — каза тя и обви крака около кръста му.
	— Аха — съгласи се той, поклащайки бедра напред-назад, и като се наведе, взе едното й зърно в устата си. Езикът му започна да описва кръгове около него, отново и отново, докато накрая духна върху нежната кожа и топлият му дъх изпрати ледени тръпки по гръбнака й.
	След това се зае с другата й гърда. Грейс притисна главата му към себе си, наслаждавайки се на допира му. И тогава видя, че небето навън е започнало да просветлява.
	— Джулиън! — ахна тя. — Всеки миг ще съмне.
	— Знам — каза той и я положи върху леглото.
	Грейс вдигна очи към него, докато той се намести отгоре й, без да прекъсва тласъците на бедрата си.
	Джулиън се загледа в нея с удивление, мислейки си за топлината й, за нейната любов. Тя се бе докоснала до него така, както не бе и подозирал, че е възможно. Както никой друг дотогава, тя бе докоснала сърцето му.
	Внезапно Джулиън почувства, че иска още. Копнеещ отчаяно за нея, той ускори ритъма на бедрата си.
	Трябваше да получи повече от нея.
	Грейс обви ръце около него и зарови лице в рамото му, когато тласъците му зачестиха. Ставаха все по-силни и по-бързи, докато накрая Грейс не можеше да си поеме дъх от неистовия им ритъм.
	Пот обля и двамата. Грейс прокара език по врата му и той изстена от удоволствие, без да спира да я изпълва, отново и отново, докато тя не можеше да издържа повече.
	Разтърсена от мощен, неудържим оргазъм, тя заби зъби в рамото му и се отпусна върху леглото, ала Джулиън все така отказваше да забави темпото си.
	Грейс улови лицето му в шепи, така че по-добре да вижда насладата му.
	Джулиън прехапа долната си устна и още повече засили тласъците си, все по-навътре и по-навътре.
	И тъкмо когато първите лъчи на слънцето нахлуха през прозореца, от гърдите на Джулиън се изтръгна гърлено ръмжене и той затвори очи.
	Последва един мощен, дълбок тласък и Грейс усети бурния спазъм, разтърсил тялото му, когато той се изля в нея.
	Джулиън не можеше да диша, напълно замаян от върховното блаженство, което го заля. Целият трепереше от силата на оргазма си. Тялото го болеше, ала въпреки това никога не бе изпитвал по-огромно удоволствие. Беше напълно изнемощял от нощта. От нейния допир.
	А проклятието беше развалено.
	Той вдигна глава и видя, че Грейс му се усмихва.
	— Успяхме ли? — попита тя.
	Преди да може да отговори, Джулиън почувства пареща болка в ръката. Той изсъска и рязко се отдръпна от Грейс, покривайки изгореното място с другата си ръка.
	— Какво има?
	Пред изумените очи на Грейс, ръката на Джулиън бе обгърната от оранжево сияние, а когато той свали пръсти, древногръцките думи ги нямаше.
	— Всичко свърши — ахна Грейс. — Успяхме!
	Усмивката на Джулиън се стопи.
	— Не — каза той и я помилва по бузата. — Ти успя.
	Смеейки се щастливо, Грейс се хвърли в прегръдките му. Джулиън я притисна до гърдите си и те се обсипаха с целувки.
	Всичко бе свършило!
	Той беше свободен. Най-сетне, след цялото това време, той отново бе смъртен.
	И го дължеше единствено на Грейс. Именно нейната вяра и нейната сила му бяха помогнали да издържи.
	Тя го бе спасила.
	Смеейки се, тя го дръпна върху леглото.
	Ала облекчението й не трая дълго.
	Ново, още по-ярко сияние озари стаята и смехът й начаса секна. Усетила бе злонамереното присъствие още преди Джулиън да се сепне в обятията й.
	Той се надигна и я отмести назад, заставайки между нея и красивия мъж, който се бе появил до леглото.
	Грейс преглътна с усилие при вида на високия, тъмнокос мъж, който се взираше в тях с такава ненавист, сякаш се канеше да ги убие на място.
	— Ти, жалко копеле! — изръмжа той. — Как дръзваш да търсиш свободата си!
	И тогава Грейс разбра. Това беше Приап.
	— Откажи се, Приап — в гласа на Джулиън прозвуча заплашителна нотка. — Всичко свърши.
	Приап изсумтя.
	— Осмеляваш се да ми нареждаш? За кого се мислиш, простосмъртни!
	Зла усмивка пробяга по устните на Джулиън.
	— Аз съм Джулиън Македонски, син на Диокъл Спартански и богинята Афродита. Герой на Гърция, Македония, Тива, Пенджаб и Конджара. Известен като Август Юлий Пунитор сред враговете ми, които трепереха в мое присъствие. А ти, братко мой, си един второстепенен бог, който не означаваше нищо за гърците и съвсем малко за римляните.
	Лицето на Приап се разкриви от необуздана ярост.
	— Време е да научиш къде ти е мястото, малки братко. Ти ми отне жената, която щеше да ми роди синове, та името ми да бъде продължено. Сега аз ще сторя същото.
	Джулиън се нахвърли отгоре му, ала беше твърде късно. От Приап и Грейс нямаше и следа.
	В един момент Грейс беше в спалнята си, гола и с Джулиън, а в следващия лежеше върху кръгло легло в стая, която приличаше на шатра в нечий харем. Беше покрита с червена копринена наметка, толкова мека, че сякаш по тялото й се стичаше вода.
	Опита се да стане, ала установи, че не може да помръдне. Ужасена, тя отвори уста, за да изкрещи.
	— Не се хаби — каза Приап и обходи тялото й с жаден поглед. След това се покатери върху леглото и коленичи до нея. — Не можеш да направиш нищо, ако аз не ти наредя.
	И той прокара студен пръст по бузата й.
	— Разбирам защо Джулиън те желае. В погледа ти гори огън. Интелигентност. Смелост. Жалко, че не си се родила в Древен Рим. Можеше да ми родиш пълководци, които да застанат начело на моите войски.
	Той въздъхна и плъзна ръка по шията й.
	— Ала такава е била волята на мойрите. Явно ще трябва да се примиря с това да те използвам, докато не ми омръзнеш. Ако дотогава задоволяваш нуждите ми, може и да те оставя да се върнеш при Джулиън. Разбира се, при условие че той все още те иска, след като децата, които ще ми родиш, разтегнат тялото ти.
	Гладът, който гореше в очите му, накара Грейс да потрепери. Как можеше да е толкова себичен! Толкова тщеславен. Ужасена, тя се опита да говори, ала той не й позволи.
	Мили Боже, той имаше пълна власт над нея!
	Сякаш побутната от нечия невидима ръка, Грейс се облегна върху възглавниците зад себе си, а Приап свали робата си.
	Очите на Грейс се разшириха при вида на ерекцията му. Заля я нова вълна на страх.
	— Вече може да говориш — каза той и се наведе към нея.
	— Защо искаш да причиниш това на Джулиън?
	Очите на Приап потъмняха от гняв.
	— Защо? Нали го чу! Неговото име бе почитано надлъж и нашир, а моето рядко се изричаше на глас, даже в храмовете на майка ми. Така е и до днес — моето име отдавна е потънало в забвение, а легендата за неговите подвизи е жива и до ден-днешен, макар че аз съм бог, а той е едно презряно копеле, недостойно да живее на Олимп.
	— Не я докосвай, жалко нищожество. Не си достоен дори обувките й да избършеш!
	Гласът на Джулиън накара сърцето на Грейс да забие от радост. Тя повдигна глава от възглавниците и го видя да стои насред стаята. Само по дънки, той стискаше меча и щита си в ръце.
	— Но как? — възнегодува Приап и скочи от леглото.
	Зла усмивка пробяга по лицето на Джулиън.
	— Проклятието е развалено. Силите ми се завръщат. Вече мога да открия и призова всеки от вас.
	— Не! — изкрещя Приап и в миг доспехи покриха тялото му.
	Грейс опита да се съпротивлява срещу силата, която не й позволяваше да помръдне, докато Приап, грабнал меча и щита, които висяха над главата й, се нахвърли върху Джулиън.
	Като омагьосана, Грейс гледаше как брат се бие с брата.
	Никога досега не бе виждала подобно нещо. Като в някакъв изящен, ала смъртоносен танц, Джулиън отбиваше страховитите удари на Приап и на свой ред замахваше. Двубоят бе толкова ожесточен, че подът и леглото започнаха да се тресат.
	Нищо чудно, че името на Джулиън се бе превърнало в легенда.
	Ала след няколко минути той се олюля и свали щита си.
	— Какво има? — ехидно подхвърли Приап и използва своя щит, за да го оттласне назад. — О, забравих. Проклятието може и да е вдигнато, ала ти все още си твърде изтощен. Ще са ти необходими дни, докато напълно възвърнеш силите си.
	Джулиън тръсна глава и отново вдигна щита си.
	— Нямам нужда от цялата си сила, за да те надвия.
	— Дръзки думи, братко — изсмя се Приап и стовари меча си върху щита му.
	Двамата отново се вкопчиха в битка и Грейс затаи дъх.
	И тогава, тъкмо когато бе сигурна, че Джулиън ще победи, Приап го подлъга да замахне твърде силно и начаса заби меча си в незащитения стомах на Джулиън.
	— Не! — изпищя Грейс, когато Джулиън изпусна оръжието си. С изкривено от изумление лице, той залитна и се опита да отстъпи назад, ала не можа да стигне далеч с меча на Приап, потънал дълбоко в тялото му.
	— Отново си смъртен — изсмя се Приап подигравателно и завъртя острието в раната.
	После вдигна крак и с все сила изрита брат си назад.
	Джулиън се олюля и рухна на земята. Щитът се изплъзна между пръстите му и издрънча на пода.
	Ухилен широко, Приап застана над него.
	— Може и да си неуязвим за оръжията на простосмъртните, ала тези на боговете със сигурност могат да те убият.
	Невидимата сила, която сковаваше Грейс, я пусна и тя се хвърли към мястото, където лежеше Джулиън, облян в кръв. Дишането му бе накъсано и плитко, тялото му потръпваше конвулсивно. Грейс с ужас видя грозната рана, зейнала върху голия му корем.
	— Не! — изхлипа тя неудържимо и взе главата му в скута си.
	— Скъпата ми Грейс — с усилие изрече той и вдигна окървавена ръка, за да я помилва по бузата.
	Грейс избърса кръвта, която се процеждаше от устните му.
	— Не ме оставяй, Джулиън!
	Той потръпна от болка и отпусна ръка, борейки се за въздух.
	— Не плачи за мен, Грейс. Не го заслужавам.
	— Как може да го кажеш!
	Джулиън поклати глава и взе ръката й в своята.
	— Ти си моето спасение, Грейс. Без теб никога нямаше да позная любовта — той преглътна мъчително и сложи ръката й върху сърцето си. — И никога нямаше отново да открия себе си.
	Грейс видя как светлината в очите му гасне.
	— Не! — изкрещя тя и притисна главата му до гърдите си. — Не, не, не! Не може да умреш! Не и по този начин! Чуваш ли ме, Джулиън! Не ме оставяй! Моля те, не си отивай! Моля те!
	Раздирана от нечовешка болка, тя ридаеше със сълзи, които извираха от дъното на душата й.
	— Не!
	Отчаян писък разтърси стаята и накара Приап да пребледнее.
	Отекна гръм, лумна ослепителна бяла светлина и Афродита изникна пред Грейс. С неописуема агония тя сведе поглед към студеното, бледо лице на Джулиън.
	Когато вдигна очи към Приап, в тях се четеше изумление и ярост.
	— Какво си сторил? — попита тя.
	— Беше честен двубой, майко. Аз или той. Нямах избор.
	От устните на Афродита се откъсна вик на болка, дошъл от дълбините на душата й.
	— Навлякох си гнева на Зевс и на Мойрите, за да му дам свободата. За кого, в името на Хадес, се мислиш, че си позволяваш подобно нещо! — Афродита го гледаше така, сякаш й се повдигаше от него. — Та той беше твой брат!
	— Може да е бил твой незаконороден син, ала никога не ми е бил брат.
	Афродита изкрещя от гняв.
	— Как се осмеляваш!
	Тя отново се обърна към Джулиън и Грейс видя болката върху лицето й.
	— Скъпият ми Джулиън! — изхлипа тя. — Не трябваше да им позволявам да ти сторят зло. О, небеса! Какво направих с моята себичност! Изоставих те, когато трябваше да се грижа за теб.
	И тя се свлече на колене до него.
	— О, я стига, майко — обади се Приап, сякаш болката на майка му го отегчаваше. — Джулиън знаеше онова, което всички ние знаем открай време. Ти мислиш единствено за себе си и за това какво ние би трябвало да сторим за теб. Такава си. За разлика от Джулиън, останалите от нас още преди хилядолетия свикнахме с това.
	Думите му изобщо не се поправиха на Афродита. Лицето й се вкамени и тя се изправи с цялото изящно достойнство, което можеше да се очаква от една богиня.
	— Каза, че е било справедлив двубой, нали? — каза тя и повдигна вежди. — Е, защо не опитаме пак? Танатос още не е прибрал душата на Джулиън, така че не е твърде късно той да бъде спасен. Всичко, което трябва да сторя, е да накарам сърцето му да забие отново.
	Грейс усети как по тялото на Джулиън се разлива топлина.
	Отдръпна се назад и пред очите й той бе обгърнат от златна аура, която в миг изцели грозната рана на стомаха му. Дънките му бавно се стопиха и на тяхно място се появиха обувки и златни доспехи, така че много скоро Джулиън бе облечен в древна броня и дреха от тъмночервена кожа и плат. Тъмнокафяви кожени ленти опасваха предмишниците му.
	Синкавият оттенък изчезна от лицето му.
	Изведнъж той си пое дъх, който разтърси цялото му тяло, и отвори очи. Погледна към Грейс и усмивката, с която я дари, я сгря до дъното на душата.
	Грейс прехапа устни, неспособна да сдържи огромната радост, която я изпълни. Той беше жив!
	— Какво, в името на Хадес… — изрева Приап.
	Една чернокоса жена се появи над тях, реейки се грациозно във въздуха.
	— Както каза майка ти — обърна се тя към Приап, измервайки го с гневен поглед, — време е за вашия справедлив двубой. Всъщност — крайно време беше. И този път Александрия я няма, за да попречи на Джулиън да получи разплата.
	— Какво? — намеси се Афродита. — Какво се опитваш да кажеш, Атина?
	— Казвам, че в страха си от Джулиън, Приап нарочно я изпрати да отвлече вниманието му, за да има той време да избяга от храма ти.
	По изражението на Приап Грейс разбра, че това е самата истина.
	— Атина, ти, вероломна кучко! — процеди той, изкривил устни в яростна гримаса. — Открай време го коткаш!
	Атина се изсмя и се спусна до Афродита.
	— Сякаш някой някога е глезил Джулиън! Именно затова той стана най-добрият воин, който Спарта някога е имала. И именно затова сега ще ти срита задника.
	Джулиън се изправи на крака и Грейс усети, че я побиват тръпки при вида на суровото му изражение.
	Афродита пристъпи между него и Приап и когато погледна към Джулиън, в очите й припламна неприкрита гордост.
	— Днес за втори път ти дадох живот, Джулиън. Съжалявам, че първия път не бях майката, от която се нуждаеше. Не можеш дори да си представиш колко ми се иска да можех да променя това. Ала единственото, което мога да сторя сега, е да ти дам любовта си и своята благословия.
	И като погледна към Приап, добави:
	— А сега върви и му сритай разглезения задник.
	— Майко! — изхленчи Приап.
	Джулиън насочи вниманието си към него и пристъпи напред, въртейки сръчно меча.
	— Готов ли си?
	Приап се нахвърли отгоре му без предупреждение. Не че това имаше някакво значение.
	Грейс ги зяпна с отворена уста. Ако преди бе мислила Джулиън за опитен боец, то бе нищо в сравнение с начина, по който се биеше сега.
	Грейс никога не би повярвала, че някой може да се движи с подобна пъргавост и бързина.
	Атина се приближи до нея.
	— Хубава рокля — отбеляза тя, прокарвайки ръка по копринената наметка.
	Грейс я изгледа невярващо.
	— Те се бият на живот и смърт, а ти се възхищаваш на дрехите ми?
	Атина се разсмя.
	— Повярвай ми, аз знам как да избирам своите пълководци. Приап е обречен.
	Грейс насочи вниманието си към двамата мъже в същия миг, в който щитът на Джулиън се стовари върху тялото на Приап. Той залитна назад и Джулиън заби меча си дълбоко в корема му.
	— Дано изгниеш в Тартар, нищожно копеле! — процеди той, когато тялото на брат му се разпадна на безброй миниатюрни светлинки.
	Грейс се втурна към него.
	Джулиън захвърли оръжията си настрани, сграбчи я в прегръдките си и я завъртя.
	— Ти си жив! Нали? — поиска да се увери тя.
	— Жив съм.
	Грейс се отпусна в обятията му и той бавно я свали надолу, така че да може да впие устни в нейните, а доспехите му милваха всеки сантиметър от тялото й.
	Някой в стаята се прокашля.
	— Прощавай, Джулиън — проговори Атина, когато видя, че той няма намерение да пусне Грейс. — Предстои ти да направиш избор. Искаш ли да те изпратя у дома или не?
	Грейс потрепери.
	Джулиън сведе очи към нея и я погледна изпитателно, а после нежно прокара ръка по бузата й, наслаждавайки се на допира на кожата й.
	— През всички столетия на живота ми съм познал един-единствен дом.
	Грейс прехапа устни, очите й плувнаха в сълзи. Щеше да я изостави. Мили Боже, дано само успееше някак да преживее болката от загубата му.
	Джулиън се наведе и я целуна по челото.
	— И той е при Грейс — каза той в косата й. — Стига тя да ме иска.
	Облекчението я заля с такава мощ, че й се прииска да крещи и да се смее едновременно, ала най-много от всичко жадуваше завинаги да остане в прегръдките му.
	— Хм — каза тя с престорена нехайност. — И аз не знам, Джулиън. Ти заемаш повече от половината легло. А и тези отвратителни боксерки, които носиш. Как я мислиш тази? Ако се върнеш с мен, те ще трябва да изхвърчат. И никакви дънки нощем — ужасно ми жулят краката.
	Джулиън се засмя.
	— Не се тревожи. За онова, което съм намислил, голотата е най-подходяща.
	Грейс също се разсмя и той взе лицето й в шепи.
	Когато се опита да я целуне, тя дяволито се дръпна.
	— Между другото, това твоите доспехи ли са?
	Джулиън сбърчи вежди.
	— Да, или поне някога бяха мои.
	— Може ли да ги задържим?
	— Стига да искаш. Защо?
	— Защото, бейби — отвърна Грейс и плъзна поглед по страхотното му тяло, — в тях изглеждаш адски секси. Само те са достатъчни, за да ти осигурят секс по пет-шест пъти на ден.
	Атина и Афродита се разсмяха.
	Лумна ярка светлина и те се озоваха обратно в спалнята на Грейс, в абсолютно същия вид, както преди появата на Приап.
	— Хей! — престорено раздразнено каза Грейс. — Къде са доспехите?
	Те начаса се появиха в ъгъла, заедно с шлема, меча и шита му.
	— Доволна ли си сега? — попита Джулиън и я притегли върху гърдите си.
	— Повече, отколкото думите могат да опишат.
	Джулиън повдигна глава и я дари с целувка, която я разтърси до пръстите на краката. Грейс простена от топлината на устните му. От усещането на тялото му под нейното.
	Никога нямаше да го пусне.
	— Между другото…
	Джулиън изсумтя и като откъсна устни от Грейс, побърза да метне един чаршаф върху двамата.
	Грейс го придърпа чак до брадичката си.
	— Атина! — подразнено каза Джулиън. — Непрекъснато ли смяташ да ни прекъсваш?
	Без капка смущение, Атина се приближи до леглото. В ръцете си държеше голяма златна кутия.
	— Забравих нещо.
	— Какво? — недоволно попитаха Джулиън и Грейс в един глас.
	Преди тя да успее да отговори, в стаята се появи Афродита.
	— Аз ще се погрижа — каза тя на Атина и взе кутията от ръцете й.
	Атина изчезна, а Афродита постави кутията до Джулиън и я отвори.
	— Щом ще оставаш, ще имаш нужда от няколко неща. Акт за раждане, паспорт, зелена карта…
	Афродита се намръщи.
	— Не, почакай. Това няма да ти трябва — при тези думи тя погледна към Грейс. — Нали?
	— Точно така, госпожо.
	Афродита се усмихна, а зелената карта се изпари.
	— Тук има и шофьорска книжка, но ако ми позволиш да ти дам един майчински съвет, лично аз бих оставила шофирането на Грейс. Не се засягай, ама теб хич не те бива — Афродита въздъхна. — Жалко, че нямахме бог за това, но какво да се прави.
	С тези думи тя затвори кутията и им я подаде.
	— Ето, по-късно може да прегледате какво има вътре.
	И понечи да си тръгне, ала Джулиън я улови за ръката.
	— Благодаря ти, майко. За всичко.
	С плувнали в сълзи очи, Афродита го помилва по ръката.
	— Толкова съжалявам, че не научих навреме за децата ти, за да мога да ги спася. Нямаш представа как скърбя, че разбрах чак след като те вече бяха отишли при Танатос.
	Джулиън нежно стисна ръката й.
	— Ще ме потърсиш, ако имаш нужда от нещо, нали? — попита тя.
	— Ще го правя дори когато не ми трябва нищо.
	Афродита поднесе ръката му към устните си и я целуна, като местеше поглед между Джулиън и Грейс.
	— Искам шест внучета. Най-малко.
	— Хей! — каза Грейс, измъквайки една диплома от кутията. — Дали сте му докторска степен по древна история? От Харвард?
	Афродита кимна.
	— Вътре има и една по древни езици и култура — при тези думи тя погледна към Джулиън. — Не бях сигурна с какво искаш да се занимаваш, затова ще те оставя сам да избереш.
	— Наистина ли можем да ги използваме? — попита Грейс.
	— Абсолютно. Ако поровиш още малко, ще откриеш академични справки.
	Грейс ги намери и бързо ги прегледа.
	— Хей, не е честно! Тук има само отлични оценки.
	— Разбира се! — възмути се Афродита. — Моят син не върши нищо посредствено.
	Тя се усмихна.
	— Не си губих времето с брачно свидетелство. Реших, че ще предпочетете сами да се погрижите за това. А щом Джулиън си избере фамилия, тя автоматично ще се появи върху документите в кутията.
	Афродита разрови купчинката листа и извади малка спестовна книжка.
	— Между другото, обърнах парите, които притежаваше в Македония, в съвременна валута.
	Грейс отвори книжката и ахна.
	— Мили Боже! Та ти си неприлично богат!
	Джулиън се разсмя.
	— Нали ти казах, че ме биваше в битките.
	Афродита протегна ръка и книгата, която толкова дълго бе държала Джулиън като пленник между кориците си, изникна от нищото.
	— Реших, че сигурно ще искаш да я прибереш на сигурно място. Джулиън зяпна.
	— Даваш ми власт над Приап?
	Афродита сви рамене.
	— Той те уби. Не мога да допусна да му се размине безнаказано. Все някога ще му върна свободата. Ако е послушен.
	На Грейс почти й дожаля за Приап.
	Почти.
	Афродита се наведе и целуна Джулиън по бузата.
	— Винаги съм те обичала. Просто не знаех как да го покажа.
	Джулиън кимна.
	— Предполагам, че така става, когато майка ти е богиня. Не можеш да очакваш празненства за рождения ден и домашно приготвени гозби.
	— Вярно е, но пък в замяна ти дадох други дарове, които приятелката ти май доста харесва.
	— И като заговорихме за това — намеси се Грейс, осенена от внезапна мисъл. — Можем ли да обуздаем онзи дар, който привлича жените като магнит?
	Афродита я погледна развеселено.
	— Дете, я го виж! Коя жена с всичкия си не би поискала да го има в леглото си? Ще трябва да ги ослепя до една или пък да направя него дебел и плешив.
	— Няма нужда. Все някак ще се справя.
	— Така си и помислих.
	И с тези думи Афродита изчезна.
	Джулиън обви ръце около раменете на Грейс и отново я притегли към себе си.
	— Боли ли те от тази нощ?
	— Не, защо?
	— Защото възнамерявам да правим любов цял ден.
	Грейс го гризна по брадичката.
	— Ммм, звучи страхотно.
	Той я целуна, ала изведнъж се отдръпна.
	— Почакай малко.
	Грейс сбърчи чело, когато той стана от леглото с книгата в ръка, изхвърли я в коридора и затвори вратата.
	— Какво беше това? — попита Грейс.
	Джулиън се върна до леглото с типичната си ленива походка, която разпали огън в тялото на Грейс и я остави без дъх. Той се покатери в леглото като гъвкав, гол звяр и прокара сладострастен поглед по нея.
	— Докато е вътре, Приап чува всичко, което казваме. А лично аз не държа да ме слуша, докато правя това.
	Грейс ахна, когато той я обърна на една страна.
	— Нито пък това — с тези думи Джулиън пъхна ръка между бедрата й и започна да я измъчва безмилостно с чувствения си допир, като в същото време се долепи до гърба й. — А най-вече не искам да чуе това.
	И той зарови лице в шията й, като в същото време разтвори краката й с една ръка и потъна дълбоко в нея.
	Грейс простена от удоволствие.
	— Чаках те цели две хилядолетия, Грейс Алекзандър — прошепна той в ухото й. — И ти си заслужаваш всяка една секунда.


>	Епилог

	_Една година по-късно_
	Джулиън отвори вратата на болничната стая. Следван от майка си и от Селена, той прекрачи прага съвсем тихичко, за да не обезпокои Грейс, в случай че си почива.
	Обзе го страх, когато я видя върху леглото. Изглеждаше толкова бледа и немощна, че сърцето му се сви от ужас. Не издържаше да я гледа така.
	Тя бе неговата сила. Сърцето му. Душата му. Всичко добро в живота му.
	Мисълта да я изгуби бе повече, отколкото можеше да понесе.
	— Здравей, Грейси — каза Селена. — Как се чувстваш?
	— Уморена съм, но иначе се чувствам страхотно.
	Джулиън се приведе над нея и я целуна.
	— Нуждаеш ли се от нещо?
	— Имам абсолютно всичко, от което се нуждая — отвърна Грейс с грейнало лице.
	Джулиън се усмихна.
	— Е, къде са внуците ми? — обади се майка му.
	— Взеха ги, за да ги претеглят — каза Грейс.
	Точно в този миг две медицински сестри докараха количките, сравниха гривната на Грейс с тези на бебетата и тихичко излязоха.
	Джулиън се отдели от Грейс само толкова, колкото му бе необходимо, за да вземе сина си на ръце. Грейс го бе дарила с много повече, отколкото някога бе очаквал. Много повече, отколкото заслужаваше.
	— Това е Никлос Джеймс Алекзандър — с тези думи той подаде бебето на Афродита и взе дъщеричката си. — А това е Ванеса Ан Алекзандър.
	И той постави момиченцето в другата ръка на майка си.
	Афродита сведе поглед към внучката си и устните й потрепериха.
	— Кръстили сте я на мен?
	— И двамата го искахме — отвърна Грейс.
	Сълзи се стичаха по лицето на Афродита, докато местеше поглед между двете дечица.
	— Какви дарове съм ви приготвила само!
	— Мамо! — рязко се обади Джулиън. — Моля те, никакви дарове. Просто им дай любовта си.
	Афродита преглътна сълзите си и се разсмя.
	— Е, добре. Но ми кажете, ако размислите.
	Грейс гледаше как Джулиън милва главичката на малкия Никлос. Не й се вярваше, че е възможно, ала имаше чувството, че в този миг го обича дори повече от преди.
	Всеки ден, прекаран с Джулиън, бе истинска благословия.
	— О, между другото — подхвърли Селена, докато вземаше малката Ванеса от Афродита. — Вчера минах покрай книжарницата и Приап го нямаше. Преди няколко дни имаше пълнолуние. Кой иска да се обзаложим, че в момента той прави див, животински секс с някого?
	Те се разсмяха.
	Всички, освен Джулиън.
	— Какво не е наред? — попита Грейс.
	— Предполагам, че се чувствам малко гузен заради него.
	— Гузен? — не можа да повярва на ушите си Селена. — Заради Приап?
	Джулиън посочи децата и Грейс.
	— Как бих могъл да питая неприязън към него? Без неговото проклятие никога нямаше да имам вас. Вярно, преживяването беше доста гадно, но в крайна сметка си струваше.
	И те погледнаха очаквателно към Афродита.
	— Какво? — невинно попита тя. — Не ми казвайте, че искате да го освободя още сега? Нали решихме, че когато си научи урока…
	Селена поклати глава.
	— Горкият стар чичо Приап — каза тя на Ванеса с ласкав глас. — Но той беше много, много непослушен.
	Една сестра отвори вратата и се поколеба на прага.
	— Ъъъ, доктор Алекзандър — обърна се тя към Джулиън, — отвън има двама души, които твърдят, че са ваши роднини. Те… ъъъ… — тя понижи глас и заговори съвсем тихо. — Те са рокери.
	— Здрасти, Джулиън — обади се Ерос иззад сестрата. — Кажи на този цербер, че може да влезем, та и ние да се попрехласваме пред децата ти.
	Джулиън се разсмя.
	— Всичко е наред, Триш — увери той медицинската сестра. — Това е брат ми.
	Ерос направи физиономия на сестрата и двамата с Психея влязоха в стаята.
	— Напомнете ми да й спретна една магийка, преди да си тръгна — каза той, когато Триш затвори вратата.
	Джулиън повдигна вежди.
	— Трябва ли отново да ти конфискувам лъка?
	Ерос направи неприличен жест и взе Ванеса от ръцете на Селена.
	— Охо, каква малка разбивачка на сърца ще стане от теб. Бас държа, че момчетата ще тичат подире ти на тълпи.
	Джулиън пребледня и се обърна към Афродита.
	— Мамо, май все пак ще те помоля за един дар.
	Афродита го погледна обнадеждено.
	— Ще помолиш ли Хефест да изработи един пояс на целомъдрието за Ванеса?
	— Джулиън! — ахна Грейс през смях.
	— Няма да го носи много дълго. Само трийсет-четирийсет години.
	Грейс извъртя очи.
	— Добре, че имаш мен — каза тя на момиченцето в ръцете на Ерос. — Защото татко ви е голям сухар.
	Джулиън дръзко повдигна вежди.
	— Голям сухар? — повтори той. — Интересно, в деня, когато ги заченахме, говореше друго.
	— Джулиън! — скастри го Грейс с пламнало лице.
	Ала всъщност отдавна бе научила, че той е непоправим.
	И тя го обичаше точно какъвто беше.
