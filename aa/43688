	Си Кабаян и тъстът му тръгнали да събират палмово лико за продан. След като напълнили кошовете, наканили се да си ходят. Си Кабаян забелязал, че тъстът му работил по-малко от него. И понеже не му се носели кошовете, влязъл в единия и се покрил с палмово лико. Като не го намерил, тъстът му нарамил кошовете на бамбуков прът и си тръгнал. Макар че му било тежко, отнесъл ги вкъщи и едва там разбрал, че бил измамен от Си Кабаян. Зарекъл се да му отмъсти.
	На другия ден двамата отново отишли да събират палмово лико. Когато трябвало да си тръгват, тъстът на свой ред се скрил в единия кош. Но Си Кабаян веднага се досетил за това. В този момент по пътя минавал един човек и Си Кабаян му викнал:
	— Ей, приятелю, услужи ми с огънче. Искам да запаля това лико, защото са го нападнали гъсеници.
	Щом чул това, тъстът изскочил от коша, уплашен да не изгори заедно с палмовото лико.
