	В едно село живеели двама братя: единият богат, а другият — беден.
	Богатият имал няколко ергелета коне, а бедният само един кон.
	Когато подкарали конете на пасището, беднякът пуснал своя кон заедно с конете на богатия си брат.
	Подир няколко месеца докарали конете обратно в селото. Конете на богаташа били охранени, с лъскава козина, а конят на бедняка — слаб, с белези по гърба.
	Един от овчарите се приближил до бедния брат и му казал тихичко:
	— През всичкото време на твоя кон язди синът на богаташа, твоят племенник. Само не казвай, че аз съм ти казал, а кажи, че си видял това на сън.
	Отишъл беднякът да се оплаче на брата си от неговия син.
	— Откъде знаеш, че синът ми е яздил на твоя кон?
	— Видях това на сън.
	— А, така ли, значи ти си ясновидец? Ще видим, ще проверим дали това е наистина така, — казал богатият брат.
	Наскоро подир това се случило да се изгуби на хана най-хубавият му кон. Търсили го навред из степите, но даже и следите не могли да му намерят.
	Тогава богаташът казал на хана, че брат му е ясновидец.
	Извикал ханът бедняка при себе си и му казал:
	— Изгуби ми се сивият бегач — любимият ми кон. Легни, заспи и узнай, где е конят ми.
	Ясновидецът поискал от хана да му даде отделно жилище и няколко дена срок. Ханът се съгласил.
	Беднякът заживял в богатото жилище, ядял месо до насита, пиел кумис от ханските кобили и мечтаел за вечен щастлив живот.
	Минали няколко дена.
	Но ханът започнал постоянно да го пита:
	— Е, що, не видя ли коня ми на сън?
	— Не, но навярно скоро ще го видя! — отговорил беднякът и още през първата тъмна нощ избягал.
	Като се страхувал да не го настигнат, беднякът преминал през голямо блато и достигнал до една висока долина. Но каква била изненадата му, когато там случайно се натъкнал на изгубения хански кон, който се разхождал свободно по ливадата.
	Беглецът-ясновидец яхнал коня и го закарал на хана.
	Ханът наградил ясновидеца с богати подаръци и го пуснал да си иде.
	Славата на бедняка-ясновидец се понесла по цялата степ.
	Изминала се година. У хана нова загуба: крадци откраднали сандък със злато.
	Ханът пак извикал ясновидеца.
	Но още преди да стигне до ханските шатри, по пътя го пресрещнали двама души, паднали пред него на колене и му се замолили:
	— Ние откраднахме златото, но като крадяхме, не се сетихме за тебе. Смили се над нас: и ние имаме деца. Ще ти кажем къде е златото, но не ни издавай.
	— Добре! — отговорил ясновидецът.
	Крадците му показали дървото, под което били закопали сандъка със злато.
	Пристигнал беднякът при хана, поживял там добре няколко дена и после казал къде се намира златото.
	Подир това славата на бедняка-ясновидец се разнесла по цялото ханство. А ханът не искал вече да го пусне да си иде у дома.
	Веднъж ханът хванал скакалец и като го стиснал в ръката си, попитал ясновидеца:
	— Какво хванах?
	— Веднъж подскочи, два пъти подскочи, а третият път падна в дупка! — казал беднякът на глас, като мислел за себе си.
	— Вярно! — казал ханът и пуснал от ръката скакалеца.
	Но тука вече беднякът не издържал и разказал на хана как е станал ясновидец.
	— Моля ти се, могъщи хане, пусни ме да си отида у дома! — замолил се накрая бедният ясновидец.
	Отначало ханът се разсърдил, но после се разсмял, смилил се над нещастния бедняк, наградил го добре и го пуснал да си иде дома.
