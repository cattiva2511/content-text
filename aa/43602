P>
	За Бога, дайте ми да любя само,
	гълчете, че съм бил с подагра,
	че съм без грош — да ви е гавра,
	да сте богати на пари и ум,
	в школо вървете за наука,
	гърба превийте за облага,
	лика на краля зрете за сполука;
	каквото ви е сладко, туй правете,
	мен само да обичам оставете.

	Кого погуби моята любов?
	Нима с въздишки кораб потопих?
	Нима със сълзи суша наводних?
	С кавги ли сторих климата суров?
	Нима жарта, що в мене лази,
	човек затри със чумната зараза?
	Войникът — бой, а адвокат — омраза
	все гледат да разпалят някак,
	ний двама — любим без остатък.

	Зови ни както щеш — орел и гълъбица,
	нас любовта така сплоти,
	мушици сме и аз, и ти,
	сами де гаснат две сме вощеници;
	с нас Фениксът е прероден,
	от нас с нов смисъл надарен,
	в нас двата пола сливат се в един,
	от смърт възкръсваме наново
	с таз тайнствена любов.

	И да не смогнем с таз любов във нас,
	смъртта ни ще роди легенда,
	де в стих ще споменават до последно;
	и да не стане славен летопис,
	ще бъде тема на сонет;
	еднакво тачат мощите пресвети
	и в урна, и във храм с позлата.
	Светци ще станем с таз любов,
	а всеки влюбен зов

	ще ни отправя в своите молитви:
	„Един за друг обител бяхте,
	бе мирна любовта, що преживяхте,
	у вас душата на света се вмества
	и тя в очите ви се отразява,
	тъй всеки град или държава
	вовек на вас ще подражава;
	и всеки моли се за тази участ,
	любов такваз да му се случи!“
P$
