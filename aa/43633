D>
	Тази книга е посветена на съпруга и синовете ми като благодарност за тяхната безкрайна, всеотдайна подкрепа.
D$


>	Първа глава

	Ако съдя по пулса си, ще е най-разумно да си тръгна. Лес неведнъж ми е давала да разбера, че тая история не ми влиза в работата. На нея й е лесно, нали не тя е братът. И си няма представа колко е трудно да наблюдаваш отстрани и да си повтаряш, че не бива да се месиш. Тъй че в момента това копеленце силно ме занимава.
	Тиквам ръце в задните джобове на дънките, та дано успея да ги задържа там. Изправил съм се зад канапето и го наблюдавам съсредоточено. Кога ли ще ме забележи? Но като гледам как се е вкопчил в мацето, дето му е обкрачило скута, май ще трябва да почакам. Стоя, а около мен купонът продължава да се вихри и на никого и през ум не му минава, че съм напът да полудея. Бих могъл да си извадя телефона и да щракна една снимка за доказателство, но пък не мога да причиня такова нещо на Лес. Не й трябва нагледен материал.
	— Ей — обаждам се накрая, понеже повече не мога да се сдържам. Ако още веднъж го видя да обарва гърдите на тая мацка без капка уважение към отношенията му с Лес, ще му откъсна ръката, заклевам се.
	Грейсън отлепя уста от нейната и накланя глава назад, поглежда ме със стъклен поглед. Виждам как лицето му се разкривява от страх, когато бавно проумява какво става, когато схваща, че се е появил именно онзи, когото никак не би искал да срещне тук точно тази вечер.
	— Холдър — езикът му най-после се развързва и той рязко избутва момичето от скута си. Изправя се с мъка, само че едва си стои на краката. Поглежда ме умолително и посочва момичето, което в този момент опъва надолу миниатюрната си поличка. — Не… не е каквото изглежда.
	Измъквам ръце от джобовете и ги скръствам на гърдите си. Сега юмрукът ми е съвсем близо до мутрата му и пръстите ми неволно се свиват още по-плътно — с такова удоволствие бих го цапардосал.
	Свеждам поглед към пода и си поемам дълбоко въздух. После пак. И отново, този път съвсем демонстративно, защото ми става забавно как се гърчи от неудобство. Тръсвам глава и вдигам очи към неговите.
	— Я си извади телефона.
	Ако не бях толкова бесен, сигурно щях да прихна при вида на недоумението, изписало се на лицето му. Грейсън се изсмива смутено и прави крачка назад, обаче се удря в масичката. Успява да запази равновесие, като натиска с ръка върху чашата, и се поизправя.
	— Ползвай си твоя — измърморва. После заобикаля неуверено масичката, без да ме поглежда.
	Съвсем спокойно минавам зад канапето и го пресрещам, протягайки ръка.
	— Дай си телефона, Грейсън. _Веднага._
	Всъщност нямам кой знае какво предимство пред него, понеже сме горе-долу с еднакъв ръст. Но яростта ми дава сила и Грейсън ясно го съзнава. Прави още една крачка назад — доста глупав ход, тъй като така се оказва в ъгъла на стаята. Рови непохватно в джоба и накрая вади телефона.
	— За какво, по дяволите, ти е моят телефон? — изсъсква.
	Измъквам го от ръката му и набирам номера на Лес, но без да натискам зеленото копче. Подавам му го.
	— Обади й се. Обясни й, че си истинско копеле, и й кажи, че приключвате.
	Грейсън поглежда телефона, после мен.
	— Я си го начукай — процежда.
	Бавно си поемам въздух, току-виж се успокоя, после раздвижвам врат и размърдвам челюст. Когато и това не ми помага да овладея копнежа да му изкарам малко кръв през носа, протягам ръка, хващам го за яката на ризата и го сбутвам в стената, притискам врата му с лакът. Обаче не бива да се поддавам на гнева. Ако му сритам хубавичко задника, преди да се е обадил на Лес, ще се окаже, че излишно съм се напъвал да запазя самообладание през последните десет минути.
	Стисвам зъби, изопвам челюст, пулсът ми отеква в главата ми. Никога не съм ненавиждал някого така, както ненавиждам тоя тип в момента. Направо се плаша от неистовото желание да му причиня болка.
	Поглеждам го сурово в очите, та да му стане ясно как ще се развият следващите няколко минути.
	— Грейсън — процеждам през стиснати зъби. — Ако не искаш да направя онова, което много ми се иска да направя, ще вдигнеш телефона, ще се обадиш на сестра ми и ще й кажеш, че късате. После ще затвориш и никога повече няма да й продумаш. — Притискам гръкляна му още по-силно, като мимоходом отбелязвам, че от липсата на кислород лицето му е добило още по-наситен червен оттенък и от ризата.
	— Добре де — изръмжава накрая, борейки се да се освободи от хватката ми. Изчаквам да наведе поглед към екрана и да натисне копчето и едва тогава отмествам ръка и пускам ризата му. Той долепя телефона до ухо, без да отклонява поглед от мен. Стоим и чакаме Лес да вдигне.
	Знам, че това ще я съсипе, но пък няма и представа какви ги върши зад гърба й. Независимо колко често се намира някоя и друга услужлива душа да й докладва, всеки път тази невестулка успява да се измъкне безнаказано.
	Но не и сега. Поне ако зависи от мен. Отказвам да наблюдавам равнодушно как се подиграва със сестра ми.
	— Хей — проговаря Грейсън в телефона. Опитва се да се извърне, за да й прошепне нещо зад гърба ми, но аз притискам рамото му към стената. Трепва от болка. — Не, миличка — Подхваща нервно. — У Джаксън съм. — Настава дълга пауза, явно Лес има какво да каже по тоя повод. — Знам, че така ти казах, ама те излъгах. Затова и се обаждам, Лес. Мисля… мисля, че ни трябва малко въздух.
	Клатя глава насреща му, та да му стане ясно, че трябва окончателно да приключи нещата. Не искам да й дава въздух. Искам да й върне свободата.
	Той прави гримаса и ми показва среден пръст със свободната си ръка.
	— Точно така, късам с теб — заявява безцеремонно. Оставя я да говори, но той самият мълчи. Не показва и грам разкаяние, което само доказва за какъв безсърдечен задник става дума.
	Ръцете ми се разтреперват и гърдите ме стягат, защото знам как се чувства Лес в момента. И се мразя, задето й причинявам подобна болка, но тя заслужава нещо по-добро, нищо че отказва да го повярва.
	— Ще затварям — обявява Грейсън.
	Блъсвам главата му към стената, за да го накарам да ме погледне.
	— Извини й се — прошепвам, понеже не искам Лес да чуе гласа ми.
	Грейсън затваря очи и въздъхва, после измъква глава от хватката ми.
	— Съжалявам, Лесли. Не исках така да се получи. — Накрая дръпва телефона и рязко затваря. В продължение на няколко секунди се взира в екрана. После ме поглежда. — Надявам се да си доволен, задето разби сърцето на сестра си.
	Това се оказват последните му думи. Юмрукът ми халосва челюстта му тъкмо три пъти, преди да се свлече на пода. Раздвижвам пръсти, отстъпвам назад и тръгвам към вратата. Още преди да съм стигнал колата, телефонът ми иззвънява от задния джоб. Вадя го и вдигам, без да поглеждам екрана, понеже си знам кой звъни.
	— Хей — опитвам се да овладея треперещия си от гняв глас, защото чувам, че плаче. — Идвам си, Лес. Всичко е наред. Ей сега си идвам.


	Мина цял ден, откакто накарах Грейсън да й се обади, но още ми е гузно, така че добавям още три километра и половина към вечерния крос, ей така, за наказание. Не очаквах, че Лес ще се разстрои чак толкова. Май не беше много умно да го карам да й звъни, но не можех повече да наблюдавам мълчаливо как си развява оная работа зад гърба й.
	Преди всичко се изненадах, че реакцията й не беше насочена само срещу Грейсън. Имах чувството, че е бясна на целокупното мъжко съсловие. Не спираше да крачи из стаята и да повтаря, че мъжете са „извратени копелета“. Оставих я да си изкара всичко, без да продумам. Накрая съвсем се срина, легна си и хлипа в леглото, докато заспа. Аз лично не можах да заспя, тъй като си знаех, че имам пръст в мъката й. Останах цяла нощ в стаята й, за да мога да съм до нея, ако има нужда, но най-вече защото не исках в миг на отчаяние да вдигне телефона и да му се обади.
	Но Лес се оказа по-силна, отколкото очаквах. Не направи никакъв опит да му звъни нито снощи, нито днес. Следобед отиде да си легне за малко, понеже през нощта така и не спа кой знае колко. През целия ден се навъртах пред вратата й, за да се уверя, че не говори по телефона, така че съм сигурен, че не му се е обаждала. Поне докато си бях вкъщи. Всъщност сигурен съм, че безчувствените му думи от снощи са оказали нужния ефект и най-после го е видяла в истинската му светлина.
	Събувам маратонките на прага и влизам в кухнята да си напълня шишето. Събота вечер е и при нормални обстоятелства щях да съм някъде навън с Даниел, но му пратих съобщение, че ще си стоя вкъщи. Лес ме накара да й обещая, че ще си остана у дома да й правя компания — не й се излизало… да не би да го засече някъде случайно. Има късмет, че е толкова готина, защото са малко седемнайсетгодишните момчета, които биха се навили да си стоят у дома в събота вечер и да гледат лигави филми с умърлушената си сестра. Но пък повечето братя и сестри не са така близки както ние с Лес. Не знам дали е защото сме близнаци, Лес ми е единствената сестра, така че нямам база за сравнение. Вярно, тя би възроптала, че прекалено се старая да я опазя от всичко, и вероятно донякъде е права, но нямам намерение да се променям, поне не и в скоро време. Всъщност… никога.
	Изтичвам нагоре по стълбите, смъквам тениската и бутам вратата на банята. Пускам водата, после прекосявам коридора и почуквам на вратата й.
	— Ще си взема един бърз душ, ще поръчаш ли пица?
	Облягам се на вратата и се навеждам да си смъкна чорапите. Хвърлям ги към банята и почуквам отново.
	— Лес!
	Никакъв отговор. Въздъхвам тежко и вдигам очи към тавана. Ако все пак му се е обадила, истински ще побеснея. От друга страна, ако се чуе с него, онзи най-вероятно ще й каже, че цялата работа е моя идея, и тогава тя ще побеснее. Избърсвам длани в шортите и отварям вратата, готов за поредната гневна реч как трябва да престана да се меся в чуждите работи.


	Виждам, че лежи на леглото, и някак мигновено се пренасям в детството. Към онзи миг, който безвъзвратно ме промени. Промени всичко у мен. Промени всичко около мен. Мигът, в който светът изгуби наситените си цветове и стана сив и мрачен. Небето, тревата, дърветата… всичко, което някога бе така красиво, загуби очарованието си в мига, в който разбрах, че съм виновен за изчезването на най-добрата ми приятелка, Хоуп.
	От тогава насам хората не са такива, каквито бяха. Вече гледах на света и на бъдещето си с други очи. Всичко, което имаше смисъл, цел, причина, се превърна във второразредна версия на онова, което трябваше да бъде. Животът ми, така изпълнен с радост, внезапно се превърна в мътно, сиво, безцветно фотокопие.
	Досущ като очите на Лес.
	Това не са нейните очи. Отворени са. Гледат право в мен.
	Но не са нейните очи.
	Цветът е изчезнал. Това момиче е сиво, безцветно фотокопие на сестра ми.
	_На моята Лес._
	Не мога да помръдна. Чакам я да мигне, да се изсмее, да покаже, че си прави тъпа, шибана шега. Чакам сърцето ми отново да затупти, дробовете ми отново да засмучат въздух. Чакам някак да си възвърна контрол върху тялото, понеже не знам какво му става. Не съм в състояние да го командвам. Чакам и се питам колко още ще издържи да се преструва. Колко дълго можеш да стоиш така с отворени очи? Колко дълго можеш да изкараш, без да дишаш, преди тялото ти да се сгърчи яростно от непреодолимата потребност за глътка въздух?
	И колко дълго ще стоя така безпомощен, вместо да й помогна?
	Ръцете ми посягат към лицето й, сграбчват я за рамото, разтърсват цялото й тялото, докато не се озовава в прегръдките ми, придърпвам я в скута си. Празното шишенце се изхлузва от пръстите й и се търкулва на пода, но аз отказвам да го погледна. Очите й са все така безжизнени и вече не гледат към мен, тъй като главата й непрестанно се изплъзва от дланите ми и пада назад всеки път, когато се опитам да я повдигна.
	Дори не трепва, когато изкрещявам името й, не реагира и когато я зашлевявам, нито когато избухвам в плач.
	Изобщо не помръдва.
	Не ми казва, че всичко ще е наред дори когато и последната капчица въздух в гърдите ми рязко напуска дробовете ми, когато осъзнавам, че най-прекрасната част от мен си е отишла.


>	Втора глава

	— Ще й потърсиш ли розовата блуза и черния панталон с бастите? — пита майка ми. Не вдига очи от документите, наредени на масата. Мъжът от погребалното бюро се пресяга през масата и посочва ъгълчето на формуляра.
	— Още само няколко страници, Бет. — Майка ми механично подписва формулярите, без да задава въпроси. Мъчи се да се владее, поне докато онзи не си тръгне, но си знам, че в мига, в който вратата хлопне, отново ще рухне. Минали са само четирийсет и осем часа и само като я гледам, ми става ясно, че отново и отново го преживява.
	Човек си мисли, че губи другия само веднъж. Мислиш си, че само веднъж ще ти се наложи да намериш безжизненото тяло на сестра си. Че само веднъж ще видиш лицето на майка си, когато разбере, че единствената й дъщеря е мъртва.
	Но истината се оказа съвсем друга.
	Случва се отново и отново.
	Всеки път, когато затворя очи, виждам очите на Лес. Всеки път, когато мама ме поглежда, сякаш иска да й повторя, че дъщеря й е мъртва. Отново. И за хиляден път. Всеки път, когато си поема въздух или мигна, или проговоря, преживявам смъртта й отново и отново. И вече дори не се питам кога най-после ще приема мисълта за смъртта й. Напротив — питам се единствено докога ще я гледам как умира.
	— Холдър, трябва да им дадем някакви дрехи — повтаря мама, когато вижда, че не съм помръднал. — Иди до стаята й и донеси розовата блуза с дългите ръкави. Беше й любимата, би искала да е с нея.
	Прекрасно знае, че подобно на нея и аз не искам да ходя до стаята на Лес. Избутвам стола назад и тръгвам към стълбите.
	— Лес е мъртва — измърморвам под нос. — Не й пука с какво ще е облечена.
	Пред вратата спирам за миг, понеже знам, че в момента, в който я открехна, отново ще я видя как умира. Не съм влизал тук, откакто я намерих, и всъщност нямах никакво намерение изобщо да прекрачвам прага.
	Влизам и затварям вратата, после се приближавам към дрешника. Полагам максимални усилия да не мисля за нищо.
	Розова блуза.
	_Не мисли за Лес._
	С дълги ръкави.
	_Не мисли как би дал всичко, за да върнеш онази събота вечер._
	Черни панталони с басти.
	_Не мисли колко яростно се ненавиждаш, задето я предаде._
	Но не мога да не мисля. Мислите сами нахлуват в главата ми и отново ме завладява и болка, и ярост. Сграбчвам няколко блузи, както си висят на закачалките, и ги дръпвам с всичка сила, така че те падат на пода. Хващам се за рамката на вратата и стисвам очи, заслушан в потракването на празните закачалки, които още се поклащат. Опитвам се да се съсредоточа върху факта, че трябва само да грабна две неща и мога да си тръгна, но не съм в състояние да помръдна. Съзнанието ми не спира да превърта мига, в който влязох в тази стая и я заварих на леглото.
	Свличам се на колене на пода, хвърлям поглед към леглото и отново я виждам как умира.
	Облягам гръб на вратата на дрешника, затварям очи и оставам така дълго време, и аз не знам колко, докато накрая не се сещам, че никак не желая да стоя тук. Обръщам се и разравям купчината нападали блузи и накрая намирам онази розовата, с дългите ръкави. После панталоните, които кротко се полюшват на закачалките, дръпвам един черен, с басти. Мятам ги настрани и понечвам да се надигна от пода, но веднага рухвам отново, защото на най-долния рафт съзирам дебела тетрадка с кожена подвързия.
	Грабвам я и я дръпвам в скута си, после се облягам на стената и се втренчвам в корицата. Виждал съм я и по-рано. Подари й я татко преди около три години, но Лес заяви, че отказва да я ползва, понеже й я подарява по препоръка на психолога. Мразеше сесиите при психолога, та така и не разбрах защо мама толкова настояваше да ходи. Когато нашите се разделиха, известно време ходехме и двамата, но в един момент часовете съвпаднаха с тренировките по футбол и аз се отказах. Мама май нямаше нищо против, но Лес продължи да ходи всяка седмица… допреди два дни… когато стана ясно, че терапията не й е помогнала особено.
	Отварям тетрадката на първата страница и без особена изненада установявам, че е празна. Дали, ако я беше използвала по предназначение, според съветите на психолога, нещо щеше да се промени?
	Едва ли. Не знам какво би могло да спаси Лес от самата нея. Със сигурност не химикалката и хартията.
	Измъквам химикалката, втъкната в спиралата, притискам връхчето й в листа и започвам да пиша писмо. Нямам представа защо й пиша. Дори не осъзнавам, че й пиша. Не знам дали там, където е в момента, е в състояние да ме види, нито дали изобщо е някъде, но в случай че е в състояние да ме види… искам да знае, че съм съсипан от егоистичната й постъпка. Че съм загубил всякаква надежда. В най-буквалния смисъл. Че се чувствам напълно сам. Сам с убийственото, побъркващо чувство за вина.


>	Глава две и половина

C>
	Лес,
	Зарязала си си дънките насред стаята. Сякаш току-що си ги събула. Много е странно. Защо ще си зарежеш дънките на пода, ако си знаела какво се каниш да направиш? Нямаше ли поне да ги хвърлиш в коша за пране? Не ти ли хрумна, че когато те намеря, някой ще трябва да ги вдигне от пода и все нещо да направи с тях? Е, аз отказвам да ги прибирам. Нито пък имам намерение да ти редя блузите обратно на закачалките.
	Както и да е, в момента съм в дрешника ти. Седя на пода. Всъщност не знам какво да ти кажа точно сега, нито какво да те попитам. Естествено, единственият въпрос, който се върти в главата на всички, е: „Ама защо го е направила?“. Но аз няма да питам поне по две причини:
	1) Не можеш да ми отговориш. Нали си мъртва.
	2) Не съм сигурен дали ми пука защо си го направила. В живота ти нямаше нищо, което да оправдае подобна стъпка. А и вероятно вече го знаеш, ако можеш да видиш мама в момента. Напълно е съсипана.
	Знаеш ли, май така и не знаех какво е да си съсипан. Мислех, че двамата с теб сме съсипани заради Хоуп. Вярно, онова си беше истинска трагедия, но изобщо не може да се сравнява с чувствата на мама в момента. Толкова е смазана, че чак сега ми става ясно какво всъщност означава тази дума. И ми се иска хората да я ползват само за такива ситуации. Направо е абсурдно да я ползват за щяло и нещяло, а всъщност предназначението й е само едно — да опише как се чувства една майка, когато изгуби детето си. Понеже само тогава си истински, истински смазан.
	По дяволите, толкова ми липсваш. И толкова съжалявам, че те предадох. Съжалявам, че така и не прочетох в очите ти как всъщност се чувстваш всеки път, когато ми казваше, че всичко е наред.
	Та, все пак ще попитам. Защо, Лес? Защо го направи?
@	Х
C$


>	Глава две и три четвърти

C>
	Лес,
	Е, поздравления. Славата ти доста се е разраснала. Напълни се не само паркингът пред погребалния дом, но и цялата съседна улица, че и алеите пред двете църкви малко по-надолу. Въобще огромен брой автомобили.
	Като че ли успях да запазя някакво присъствие на духа най-вече заради мама. Татко май и той е в същото състояние. Въобще цялото погребение беше безкрайно странно. Чак започнах да се питам дали, ако беше загинала в катастрофа, или по някакъв друг, по-нормален начин, хората щяха да реагират другояче. Ако не беше предозирала умишлено (мама така предпочита да казваме), може би хората нямаше да се държат така чудато. Имах чувството, че малко ги е страх от нас или може би си мислят, че тая диагноза е заразна. Обсъждаха ни така, сякаш ни нямаше в стаята. Втренчени погледи и шепот и съжалителни усмивки. Идеше ми да хвана мама и да я измъкна от там, да я спася от това мъчение, понеже знам, че с всяка прегръдка и всяка чужда сълза и усмивка преживява смъртта ти отново и отново.
	Естествено, ясно ми е, че се държат по този начин, защото в известен смисъл ни винят. Направо чувах мислите им.
	Как е възможно техните да не разберат, че нещо става?
	Как е възможно да не забележат симптомите?
	Що за майка е тая?
	И що за брат, та да не забележи колко е депресирана собствената му близначка?
	За щастие, като започна самата церемония, вниманието поне за малко се насочи към снимките. Снимки на нас двамата. На всички изглеждаш щастлива. Имаше и с приятели. И на тях изглеждаш щастлива. Снимки с мама и татко преди развода; снимки с мама и Брайън, след като тя се омъжи повторно; снимки с татко и Памела, след като се ожениха.
	Но едва на последната ми светна. Аз и ти пред старата ни къща. Онази, от която се изнесохме около шест месеца, след като Хоуп изчезна, нали помниш? Даже още носиш гривничката, същата като онази, дето й я подари в деня, преди да я отвлекат. Помня, че преди две-три години спря да я носиш, но така и не съм те разпитвал. Знам, че не обичаш да говориш за Хоуп.
	Както и да е, ставаше дума за снимката. Прегърнал съм те през шията и двамата се смеем срещу фотоапарата. Усмихваш се със същата усмивка, както и на останалите снимки. И тогава се замислих, че на абсолютно всички снимки се усмихваш с една и съща усмивка. Няма нито една снимка, в която да си намръщена. Или ядосана. Или просто да гледаш безизразно. Излиза, че цял живот си се опитвала да поддържаш някаква фасада. А за кого точно, не мога да кажа. Може би си се страхувала, че фотоапаратът ще улови и навеки ще увековечи някакво искрено чувство. Защото, да си кажем правичката, съвсем не беше щастлива през цялото време. Колко пъти си плакала нощем? Колко пъти си ме викала да стоя при теб, но така и не ми каза какво има? Хората с искрени усмивки не плачат така. Знам, че си имаше проблеми, Лес. Знам, че възприемаше нещата много по-навътре, не като мен. Но как можех да знам, че положението е толкова сериозно, след като така се стараеше да не се издадеш? След като така и не ми каза?
	Може би… много ми е неприятно да мисля така. Но може би всъщност не съм те познавал. Мислех, че те познавам, но може би греша. Познавах момичето, което плачеше нощно време. Момичето, което се усмихва на снимките. Но не и момичето, в което усмивката се бори със сълзите. Нямам представа защо е била тая фасада с фалшивите усмивки, но сълзите ти бяха истински. А когато обичаш някого, особено когато става дума за собствената ти сестра, би трябвало да знаеш какво я кара да се усмихва и какво да плаче.
	Но аз така и не разбрах. И толкова съжалявам, Лес. Толкова съжалявам, че ти позволих да се преструваш, че всичко е наред, след като очевидно далеч не е било така.
@	Х
C$


>	Трета глава

	— Бет, защо не полегнеш малко? — обръща се Брайън към мама. — Изтощена си. Опитай се да поспиш.
	Майка ми клати глава и продължава да върти лъжицата в тенджерата въпреки молбите му да си почине. В хладилника има достатъчно храна за цяла рота, но тя държи да готви, та да не се налага да се храним с _емоционални подаяния_, както нарича храната, която ни носят съседите. Писнало ми е от пържено пиле. Имам чувството, че всички само това носят. Откакто Лес си отиде, което беше преди четири дни, ям пиле на всяко хранене.
	Отивам до печката и измъквам лъжицата от ръката й, после разтривам лекичко рамото й и разбърквам яденето. Обляга се на гърдите ми и въздъхва. Не ми харесва тая въздишка. Сякаш казва: „Нямам сили повече“.
	— Иди да поседнеш на канапето. Аз ще довърша — промълвявам. Тя кимва и безцелно тръгва към хола. Наблюдавам от кухнята как присяда и обляга глава назад, вдига очи към тавана. Брайън се настанява до нея и я придърпва към себе си. И въпреки че не чувам нищо, знам, че плаче. Долавям го от позата й, от това как се свлича върху гърдите му, а пръстите й неволно се вкопчват в ризата му.
	Извръщам поглед.
	— Може би няма да е зле да поостанеш при нас, Дийн — обажда се баща ми, облегнал се на плота отсреща. — Поне за известно време. Да се откъснеш от нещата тук.
	Баща ми единствен продължава да ме нарича Дийн. За всички останали съм Холдър още откакто навърших осем, но може би защото съм кръстен на него, отказва да ме нарича другояче освен „Дийн“. Така или иначе го виждам само два-три пъти годишно, та не ми пука особено. Но иначе го мразя това име.
	Поглеждам първо него, а после и майка ми, която продължава да стои в хола все така вкопчена в Брайън.
	— Не мога, татко. Не мога да я оставя. Особено пък сега.
	Откакто се разведоха, все се опитва да ме убеди да се преместя в Остин при него. Истината е, че тук ми харесва. А и не ми е приятно да посещавам родния си град. Твърде много неща ми напомнят за Хоуп.
	Но може би тук твърде много неща ще ми напомнят за Лес.
	— Е, предложението си остава — отбелязва той. — Нали знаеш?
	Кимвам и изключвам котлона.
	— Готово е — казвам.
	Брайън се връща в кухнята с Пам и всички се настаняваме около масата, само мама не помръдва от хола и през цялата вечеря тихичко хлипа на канапето.


	Докато изпращам баща ми и Пам, пред къщата спира Ейми. Изчаква колата на баща ми да потегли и паркира в алеята. Отивам да й отворя вратата.
	Усмихва ми се едва-едва, после смъква сенника, за да ползва огледалото, и избърсва спиралата, разтекла се изпод рамката на очилата й. Мръкна се преди час, а още е със слънчеви очила. Явно не е спирала да плаче.
	През последните четири дни май не сме разговаряли много-много, но няма нужда да я питам как се справя. Двете с Лес бяха най-добри приятелки от седем години. Ако има някой, който да се чувства като мен в момента, това е тя. А аз самият никак не се справям добре.
	— Къде е Томас? — питам я, когато излиза от колата.
	Тя отмята русата коса от лицето си и нагласява очилата на темето си.
	— У тях си е. Прибра се да помогне на баща си за нещо по двора.
	Не знам откога ходят, но бяха двойка още преди двамата с Лес да се преместим тук. А предвид това, че тогава бяхме в четвърти клас, явно отдавна са заедно.
	— Как е майка ти? — пита ме, но веднага поклаща глава извинително. — Съжалявам, Холдър. Ужасно тъп въпрос. Хем си обещах, че няма да се държа като останалите.
	— Колкото и да не ти се вярва, не се държиш като останалите — уверявам я. Посочвам къщата зад гърба си. — Ще влезеш, нали?
	Тя кимва и поглежда нататък, а после и към мен.
	— Имаш ли нещо против да ида до стаята й? Спокойно можеш да ми кажеш, ако не е удобно. Но имаше някои снимки, които много бих искала да запазя.
	— Нямам нищо против. — Заради отношенията й с Лес Ейми има точно толкова право да влиза в стаята й, колкото и аз. А и знам, че Лес би й разрешила да вземе каквото пожелае.
	Ейми пристъпва след мен и тръгва към горния етаж. Забелязвам, че майка ми не е на дивана. Явно Брайън най-накрая я е убедил да си полегне. Качвам се с Ейми до горе, но нямам никакво желание да я придружавам в стаята на Лес. Кимвам в посока към моята стая.
	— Ако имаш нужда от мен, отсреща съм.
	Тя си поема притеснено въздух, кимва ми и бавно издишва.
	— Благодаря — поглежда нерешително вратата на Лес. Неохотно прави крачка натам, така че се извръщам и тръгвам към стаята си. Затварям вратата зад себе си, сядам на леглото, взимам тетрадката на Лес и се облягам на таблата. Днес вече съм й писал, но пак се пресягам за химикалката, понеже нямам какво друго да правя. Или поне няма нищо, което да искам да правя, защото така или иначе всичко ми напомня за нея.


>	Глава три и половина

C>
	Лес,
	Ейми дойде. В момента е в стаята ти, рови из боклуците ти.
	Чудя се дали е имала представа какво се каниш да направиш? Знам, че с приятелките си момичетата понякога споделят неща, които не биха споделили с никой друг — дори и с брат близнак. Казвала ли си й как се чувстваш всъщност? Изобщо издавала ли си се по някакъв начин? Надявам се да не си, иначе в момента сигурно се чувства отвратително. А не заслужава да се чувства виновна заради постъпката ти, Лес. Беше ти най-добра приятелка цели седем години и се надявам да си помислила и за нея, преди да вземеш проклетото си решение.
	Вярно, аз се чувствам виновен, но пък си го заслужавам. Когато си брат, имаш отговорности, каквито най-добрият приятел невинаги има. Аз трябваше да те предпазя, не Ейми. Така че е излишно тя да се усеща виновна.
	Може би точно в това беше проблемът. Може би прекалено много се стараех да те опазя от Грейсън, та не ми остана време да се замисля, че всъщност трябва да те пазя от самата теб.
@	Х
C$

	* * *

	На вратата ми се чука лекичко, така че затварям тетрадката и я слагам на нощното шкафче. Ейми открехва плахо, а аз се изправям на леглото и й правя знак да влезе. Вмъква се тихичко и затваря вратата зад гърба си. Отива до скрина и оставя снимките, които е взела от стаята на Ейми, пръстът й деликатно се плъзва по горната. Сълзите мълчаливо се стичат по бузите й.
	— Ела — протягам й ръка. Тя се приближава и я поема. В момента, в който очите й срещат моите, съвсем се разплаква. Придърпвам я на леглото и я прегръщам през раменете. Тя се свива на гърдите ми и бурно се разридава. Така трепери, че изглежда направо смазана, но както вече казах, тази дума е редно да се използва само за майките.
	Стисвам очи, за да не ревна и аз като нея, но едва се сдържам. Пред мама успявам да се владея, понеже трябва да съм й опора, но на Ейми не й трябва опора. Ако действително се чувства като мен, то вероятно й е нужно просто да знае, че има и друг, който е точно толкова отчаян и нещастен, колкото е и тя.
	— Шш — прошепвам и я погалвам по косата. Знам, че не би искала да я утешавам със заучени, банални фрази. Очаква единствено съчувствие за болката си и може би аз съм единственият, който наистина разбира какво усеща. Не й казвам да спре да плаче, защото знам, че й е невъзможно. Притискам буза в главата й и… колкото и да ми е неприятно, все пак се разревавам. Досега добре се справях, но просто не мога да се сдържам повече. Не спирам да я притискам към себе си, а тя продължава да се държи за мен, и е така хубаво да намериш мъничко утеха сред тази грозна и безкрайна самота.
	Слушам я как плаче и се сещам за всичките онези нощи, в които утешавах и Лес по същия начин. И тя не искаше да я смирявам или да я увещавам да се успокои. Искаше само да я прегърна и да я оставя да се наплаче, макар да нямах представа защо всъщност плаче. А сега фактът, че съм в състояние да помогна на Ейми, макар и минимално, събужда някогашното усещане, че съм нужен, същото като онова, което чувствах с Лес. Не съм го изпитвал, откакто Лес реши, че вече няма нужда от никого.
	— Толкова съжалявам — тихо смънква Ейми, опряла устни в ризата ми.
	— За какво?
	Тя си поема въздух, опитва се да спре да плаче, но новият порой от сълзи я задавя.
	— Трябваше да се досетя, Холдър. А нямах никаква представа. Бях й най-добрата приятелка и имам чувството, че всички ме обвиняват и… Знам ли и аз… Може би са прави. Не знам. Може би до такава степен бях погълната от връзката си с Томас, че съм пропуснала нещо, което се е опитвала да ми каже.
	Продължавам да я галя по косата, понеже прекрасно разбирам какво има предвид.
	— И ти, и аз — въздъхвам. Избърсвам сълзите си с опакото на ръката. — Не спирам да се питам дали не е имало някой момент, който може би щеше да промени развоя на нещата. Дали не е можело да й кажа нещо, или пък тя на мен. Но дори да можех да се върна и да променя нещо, не съм сигурен, че щях да успея да я спася. Ти също няма как да си сигурна. Само Лес знае с положителност защо го направи, а, за съжаление, нея я няма, та да ни осветли по въпроса.
	Ейми изненадващо се разсмива. Дръпва се назад и ме поглежда сериозно.
	— Сигурно се радва, задето не е тук, защото съм й толкова сърдита, Холдър. — Изражението й се разкривява от ново ридание и тя вдига ръка към очите си. — Толкова съм й ядосана, че не ми се довери, а не мога да го призная на никого освен на теб — прошепва тя.
	Дръпвам ръката от лицето й и я поглеждам в очите, тъй като искам да знае, че не я укорявам за каквото и да било.
	— Не се упреквай, Ейми. Обещаваш ли?
	Тя кимва и ми се усмихва разбиращо, после свежда поглед към ръцете ни, облегнати на възглавницата отзад. Слагам длан върху нейната и я погалвам успокоително с пръсти. Знам как се чувства и знам, че и тя знае как се чувствам, и ми е приятно усещането за съпричастност, дори и само за миг.
	Иска ми се да й благодаря за това, че толкова години неизменно е до Лес, но ми се струва неуместно, при положение че в момента се чувства виновна, задето не е направила достатъчно. Затова мълча и бавно вдигам ръка към лицето й. Не знам дали заради натегнатата обстановка, или заради факта че отново ме накара да се почувствам нужен, или защото главата и сърцето ми са напълно изтръпнали от толкова дни насам, не знам каква е причината, но не ми се иска усещането да отлети. Каквото и да е, имам желание да му се оставя, затова бавно се привеждам напред и притискам устни към нейните.
	Нямам никакво намерение да я целувам. Всъщност редно е веднага да се дръпна, но не го правя. Очаквам да ме избута, но тя не го сторва. В мига, в който устата ми среща нейната, устните й се разтварят и от тях се проронва въздишка, сякаш точно това е искала. Странното е, че от това още повече ми се дощява да я целувам. И я целувам с ясното съзнание, че е най-добрата приятелка на сестра ми. С ясното съзнание, че си има гадже. С ясното съзнание, че при други обстоятелства никога не бих направил подобно нещо.
	Тя плъзва длан по ръката ми, пъха пръсти в ръкава на ризата ми, проследявайки с връхчетата им всяко очертание на мускулите на ръката ми. Придърпвам я към средата на леглото и я целувам още по-разпалено. И колкото повече се целуваме, толкова по-ясно ни става, че вероятно желанието и потребността са единственото, което може да намали болката. Нетърпението нараства едновременно и у двама ни, готови сме на всичко, за да се освободим от мъката. Всяка милувка на ръката й все повече ме измъква от мислите ми и ме привлича по-силно към случващото се, така че я целувам отчаяно, копнея буквално да се измъкна от кожата си. Ръката ми сякаш сама се пъха под блузата й и в мига, в който обгръщам едната й гърда, тя простенва и забива нокти над китката ми, извива гръб като котка.
	По-ясен знак за мълчаливо съгласие не би могло да има.
	В главата ми остават само две неща, когато Ейми се захваща да съблича ризата ми, а ръцете ми нетърпеливо и непохватно се залавят с ципа на дънките й.
	_1. Трябва да смъкна тия дрехи от нея._
	_2. Томас._


	Обикновено не ми се случва да мисля за други момчета, когато се натискам с някое момиче, но пък и обикновено не ми се случва да се натискам с момичето на друго момче. Не ми е работа да се целувам с Ейми, но ето че все пак го правя. Дрехите й не са мои, та така трескаво да ги смъквам от тялото й, но ето че го правя. И не би трябвало да пъхам ръка в бикините й, но въпреки това го правя.
	Когато я докосвам, за миг откъсвам устни от нейните, а тя простенва и обляга глава назад. Едната ми ръка продължава с милувките, а с другата се пресягам през кревата и измъквам презерватив от нощното шкафче. Отварям го със зъби, без да откъсвам очи от нея. Знам, че и двамата не сме на себе си, иначе това никога нямаше да се случи. Но независимо дали сме на себе си, или не, то поне сме на една и съща вълна. Или поне се надявам да е така.
	Съзнавам, че е крайно неуместно да напомниш на някое момиче за гаджето му точно когато е на трийсет секунди от мига, в който напълно ще забрави за съществуването му, но не мога да не го направя. Не искам допълнително да съжалява. А е ясно, че и двамата ще се терзаем.
	— Ейми? — прошепвам. — Ами Томас?
	Тя изскимтява тихо, без да отваря очи, и обляга длани на гърдите ми.
	— У тях си е — измърморва, без да дава какъвто и да било знак, че би предпочела да спрем. — Прибра се да помогне на баща си за нещо по двора.
	Неволно се разсмивам, понеже повтаря съвсем същото, което каза и по-рано, когато още на алеята пред къщи я питах къде е Томас. Отваря очи и ме поглежда, вероятно изненадана, че се смея в такъв момент. Но само ми се усмихва. И слава богу, защото ми е дошло до гуша от сълзи. Писнало ми е от сълзи.
	Дявол да го вземе! Ако в момента не се чувства гузна, то аз пък нямам никакво намерение да изпитвам вина. По-късно ще можем да съжаляваме колкото си искаме.
	Привеждам устни към нейните точно в мига, в който тя ахва, после високо простенва, напълно забравила за гаджето си. Всяка частица от вниманието й е съсредоточена върху движенията на ръката ми, а всяка частица от моето внимание е насочена към това да нахлузя презерватива, преди отново да се сети, че си има гадже.
	Намествам се внимателно върху нея, впивам отново устни в нейните, прониквам в нея и всячески се възползвам от ситуацията, макар да знам, че после ще се кая. Макар да усещам, че вече се кая.
	И въпреки това го правя.


	Вече облечена, Ейми седи на ръба на леглото ми и си обува обувките. Нахлузил съм си дънките и крача към вратата на стаята, не ми хрумва какво да кажа. Нямам никаква представа как и защо се стигна дотук, а ако съдя по изражението й, и тя е съвсем объркана. Изправя се и тръгва на свой ред към вратата, като по пътя взима снимките от стаята на Лес. Задържам вратата, за да мине, без да знам дали е редно да я изпратя до входната врата, или да я целуна за довиждане, или да й кажа, че ще й се обадя.
	_Какво, по дяволите, направих?_
	Ейми тръгва нататък, но изведнъж спира и се обръща към мен, без да ме поглежда в очите. Не вдига очи от снимките в ръката си.
	— Дойдох само да взема снимките, нали? — пита предпазливо. На лицето й е изписана тревога и ми става ясно, че се е притеснила да не би да ми хрумне, че случилото се между нас е нещо повече.
	Май не е зле да я успокоя, че не бих казал нищо никому. Повдигам брадичката й с пръсти, така че да ме погледне в очите, и й се усмихвам.
	— За снимките. За нищо друго, Ейми. А Томас си е у дома, помага на баща си из двора.
	Тя се разсмива, макар смехът й да не звучи особено весело, и ме поглежда признателно. За миг настъпва неловко мълчание, после отново се засмива.
	— Какво, по дяволите, направихме? — маха с ръка към стаята ми. — Това не бяхме ние, Холдър. Ние не сме такива хора.
	Вярно е, не сме. С това съм напълно съгласен. Облягам глава на касата на вратата и усещам как съвестта започва да ме гризе. Не знам какво ме прихвана, нито защо фактът, че става дума за чуждо момиче, не ме спря. Единственото оправдание, което ми хрумва, е, че случилото се е пряко следствие от мъката ни. А мъката ни е пряко следствие от егоистичната постъпка на Лес.
	— Можем да обвиним Лес — казвам, ала се шегувам само наполовина. — Ако беше жива, никога нямаше да се случи.
	Ейми се усмихва.
	— Да — съгласява се, като присвива закачливо очи. — Ама че кучка, да ни накара да направим нещо толкова безумно. Как смее!
	Прихвам.
	— Така де!
	Ейми вдига снимките.
	— Благодаря за… — поглежда снимките и млъква, после отново впива очи към мен. — Просто… благодаря, Холдър. Задето ме изслуша.
	Кимвам и изчаквам да слезе по стълбите. После затварям вратата и тръгвам в леглото, като по пътя взимам тетрадката. Отварям я на писмото, което така и не успях да допиша, защото Ейми почука на вратата.


>	Глава три и три четвърти

C>
	Лес,
	Вината за случилото се между мен и Ейми е изцяло твоя. Да е ясно.
@	Х
C$


>	Четвърта глава

C>
	Лес,
	Честит двуседмичен юбилей от смъртта. Гадно ли звучи? Може и така да е, но нямам намерение да се извинявам. В понеделник трябва да се върна на училище, а хич не горя от желание. Даниел прави всичко възможно да съм в час с клюките, макар постоянно да му повтарям, че изобщо не ми пука. Естествено, всички си мислят, че си се самоубила заради Грейсън, но аз си знам, че не е вярно. Понеже съм наясно, че още преди да се запознаеш с Грейсън, само се преструваше на жива.
	Освен това не съм ти разказал за онази история с Грейсън. Дето го накарах да скъса с теб. Много е оплетено, но заради тоя случай сега всички твърдят, че косвено съм виновен за самоубийството ти. Даниел разправя, че някои даже съчувстват на Грейсън и оня задник си умира от кеф заради всеобщото внимание.
	Най-забавното в този слух е, че огромното чувство за вина, задето съм изиграл роля в смъртта ти, ми навява самоубийствени мисли. А щом така твърдят слуховете, значи, е вярно, нали?
	Ако трябва да съм искрен, твърде много ме е страх, за да се самоубия. Но не казвай на никого. (Не че би могла, дори и да искаш.) Но е вярно. Пълен страхливец съм, защото не знам какво ме чака след този живот. Ами ако отвъдният живот се окаже по-гаден от този, от който бягаш? Да скочиш с главата надолу в неизвестното, си иска сериозна смелост. Това поне не мога да не ти го призная, Лес, далеч по-смела си от мен.
	Добре, сега приключвам. Не съм свикнал да пиша такива дълги послания. С есемеси щеше да ми е далеч по-удобно, но ти винаги си предпочитала по-трудния начин, нали?
	Ако срещна Грейсън в училище в понеделник, ще му откъсна топките и ще ти ги пратя по пощата. Какъв ти е новият адрес?
@	Х
C$

	* * *

	Когато спирам на паркинга, Даниел ме чака до колата си.
	— Какъв ни е планът? — пита още щом отварям вратата.
	Опитвам се да се сетя дали не пропускам нещо, обаче не помня днес да предстои нещо специално, та да ни е нужен план.
	— План за какво? — отвръщам накрая.
	— Планът за днешния ден, загубеняко! — Той насочва дистанционното на алармата към колата и заключва вратите, после тръгва с мен към училището. — Знам, че не умираш от желание да се върнеш на училище, та реших, че ни е нужен план за противодействие на ненужното внимание. Искаш ли да се държа с теб така, сякаш всеки момент ще потънеш в сълзи, та хората да не ни закачат? Не, така няма да стане. — Добавя сам на себе си. — Току-виж решат, че е нужно да ти вдъхнат кураж, и те засипят със съболезнования, а знам, че ти е писнало от подобни глупости. Другият вариант е да се държа като обезумял, за да отклоня вниманието от теб. Колкото и да не ти се иска да го признаеш, от две седмици насам се говори само за теб. Направо ми писна… — Добавя накрая.
	Крайно ми е неприятно, че хората нямат с какво друго да си чешат езиците, но пък ми е драго, че Даниел се дразни колкото мен.
	— Или пък можем да се държим най-нормално и да се надяваме хората да си имат друга тема за разговор освен за случилото се с Лес. О! Чакай! — Възкликва той и се обръща с лице към мен, вървейки заднешком. — Мога да се държа супергневно и сърдито и да вървя пред теб като бодигард, без значение, че си по-едър от мен. И ако някой се опита да те заговори, директно ще го прасвам във физиономията. Може ли, моля те? Ще приемеш ли ролята на освирепелия, потънал в печал брат? Заради мен? Моля?
	Прихвам.
	— Мисля, че ще се справим и без план.
	Даниел се намръщва заради липсата на интерес от моя страна.
	— Според мен подценяваш удоволствието, което хората извличат от клюките и догадките. Тогава гледай да си мълчиш, а ако трябва да се каже нещо, ще го казвам аз. И без това от две седмици умирам да се разкрещя на някого.
	Дълбоко оценявам загрижеността му, но най-много бих се радвал, ако днешният ден се окаже съвсем обикновен. Мисля си, че на хората ще им е неудобно да зачекнат темата в мое присъствие. На мен пък ще им е твърде неловко да кажат каквото и да било, което идеално ме устройва.
	Звънецът за първи час още не е ударил, така че всички все още се мотаят отвън. За първи път влизам в тази сграда без Лес до себе си. Мисълта за нея веднага ме връща към онзи миг, когато пристъпих в стаята й и я намерих. Не искам да го преживявам отново. Не и сега. Измъквам телефона от джоба си и се правя на дълбоко заинтригуван от съдържанието му, понеже ме обзема опасението, че Даниел може би е прав. Около нас всички мълчат и мога само да се надявам положението да се нормализира възможно най-скоро.
	Двамата с Даниел имаме общ предмет едва през третия час, така че, когато влизаме вътре, той ми маха и потегля в противоположната посока. Отварям вратата на класната стая и почти мигновено настава тишина. Всички чифтове очи се впиват в мен, мълчаливо наблюдавайки ме как крача към чина си.
	Продължавам да се преструвам, че гледам нещо в телефона си, но остро осезавам тежкото присъствие на останалите. Хубавото е, че както съм заровил глава в екрана, няма да срещна ничий поглед. А ако не погледна никого в очите, е по-малко вероятно да ме заговорят. Дали всъщност не си въобразявам, че хората се държат по-различно, отколкото преди Лес да се самоубие? Може би си внушавам. Уви, май не е така. И в такъв случай, колко ли дълго ще трае? Колко време ще ми се налага да прекарвам всяка секунда от деня в размишления за смъртта й и влиянието й върху всеки аспект от живота ми?
	Неволно сравнявам загубата на Лес със загубата на Хоуп преди толкова много години. Тогава ми се струваше, че всичко ми навява мисли за нея. Будех се сутрин и се чудех тя къде ли се буди. Миех си зъбите и се чудех дали онзи, който я е отвлякъл, се е сетил да й купи нова четка за зъби, понеже, естествено, не бе успяла да вземе нищичко със себе си. Сядах да закусвам и се питах дали онзи, дето я е отвлякъл, е наясно, че не обича портокалов сок, и дали ще й дават да пие обикновено мляко, защото точно това предпочиташе. Вечер си лягах, гледах през прозореца, обърнат срещу нейния, и се чудех дали изобщо си има прозорец там, където я държат.
	Опитвам се да се сетя кога секнаха тези мисли, но не съм сигурен, че са изчезнали напълно. Все още мисля за нея по-често, отколкото би трябвало. Минаха толкова години, но всеки път, когато вдигна очи към небето, се сещам за нея. Всеки път, когато някой ме нарече Дийн вместо Холдър, се сещам за нея и как се смеех, задето така забавно изговаряше името ми, когато бяхме деца. И винаги щом видя момиче с гривна, се сещам за онази гривничка, която Лес й подари едва минути, преди да я отмъкнат.
	Толкова много неща ми напомнят за нея и си знам, че в този момент, в който и Лес я няма, вече всичко е още по-страшно. Всичко, което ми минава през ума, което видя или направя, или кажа, ми напомня за Лес. А всеки път, когато се сетя за Лес, се сещам и за Хоуп. И всеки път, когато се замисля за Хоуп, се сещам как ги предадох. Предадох и двете. Сякаш в онзи ден, когато им измислих прякора, някак съм поставил прякор на себе си. Тъй като в момента именно аз съм безнадеждният случай.


	Някак успявам да изкарам два часа без никой да ме заговори. Не че не ме обсъждат. Така шепнат, зяпат и коментират какво ли ми се върти в главата, все едно изобщо ме няма.
	В часа на господин Мълигън сядам до Даниел. Даниел ме пита как съм, безмълвно, само с поглед. През последните години май сме установили някаква форма на невербална комуникация. Вдигам рамене в отговор. Естествено, че ми е гадно и че бих предпочел да ме няма, но какво мога да направя? Ще стискам зъби, това е.
	— Чух, че Холдър вече не продумва на никого — прошепва момичето пред мен на приятелката си. — Ама хич. Откакто я намерил.
	Шепти високо и очевидно не знае, че седя точно зад гърба й. Даниел вдига глава и ги поглежда. Виждам как на лицето му се изписва отвращение, защото знае, че ги чувам.
	— Може да е поел обет за мълчание — вметва другата.
	— Може би. Нямаше да е зле и Лесли от време на време да поема обет за мълчание. Смехът й ме дразнеше до смърт.
	Пред очите ми пада алена пелена. Стисвам юмруци и за първи път в живота ми се приисква да ударя момиче. Проблемът не е в това, че я обсъждат зад гърба й, това не ме изненадва особено. Дори не е и това, че клюкарстват по адрес на мъртъв човек. Побеснявам, защото именно смеха й харесвах най-много. Ако толкова държат да я обсъждат, тогава да не са посмели да споменават смеха й.
	Даниел хваща ръба на чина и вдига крак, после с всички сили изритва чина на клюкарката отпред, с което я отмества поне с педя. Онази изписква и мигом се обръща назад.
	— Какво, по дяволите, ти става, Даниел?
	— На мен ли какво ми става? — Даниел повишава глас. Привежда се напред и я зяпва гневно. — Ще ти кажа какво ми става. Яд ме е, че си момиче, защото, ако имаше топки, щях начаса да те цапардосам по невъзпитаната гадна мутра.
	Ченето й увисва, очевидно не схваща защо реагира така. Но объркването й бързо се разсейва, когато забелязва, че седя зад нея. Очите й се разширяват, а аз й се усмихвам и дори вдигам ръка за вял поздрав.
	Но не казвам нищо. Не чувствам потребност да добавя нещо повече към казаното от Даниел, пък и нали уж съм поел обет за мълчание, така че си държа устата затворена. Пък и нали Даниел спомена, че от две седмици си умира да се разкрещи на тия идиоти. Вероятно днес му е единственият шанс, така че го оставям да си крещи. Момичето се обръща напред, като дори не се опитва да се извини.
	Вратата на стаята се отваря и влиза Мълигън, с което разпръсква създалото се напрежение и някак естествено го заменя с онова, което сам излъчва. Двамата с Лес направихме всичко по силите си, за да си спестим предмета му, но нямахме късмет. Поне аз. На Лес вече няма да й се налага да дреме в безкрайните му отегчителни лекции.
	— Дийн Холдър — обажда се Мълигън в момента, в който стига до бюрото си. — Все още чакам доклада, който трябваше да предадеш миналата седмица. Надявам се да го носиш, понеже днес ще ги представяме.
	По дяволите! Изобщо не ми беше хрумнало да се поинтересувам какво е трябвало да готвя за последните две седмици.
	— Ами не, не го нося.
	Той вдига очи от бюрото си и ме поглежда.
	— В такъв случай искам да те видя след часовете.
	Кимвам и може би дори правя лека гримаса. Но подобни реакции са неизбежни в часа му. Мълигън е пълен кретен, опиянен от контрола, който се заблуждава, че упражнява над класа. Очевидно е, че като дете са го тормозили и са му се подигравали, та затова всеки, който не носи очилца и пълен комплект моливи за чертаене в джобчето на ризката, става обект на кривонасочената му мъст.
	През останалата част на часа оставам глух за докладите и се опитвам да си съставя списък на домашните, които вероятно са се натрупали. Лес определено беше по-организираната от двама ни. Винаги ме подсещаше какво имам да правя и за кога трябва да го подготвя, а също и по кой предмет.
	След цяла вечност звънецът най-после удря. Оставам си на мястото, докато останалите се изнизват, та господин Мълигън да може да излее възмездието си върху мен. Когато сме само двамата, Мълигън се обляга на бюрото си и скръства ръце на гърди.
	— Наясно съм, че семейството ти преживява тежък момент, и съжалявам за загубата ви. — Айде, почна се. — Но се надявам да разбираш, че подобни злощастия ще ти се случват през целия живот и не ти дават оправдание да не вършиш онова, което се очаква от теб.
	Исусе Христе! Става дума за някакъв шибан доклад. Не е като да трябва да пренапиша конституцията. Знам, че е най-добре да кимам и да се съгласявам, обаче определено не е избрал подходящ ден да ми чете лекции.
	— Господин Мълигън, Лес ми беше единствената сестра, така че всъщност едва ли ще се случи и друг път. И въпреки че преживявам смъртта й отново и отново, реално няма как да се самоубие втори път.
	Веждите му се сключват, а устните му се изопват в тънка линия, затова ми става ясно, че никак не му е забавно. Което е добре, защото изобщо не се опитвам да съм забавен.
	— В някои ситуации е по-добре да сдържаш сарказма си — отвръща той високомерно. — Надявах се, че ще проявиш малко повече уважение към сестра си.
	Сега вече ядът, че не мога да ударя момиче, е изместен от гнева, че не мога да ударя учител. Изправям се рязко и бързо се приближавам до него. Спирам само на няколко сантиметра, свивайки юмруци, макар и отпуснати до тялото. Той целият се сковава от близостта ми и ме обзема злорадство, че съм успял да го стресна. Поглеждам го право в очите, стисвам зъби и процеждам тихо:
	— Не ми пука дали сте учител, ученик, или проклет свещеник. Да не сте посмели друг път да споменете сестра ми. — Още няколко секунди го гледам свирепо, кипейки, чакайки реакция. Когато не отговаря, се врътвам и си взимам раницата. — Утре ще си получите доклада! — Подмятам на излизане от стаята.


	Убеден съм, че само след минути ще ме изключат. Господин Мълигън обаче явно е предпочел да не споделя за краткия ни сблъсък, понеже нищо не се случва, а вече идва време за обяд.
	Малко по малко денят клони към своя край.
	— Холдър — обажда се някой зад гърба ми в коридора. Обръщам се и вижда Ейми, която бърза да ме настигне.
	— Здрасти, Ейми. — Очаквам поне да трепна от неудобство, но не усещам нищо. Но пък си припомням за случилото се преди две седмици, а оттам и за снимките, заради които беше дошла, оттам за Лес, както и за Хоуп. И отново ме обзема познатото чувство за вина.
	— Как си? — пита ме тя нерешително. — Не съм те чувала от… — Млъква, така че бързам да й отговоря, за да не чувства нужда да обяснява.
	— Добре съм — отговарям и сега вече действително ми става гузно, задето май е разочарована, че не съм й се обадил. Мислех, че нещата помежду ни са ясни. Или поне така се надявах. — Ти, ъъ… — Забивам поглед в пода и въздъхвам, защото не зная как да го кажа, без да прозвуча като пълен задник. Премествам тежестта си от единия крак на другия и вдигам очи. — Ти искаше да ти се обадя ли? Понеже си мислех, че онова, дето…
	— Не — прекъсва ме тя. — Не. Правилно се решил. Просто… знам ли и аз. — Свива рамене и изражението й подсказва, че май вече съжалява, задето е подхванала разговора. — Холдър, просто исках да знам дали си добре. Носят се разни слухове и ще излъжа, ако кажа, че не се тревожа. Имам чувството, че онзи ден у вас обсебих цялото внимание с моята болка и дори не си направих труда да те попитам как се справяш.
	Изглежда гузна заради това, че споменава за слуховете, но пък няма никаква вина. Все пак е единственият човек, който положи усилие да се увери, че слуховете са пълна глупост.
	— Добре съм — успокоявам я. — Слуховете са си слухове, Ейми.
	Усмихва се, но май не ми вярва. Хич не ми се иска да се тревожи за мен. Прегръщам я и прошепвам в ухото й:
	— Кълна ти се, Ейми. Излишно се тревожиш.
	Тя кимва и се дръпва, после тревожно се оглежда първо наляво, после надясно.
	— Томас — прошепва в обяснение на реакцията си.
	Усмихвам й се разбиращо.
	— Томас — повтарям и кимам. — Днес не помага на баща си из двора, а?
	Ейми свива устни и поклаща глава.
	— Да се пазиш, Холдър — заръчва ми и се отдалечава.
	Тиквам си нещата в шкафчето и тръгвам към столовата. Влизам малко след като се е напълнила и в първия момент решавам, че всичко ще мине нормално. Но докато вървя към масата на Даниел, започват да ме забелязват, общата глъч мигом заглъхва, а погледите сякаш са непреодолимо привлечени от моята особа.
	Всъщност всичките тия вълнения днес са направо комични. Май всички, дори и учениците, с които от години съм в приятелски отношения, си мислят, че ако не следят мълчаливо всяко мое движение, току-виж изпуснат мига, в който напълно ще се срина и ще обезумея. Неприятно ми е, че ще трябва да ги разочаровам, но днес се владея учудващо добре. Изобщо не се каня да полудявам, така че спокойно могат да си гледат работата.
	Когато най-после стигам масата, в помещението се долавя само спотаен шепот. Всички очи са впити в мен, та чак ми се приисква да заявя на всички да ходят да си го начукат. Но пък подобна драматична реакция ще е напълно в унисон с очакванията им, така че така и не отварям уста.
	Въздържам се и от още нещо, а именно да предупредя Даниел и той да си мълчи. Докато крача към него, го гледам в очите и мълчаливо разговаряме. Мълчалив разговор, в който му давам разрешението да освободи всякакви емоции, каквито навярно все още сдържа.
	Ухилва ми се палаво и шумно плясва с длани по плота на масата.
	— Мамка му! — провиква се той и се покатерва върху стола. Размахва ръце към мен като обезумял. — Хора, вижте! Дийн Холдър! — Качва се върху масата, с което неизбежно привлича всеобщото внимание. Вече никой не гледа към мен. — Ама защо ме зяпате? — Продължава да крещи и да ме сочи с драматично пресилен жест. — Дошъл е Дийн Холдър! Единственият и неповторимият! — Когато само неколцина откъсват очи от него, за да ме погледнат, той разперва разочаровано ръце над главата си. — Хайде бе, хора! Та нали чакаме този миг вече две седмици! Защо точно когато най-после се завърна, решихте да си глътнете езиците? Какво ви става, дявол да го вземе? — Поглежда ме и се смръщва, отпуска обезсърчено рамене. — Съжалявам, Холдър. Надявах се поне първият ти ден да е малко по-вълнуващ. Разчитах да проведем една кратка сесия с въпроси и отговори, та да разчупим обстановката, но нямах представа, че в това училище всички до един са безгръбначни влечуги. — Понечва да слезе от масата, но внезапно изпъва ръка във въздуха и вдига показалец. — Я чакай! — Възкликва и се обръща към тълпата. — Та това е отлична идея!
	Оглеждам се, защото очаквам дежурните в столовата всеки миг да дойдат да го смъкнат от масата и да сложат край на спектакъла, но единственият дежурен само го зяпа, както и всички останали, и чака да види какво друго ще направи.
	Даниел скача върху съседната маса, като успява да настъпи няколко подноса. Разлива шоколадово мляко по целия плот и за малко да се подхлъзне, но се опира на темето на някакво момче и успява да се задържи прав. Цялото шоу е безкрайно забавно, така че сядам да гледам, сякаш нямам нищо общо с избухването му.
	Даниел отправя поглед към някакво момиче, седнало до масата, върху която е стъпил, и протяга пръст към нея.
	— Ами ти, Натали? Сега, когато Дийн Холдър е сред нас от плът и кръв, не би ли искала да го попиташ дали е вярна теорията ти за самоубийството на Лес?
	Лицето на Натали пламва и тя рязко се изправя.
	— Даниел, ти си пълен задник! — Грабва си подноса и си тръгва. Даниел обаче продължава да стърчи отгоре, а протегнатият му показалец я следва, докато се отдалечава.
	— Почакай, Натали! Ами ако Лесли наистина се е самоубила, понеже Грейсън я е заразял в същата седмица, в която й е отнел девствеността? Не искаш ли да разбереш дали си права? Не искаш ли да разбереш колко си спечелила?
	Натали се изнизва от залата, така че Даниел мигом насочва вниманието си към Томас, който седи до Ейми на няколко маси от нас. Ейми е затулила уста с длан и гледа смаяно Даниел, както впрочем и всички останали. Даниел посочва Томас и се прехвърля през три маси, за да стигне до неговата.
	— Томас! — виква въодушевено. — Ами ти? Искаш ли да участваш в проучването? Сутринта чух теорията ти и мога да кажа, че е уникална.
	Томас става и си дръпва подноса досущ като Натали.
	— Даниел, държиш се като пълен идиот — той кимва с глава към мен. — Холдър хич няма нужда от подобно представление.
	Не казвам нищо, но действително предпочитам да остави Томас на мира. Нямам представа какъв слух е пуснал, но нищо. Почти съм сигурен, че ако има за какво да му отмъщавам, онова с Ейми е повече от достатъчно, макар да е малко вероятно някога да разбере.
	— Така ли? — възкликва Даниел и вдига ръка към устата си уж смутено. Поглежда ме. — Холдър? Не ти ли е интересно? Да не би да скърбиш или нещо такова? Нужно ли е да проявяваме уважение към чувствата ти?
	Старая се да сдържа усмивката си, но истината е, че Даниел успя да преобърне гадния ден надолу с главата. Той тръгва от маса на маса, крачейки към нашата.
	— Искаш ли да участваш в проучването, Холдър? Мислех, че ще искаш да разкриеш истината. — Завърта се и се обръща към присъстващите, без да изчака да му отговоря. Неколцина от учениците вдигат таблите и тръгват да си излизат, страхувайки се да не ги посочи. — Ама къде отивате? До вчера никой нямаше нищо против да обсъжда случилото се, и то по всяко време. Защо точно сега, когато можем най-после да получим искрен отговор, не желаете? Холдър може да ни каже защо го е направила. Или още по-хубаво, може да ни каже как го е направила. Може дори да разберем дали и той самият няма самоубийствени наклонности! — Даниел пак се обръща към мен и слага ръце на хълбоците си. — Холдър? Верни ли са слуховете? Наистина ли вече си избрал датата, на която да се самоубиеш?
	Сега вече всички очи се впиват в мен. Преди да успея да отговоря, не че се каня да го направя, Даниел вдига ръце и протяга длани към мен.
	— Чакай! Не отговаряй, Холдър. — Отново се извръща към оредяващата тълпа. — Според мен трябва да обявим облог! Някой да ми даде лист и химикалка. Залагам на идния четвъртък! — Той вади портфейла от джоба си.
	В този момент обаче дежурната явно решава да тегли чертата на случващото се — все пак става дума за незаконни залагания — и тръгва решително към Даниел. Той я вижда и бърза да тикне портфейла обратно в джоба си.
	— Май ще залагаме след училище — обявява бързешком и скача от масата.
	Тръгвам към изхода и той припва след мен. Още щом вратите се затварят, гласовете се надигат отново, този път далеч по-шумни. Когато стигаме коридора с шкафчетата, се обръщам да го погледна.
	Не знам дали да го халосам, или да му се поклоня.
	— Човече, напълно си извратен — разсмивам се накрая.
	Даниел прокарва длани по лицето си и се обляга с въздишка на шкафчетата.
	— Всъщност нямах предвид така да се получи, но просто не можех да издържа и секунда повече. Не знам ти как успяваш.
	— И аз не знам — отвръщам. Отварям си шкафчето и вадя ключовете от колата. — Май ми стига толкова за днес. Хич не ми се остава повече.
	Даниел отваря уста да възрази, но така и не успява, защото зад гърба ми някой многозначително кашля. Обръщам се и виждам, че директорът Джойнър го гледа сърдито. Даниел невинно вдига рамене.
	— Е, май ще се видим утре. Изглежда, господин директорът ще ме води на обяд.
	— По-скоро ще те заведа да постоиш в кабинета ми — отвръща строго Джойнър зад гърба ми. Даниел завърта очи и тръгва след него.
	Грабвам учебника, който ми трябва за доклада на Мълигън, и заключвам шкафчето, после тръгвам към изхода. Но преди да завия по коридора, чувам някой да споменава името на Лес и спирам като вкаменен. Надниквам иззад ъгъла и виждам четирима души, облегнати на шкафчетата. Единият държи мобилен телефон и всички са се скупчили около него да гледат някакво клипче. От говорителя се чува гласът на Даниел. Явно някой е записал целия театър и вече са започнали да го разпространяват. Супер. Още един повод за клюки.
	— Не разбирам какво толкова се пени тоя Даниел — обажда се момчето с телефона. — Действително ли очаква изобщо да не коментираме? Ако някой е толкова жалък, че да реши да се самоубие, естествено е да го обсъждаме. Мен ако питате, Лес трябваше да се опита да се справи с проблемите си, вместо да избира лесния…
	Дори не го изчаквам да си довърши изречението. Запокитвам телефона му в шкафчето и той изтрещява силно, но звукът е далеч по-слаб от изхрущяването на юмрука ми при първия сблъсък с челюстта му. Но знам какви звуци се чуват след това, защото всичко наоколо заглъхва. Онзи лежи по гръб на пода, а аз съм отгоре му и го удрям със сляпа ярост, така че никога повече да не може да си отвори шибаната уста. Някой ме тегли за раменете, за ризата и за ръцете, но аз продължавам да удрям. Гневът ме връхлита отново и отново и юмруците ми стават все по-червени и по-червени от кръвта, която блика ли блика при всеки следващ замах.
	Май в крайна сметка ще си получат така дългоочакваното зрелище. Действително се сривам.
	Направо губя разсъдък.
	И изобщо не ми пука.


>	Пета глава

C>
	Лес,
	Честит петседмичен юбилей от смъртта.
	Извинявай, че позабавих кореспонденцията напоследък, но се случиха доста неща. Ето, чуй: мен, Дийн Холдър, ме арестуваха.
	Преди две седмици се сбих в училище, защитавайки честта ти. Е, май сбиване не е най-точната дума. Изглежда, за да има сбиване, трябват поне двама участници, а в инцидента, за който говоря, участваше предимно едната страна.
	Както и да е, куките ме задържаха. Обаче изкарах по-малко от три часа в ареста, понеже мама дойде да ми плати гаранцията, така че всъщност не беше чак толкова вълнуващо, колкото звучи. Признавам, че за първи път се радвам, задето е адвокат.
	В момента съм доста разстроен и не знам какво да правя. Мама истински се измъчи напоследък, а моето малко приключение се оказа последната капка. Твърди, че ни е предала и двамата. Самоубийството ти напълно срина самочувствието й като майка и направо ми е жал да я гледам. А сега, когато и аз оплесках нещата, вече съвсем е загубила вяра в себе си. При това до такава степен, че настоява да ида да поживея с татко известно време.
	Мисля, че просто й дойде в повече. След като пребих онова копеле в училище, ми каза, че се нуждая от помощ, каквато не е в състояние да ми осигури в момента. Направих всичко възможно да я разубедя, но както стана ясно на съдебното заседание сутринта, май и съдията е на същото мнение. В момента татко пътува насам, за да ме вземе. Така че след пет часа потеглям към родния ни град.
	Там, откъдето започнаха всичките ни злощастия.
	Помниш ли колко беше хубаво, когато бяхме деца? Преди да оставя Хоуп да се качи в онази кола?
	Животът беше прекрасен. Истински прекрасен. Мама и татко бяха щастливи. Ние двамата също. Обичахме си квартала, къщата, котката, дето вечно се вреше в проклетия кладенец в задния двор. Дори не й помня името на тая котка, но по-глупаво животно не съм срещал в живота си.
	И чак след онзи ден, когато си тръгнах и оставих Хоуп да плаче на двора, всичко започна да се сгромолясва. След онзи ден всичко се промени. Репортерите не ни оставяха на мира, напрежението непрестанно нарастваше, а невинното ни доверие в околните напълно се стопи.
	Мама искаше да се преместим, а татко не беше съгласен да си зареже работата. Не й беше спокойно да живеем точно там, където се разигра всичко. Помниш ли, че години след отвличането на Хоуп не ни пускаше да излизаме сами? Ужасно се страхуваше да не ни се случи и на нас нещо такова.
	Уж се опитваха да опазят брака си, но в крайна сметка им дойде в повече. Помня деня, в който ни казаха, че се развеждат и че ще продадат къщата, както и че с мама ще се преместим тук, за да сме по-близо до семейството й. Никога няма да го забравя, защото след онзи, другия ден, в който отвлякоха Хоуп, този бе най-гадният в живота ми.
	Но за теб сякаш бе най-щастливият.
	Толкова се радваше, че ще се местим. Защо, Лес? Ще ми се да се бях сетил да те попитам, докато беше още жива. Да разбера защо толкова мразеше онази къща, понеже и аз не умирам от желание да се върна в Остин. Не искам да оставям мама сама. Не искам да живея у татко и да се преструвам, че не ми пука, че навремето се отказа от семейството си. Не искам да се връщам в град, където ще търся Хоуп зад всеки ъгъл.
	Безкрайно ми липсваш, Лес, но Хоуп ми липсва по съвсем друг начин. Теб знам, че няма шанс да те срещна отново. Знам, че те няма, че вече не страдаш. Но с Хоуп нямам такова чувство. Няма как да съм сигурен, че вече не страда. Не знам дали е жива, или мъртва. Умът ми постоянно плете най-ужасни сценарии и страхотно се измъчвам.
	Как можа да се случи така, че загубих единствените две момичета, които някога съм обичал? Тази мисъл ме съсипва малко по малко всеки ден. Знам, че трябва да намеря начин да го преодолея… да се освободя от чувството за вина. Но ако трябва да съм честен, не желая да го преодолявам. Не желая да забравя, че съм сам, защото не успях да ви опазя. Заслужавам ежеминутно да си напомням, че предадох и двете ви, та да не го правя никога повече.
	Мда, определено ще е добре честичко да си го припомням. Може би трябва да си направя татуировка.
C$


>	Глава пет и половина

C>
	Лес,
	Ама че година изкарах, за малко да забравя за тази тетрадка. Явно през миналия септември, бързайки да си стегна багажа, съм я оставил тук. Когато се прибрах, я намерих да си стои върху скрина и ако съдя по плътния слой прах, мама явно не си е пъхала носа, където не трябва. Ако и на моето заминаване е реагирала по същия начин, както на смъртта ти, значи, изобщо не стъпвала в стаята ми. Май й е по-лесно просто да затвори вратата и да избягва да се замисля за безмълвието, което се възцарява зад нея.
	Почти съм сигурен, че първоначалният план е бил да остана в Остин до дипломирането, но успях да го осуетя, понеже не щеш ли, навърших осемнайсет. Татко вече нямаше как да ме държи там против волята ми. А като заговорихме за рождени дни, ужасно ми беше, че не празнуваме заедно. Но и това си има плюс, защото баща ни ми купи нова кола. Ако беше жива, със сигурност щеше да я подари и на двама ни, но тъй като те няма, сега си е само за мен. Освен това не ме накара да я оставя в Остин, когато тръгнах да се прибирам, тъй че съм доволен.
	Мама ми липсваше, което и беше основната причина да се върна. И колкото и да ми е неприятно да си призная, и Даниел също ми липсваше. Всъщност след няколко минути излизам с него, имам да наваксвам със старата тайфа. Събота вечер е, така че съм сигурен, че ще намерим някое местенце, където появата ми ще разбуни духовете.
	Даниел твърди, че се разпространяват крайно преувеличени слухове къде съм бил през последната година. Но че не си е правил труда да ги разобличава. Той единствен знае къде бях, затова се радвам, че не му е хрумнало да просветлява и останалите. Май му допада мисълта, че само той е посветен в истината.
	Има и още нещо, съвсем дребно, което вероятно оказа влияние на връщането ми тук. Страхотната ми караница с татко. Напомни ми да ти разкажа по-късно.
	Уф, чакай. Май няма как да ми напомниш. Добре де, сам ще си напомня.
	Холдър, да не забравиш да разкажеш на Лес как се скара с татко.
@	Х
C$


>	Шеста глава

	Не мога да повярвам, че Даниел успя да ме убеди да се появя на подобно събиране още през първата седмица от връщането ми. Заклел се бях, че повече няма да общувам с тия хора, но пък мина цяла година. Имах достатъчно време да свикна със ситуацията, а може би и те са позабравили някои неща.
	Изкачвам стълбите към непознатата къща, движейки се с няколко крачки пред Даниел, но стигайки до прага, спирам като вкаменен. Измежду всички, които не съм виждал цяла година, Грейсън е последният човек, когото се чувствам готов да срещна. Но, естествено, винаги се случва точно онова, което най-малко очаквам.
	Не съм го виждал от вечерта преди Лес да си отиде — когато го оставих с разкървавена мутра на пода в къщата на най-добрия му приятел. Засичам го на вратата, лице в лице сме, втренчваме се един в друг. През последната година не съм се сещал кой знае колко често за него, но ето че физиономията му събужда всяка искрица омраза, която тая към него, сякаш никога не ме е напускала.
	По изражението му ми става ясно, че не му хрумва какво да каже. Препречил съм му пътя, а и той не ми позволява да вляза, но нито единият от двама ни не желае да направи нужната крачка встрани. Би могъл да ми се разкрещи, да ме заплюе, да ми се извини. Каквото и да каже, няма да има значение. Понеже в момента искам не да го изслушам, а да го накарам да млъкне.
	Даниел приближава и забелязва мълчаливото ни стълкновение. Заобикаля ме, спира пред мен, като скрива Грейсън от погледа ми. Ненадейно ме плясва по бузите едновременно и с двете ръце, за да ме принуди да го погледна.
	— Нямаме време за простотии — повишава глас, за да надвика музиката. — Бирата ни чака! — Хваща ме за раменете и все така застанал помежду ни, ме дръпва надясно. Продължавам да упорствам, защото не искам пръв да дам заден ход.
	В този момент се появява Джаксън и хваща Грейсън за ръката, дръпва го в противоположната посока.
	— Да идем да видим какви ги вършат Сикс и Скай! — виква му.
	Грейсън кимва, но продължава да ме гледа злобно и докато отстъпва назад.
	— Съгласен — отвръща. — Тоя купон и без това току-що съвсем изтъпя.
	Ако това се разиграваше миналата година, вече щеше да лежи проснат на пода с гръклян под коляното ми. Но е минала цяла година и удоволствието просто не си струва. Така че само му се усмихвам и се оставям Даниел да ме завлече навътре към кухнята. Въздъхвам облекчено, когато Джаксън и Грейсън най-после се изнизват. Слава богу, че решиха да тръгнат да търсят момичета, които да са достатъчно глупави, та да се занимават с тях.
	При тази мисъл правя гримаса, понеже неволно зачислявам и Лес в тая категория. Но, за щастие, вече не се налага да се тревожа за момичетата, с които се забавлява Грейсън. Лес я няма и няма как да страда от изневерите му, така че Грейсън е свободен да се занимава с всяка глупачка, склонна да му се навие.
	— Притискаш устни към ръба на чашата, накланяш глава назад, изгълтваш си шота и се развеселяваш — инструктира ме Даниел и ми подава чашка с някаква напитка. Не го питам какво е, послушно изпълнявам инструкциите и изпивам съдържанието.


	Един шот, две бири и половин час по-късно с Даниел сме се преместили в хола. Седя на дивана, вдигнал крака на масичката, а Даниел се е настанил до мен и прехвърля на глас списъка с хора, които ни се водят приятели, за да ме осведоми кой какви ги е вършил през последната година. Забравил съм как му се развързва езика от алкохола и едва успявам да следя мисълта му. Притискам с пръсти горната част на носа си, току-виж прогоня главоболието. Май не познавам никого на тоя купон. Даниел твърди, че повечето от присъстващите са приятели на хлапето, дето живее тук, но аз дори и него не зная. Питам го защо изобщо сме дошли, след като не познава никого, и въпросът ми ненадейно го кара да млъкне. Кимва към кухнята.
	— Заради нея.
	Поглеждам назад и виждам две момичета, облегнати на бара. Едното гледа към Даниел и провокативно разбърква напитката си.
	— Ако заради нея сме тук, защо стоиш при мен?
	Даниел се обръща напред и кръстосва ръце на гърдите.
	— Абсурд, човече. Не сме си продумвали и дума, откакто скъсахме преди две седмици. Ако иска да ми се извини, ще се наложи да си разходи красивото задниче насам.
	Поглеждам пак момичето и ми прави впечатление, че съвсем не го гледа закачливо, както ми се стори първия път. Като се замисли човек, границата между закачливите и злобните усмивки е съвсем фина, а като я гледам как го зяпа, не мога да преценя от коя от двете страни се намира.
	— Колко време бяхте заедно?
	— Няколко месеца. Достатъчно, че да разбера, че е абсолютно луда — Даниел завърта очи. — А също и достатъчно дълго, за да разбера, че я обичам именно защото е луда. — Вижда, че я зяпам, и присвива очи насреща ми. — Престани да се заглеждаш, човече. Ще разбере, че говорим за нея.
	Разсмивам се и отклонявам поглед, но явно не достатъчно бързо, защото все пак забелязвам, че онези двамката се връщат на купона. Грейсън върви зад Джаксън и двамата тръгват към кухнята. Облягам глава назад. Май трябваше да метна още няколко шота. Хич не ми се иска Грейсън да занимава мислите ми през остатъка от вечерта.
	Даниел отново започва да каканиже. След като за втори път тази вечер ми разказва за новите гуми на колата си, напълно изключвам гласа му от съзнанието си и се чувствам доста добре в собствения си свят, докато Джаксън и Грейсън не влизат в хола. Нямат представа, че седя на дивана, и ми се иска да не разбират. Сега трябва само Даниел да млъкне за малко, та да успея да му пошушна, че съм готов да си ходя.
	— Яко ми писна — чувам гласа на Грейсън. — Всяка събота вечер едно и също. Ако и през следващия уикенд не отстъпи, приключвам с нея.
	Джаксън прихва.
	— Мен ако питаш, трябва малко да й обърнеш гръб на тая Скай. Момичетата обичат да се чувстват отхвърлени.
	Не знам коя е Скай, но се радвам, че отказва да пусне на Грейсън. Умно момиче.
	— При нея едва ли ще се получи — разсмива се Грейсън на свой ред. — Доста е твърдоглава.
	— Вярно — съгласява се Джаксън. — Човек би казал, че при всички слухове, дето се носят по неин адрес, ще прояви по-голяма отзивчивост. Тая сигурно е най-развратната _девственица_, която съм срещал.
	Грейсън се разкикотва при това определение, ето защо се налага да впрегна всички сили, за да изтикам гласовете им от главата си. Направо побеснявам, като ги слушам как обсъждат момичета, защото ми е ясно, че навремето Грейсън е обсъждал и Лес по същия начин.
	Онзи продължава да дрънка глупости и колкото повече седя и го слушам, толкова по-често ми се натрапва гнусният му смях. Копнея някак да му запуша устата.
	Смъквам крака от масичката и понечвам да се обърна, за да му кажа да си го начука, но Даниел слага ръка на рамото ми и поклаща глава.
	— Позволи на мен — ухилва ми се дяволито. После качва крака на дивана и се обръща към Грейсън и Джаксън: — Извинете. — Започва, вдигнал ръка все едно е в час.
	В такива моменти винаги е искрено въодушевен, дори когато знае, че всеки момент ще му сритат задника. Аз може и да успея да се справя с Грейсън, но Даниел е наясно, че няма шанс, и въпреки това не смята да си мълчи.
	И двамата се обръщат към него, но погледът на Грейсън се вкаменява, когато среща моя. Не откъсвам очи от гадната му мутра, а през това време Даниел прегръща възглавницата на облегалката на канапето и продължава:
	— Без да искам, подочух интересния ви разговор. И колкото и да ми се ще да се съглася, че Скай е най-развратната девственица, която сте срещали, все пак чувствам потребност да отбележа, че подобно определение е крайно неточно. Видите ли, след като прекарах миналата нощ с нея, май няма как да продължава да се води девственица. Така че може би не девствеността си се опитва да опази, като ти отказва, Грейсън. По-скоро се опитва да си запази достойнството.
	За по-малко от секунда Грейсън се прехвърля през облегалката и притиска Даниел към земята. Аз, нали съм сравнително трезвен, решавам да дам на Даниел десетте секунди, които са му необходими, за да обърне ситуацията в своя полза. Обаче май го подценявам, тъй като успява да преметне Грейсън за по-малко от пет. Явно е тренирал, докато ме е нямало.
	Но после виждам Джаксън да приближава, за да помогне на Грейсън, и бавно се изправям. Онзи сграбчва Даниел за рамото и го дръпва рязко, но аз го хващам за ризата и го натискам на дивана. Пристъпвам към онези двамата точно когато Грейсън вкарва едно кроше в челюстта на Даниел. Даниел замахва да му отвърне, но аз го изпреварвам, хващам го за ръката и го дръпвам да се изправи.
	С годините тоя модел на поведение се е превърнал в нещо като игра за Даниел. Предизвиква околните и разчита да се намеся и да прекратя сбиването, преди истински да пострада. За съжаление, понеже вечно съм някъде зад кулисите на тия представления, именно моето име се свързва с тупаниците и с избухливия му нрав. А всъщност в живота си съм удрял само трима души.
C>
	1) Онзи задник, дето дрънкаше глупости по адрес на Лес.
	2) Грейсън.
	3) Баща ми.
C$
	И съжалявам единствено за последния.
	Откъм входната врата тичат разни хора с надеждата да хванат поне част от шоуто, но остават разочаровани, защото избутвам Даниел навън, преди да успее да направи или каже каквото и да било друго. В момента хич нямам нужда от причина да се сбия с Грейсън. Върнал съм се преди по-малко от седмица. И категорично не желая да давам повод на майка ми да ме прати обратно в Остин.
	Даниел бърше кръв от устната си, а аз продължавам да го стискам за рамото по целия път до колата. В един момент се дръпва и вдига долната част на блузата си към устата.
	— Мамка му — възкликва, като вижда кръвта. — Защо вечно се замесвам в простотии и рискувам да ми съсипят красивото лице? — Ухилва се широко и отново попива кръвта от устата си.
	— На твое място не бих се тревожил — отбелязвам през смях, защото постоянно се тревожи за външността си. — И така си по-голям хубавец от мен.
	Даниел се ухилва.
	— Благодаря ти, миличък.
	Някой се приближава зад Даниел и за секунда юмруците ми неволно се свиват, понеже решавам, че е Грейсън. Но после виждам, че е онова момиче, дето го зяпаше от кухнята, и си отдъхвам. А не би трябвало, защото мацката определено има вид на готова да убие някого. Даниел още попива кръв от устата си, когато тя го настига.
	— Коя, по дяволите, е Скай?
	Даниел рязко извръща глава и очите му се ококорват от изненада.
	— Кой? Какви ги дрънкаш, Вал?
	Тя прави гримаса и сочи към къщата.
	— Нали те чух да казваш на Грейсън, че снощи си се чукал с нея!
	Даниел поглежда към къщата, после към Вал и внезапно му светва.
	— Не, Вал! — прави крачка напред и я хваща за ръцете. — Не, не, не! Грейсън дрънкаше глупости, а аз исках само да го подразня. Изобщо не го познавам онова момиче. Кълна се…
	Вал се врътва да си върви, а той хуква след нея да я моли да го изслуша. Решавам, че моментът е идеален да си тръгна. Даниел ме докара на идване, но май няма скоро да се освободи. До нас има само шест километра, така че му пускам есемес, че си отивам, и потеглям обратно.
	Изобщо тая вечер рязко ми напомни за всичко, с което не желая да се сблъсквам повече. Истерични емоции. Тестостерон. Грейсън. Въобще всичко, което свързвам с гимназията. В понеделник трябва да си попълня документите за прехвърлянето, но, честно казано, не съм сигурен, че искам да се върна. Има вариант да си взема изпитите и без да посещавам курса. Само дето няма вариант мама да позволи такова нещо.


>	Глава шест и половина

C>
	Лес,
	Добре, слушай сега.
	Миналата седмица милата ни мащеха Памела ме свари с едно момиче. Всъщност не какво да е момиче. Казва се Макена и сме излизали няколко пъти. Готина е, макар да не става дума за нещо сериозно, но няма да навлизам в подробности. Както и да е, Памела взе че се прибра по-рано от работа и ни изненада в доста компрометираща поза на канапето в хола. Нали помниш онова канапе, дето Памела три години не му махна найлона от страх някой да не го лекьоса?
	Мда. Сценката никак не беше приятна.
	Още повече че с Макена бяхме оставили пътечка от дрехи, водеща от басейна по коридора чак до канапето. Така че не само бяхме чисто голи, но и се наложи да изприпкам по коридора до двора, за да си прибера късите гащи и дрехите на Макена. Памела не спря да крещи през цялото време, а също и после, докато се качвахме в колата на Макена.
	Макена ужасно се смути и след тая случка май приключихме. Но го преживях, понеже си направих много готина татуировка — „Безнадежден случай“ (Помниш ли, че така ви наричах двечките с Хоуп?), която ми напомня да избягвам да се сближавам с околните, въпреки че и без това не си бях позволил да задълбаем кой знае колко. Нещата опираха най-вече до секса. Не мога да повярвам, че говоря такива неща на собствената си сестра. Извинявай!
	Е, както се досещаш, татко се прибра бесен. В неговата къща има едно-единствено правило.
	Не ядосвай Памела.
	А аз здравата го бях престъпил.
	Колкото и да е нелепо, опита се да ме накаже и не е изключено да съм се изсмял, когато ми го сервира. Не че съм възнамерявал да се държа грубо, защото, както знаеш, колкото и да ме е разочаровал през годините, никога не бих си позволил да се държа неучтиво. Но ми се стори много забавно, че се опитва да ме накаже да не излизам четири дни, след като вече бях навършил осемнайсет, и, дявол да го вземе… просто прихнах.
	На него обаче изобщо не му се стори смешно и истински се разбесня. Разкрещя се, заяви, че ми липсва елементарно уважение, нарече ме неблагодарник, така че накрая и аз кипнах. Така де, Лес, разбери! На осемнайсет съм. И съм момче! Когато си на осемнайсет, ти се случва да сътвориш някоя глупост като например да правиш секс с момиче в къщата на вашите. А той се държеше така, сякаш съм убил някого, за бога! Така че, да, поядосах се и може да се каже, че избухнах.
	Но не това е най-лошото. Най-лошото настана, след като му се развиках и той ме заплаши с юмрук. Можеш ли да повярваш, заплаши ме с юмрук? Не че е по-едър от мен, ама все пак. Нали съм му син, как така ще ми размахва юмруци?
	И какво мислиш направих?
	Ударих го…
	Не много силно, но достатъчно, за да нараня най-уязвимото му място. Гордостта му.
	Не ми посегна. Дори не ми се разкрещя. Само си вдигна ръката към брадичката и ме погледна безкрайно разочаровано, после се обърна и си тръгна. Час по-късно си тръгнах и аз, прибрах се с колата. От тогава не сме разговаряли.
	Знам, че е редно да му се обадя и да се извиня, но все си мисля, че той започна. Поне отчасти… Що за баща размахва юмруци на собствения си син?
	От друга страна, що за син посяга на собствения си баща?
	За бога, Лес. Чувствам се отвратително. Не биваше да го правя. Знам, че трябва да му се обадя, обаче… уф, не знам. Отврат.
	Доколкото разбирам, не е казал на мама какво се случи, понеже нищо не е споменала. Даже се изненада, като се прибрах. Зарадва се, но определено се изненада. Не ме пита защо съм решил да се върна, така че не съм давал обяснения. Струва ми се променена. Очите й още са тъжни, но не колкото преди година. Сега даже понякога се усмихва, което е добре.
	Само дето радостта й ще се окаже твърде краткотрайна. Днес е понеделник, първият учебен ден. Първият ден от последната ми година в гимназията. Като се събудих, вече беше тръгнала на работа. А аз даже си бях навил часовника, бях се приготвил. Стигнах до училище и си направих сутрешния крос, но през цялото време, докато тичах, си мислех как изобщо не желая да се връщам.
	Не искам да се връщам без теб. Не искам да се налага да се сблъсквам с цялата гадост и с всички гадняри.
	И какво мислиш, че направих след тренировката? Качих си се в колата, прибрах се вкъщи и си легнах обратно. Сега е почти три следобед, мама ще се върне след два часа. Каня се да ида до магазина да накупя някои неща, защото смятам да й сготвя вечеря. И да й кажа, че съм решил да не се връщам на училище. Знам, че хич няма да се зарадва, че ще завърша като частен ученик, вместо да си получа стандартната диплома, ето защо се каня да купя и десерт. Жените обичат сладкиши, нали?
	Не мога да повярвам, че няма да се върна на училище. Никога не съм очаквал нещата да стигнат дотам. И смятам, че си лично отговорна и за това.
@	Х
C$


>	Седма глава

	— Това ли ще е всичко за днес? — пита ме касиерът.
	Отмятам наум нещата от списъка, плюс курабиите за десерт.
	— Аха — казвам и вадя портфейла да му платя. Доволен съм, че успях да мина през магазина, без да срещна някой познат.
	— Здравей, Холдър.
	_Май поизбързах със задоволството._
	Вдигам очи към касиерката от съседната каса, която ме е зяпнала със светнал поглед. Буквално ми се предлага на тепсия, така ме гледа. Не знам кое е това момиче, но изражението й умолява за внимание. Става ми малко неудобно заради нея, особено предвид факта, че гласът й се е извисил в онзи дразнещ, висок регистър като на хленчещо бебе, който момичетата, бог знае защо, смятат за изключително секси. Поглеждам табелката с името й и ако трябва да съм честен, не мога да свържа физиономията й с нищо.
	— Здрасти… Шейла — кимвам й кратко, после се обръщам пак към касиера, който ме обслужва, с надеждата хладната ми реакция да й даде да разбере, че не съм в настроение да подхранвам и без това раздутото й его.
	— Шейна — тросва се онази.
	_Опа._
	Поглеждам пак табелката на гърдите й, подразнен, че сам й давам повод да продължи разговора. Но там съвсем отчетливо пише „Шейла“. Досмешава ме и същевременно ми става жал.
	— Извинявай. Но вероятно си наясно, че на значката ти пише „Шейла“?
	Мацката обръща значката нагоре и се намръщва. Надявам са да й стане неловко, та да не ме закача повече, но очевидно нищо не е в състояние да я смути.
	— Кога се върна? — пита ме.
	Нямам никаква представа кое е това маце, но тя май ме познава. И не само че ме познава, но и знае, че се е наложило да замина, щом сега съм се върнал. Въздъхвам. Май подценявам всеобщата страст по клюките.
	— Миналата седмица — отвръщам кратко, без да навлизам в подробности.
	— Ще те пуснат ли да се върнеш на училище? — продължава да разпитва онази.
	Как така „ще ме пуснат ли“? От къде на къде трябва да ме „пуснат“ на училище? Май и тук играе някакъв слух.
	— Няма значение. Не смятам да се връщам.
	Всъщност още не съм решил дали утре ще се запиша, или не, като се има предвид, че днес така и не го направих. Всичко зависи от разговора с майка ми довечера, но ми се струва по-лесно да предоставя на околните нов повод за клюки, нали всички това искат. А ако си направя труда да опровергая всичко, което се е наговорило по мой адрес през последната година, хората няма да имат кого да обсъждат.
	— Всичко провали, човече — измърморва касиерът и дръпва картата от ръката ми. — Обявили бяхме залог колко време ще мине, преди да забележи, че си е написала грешно името. Вече от два месеца се разхожда така, а аз бях заложил на три. Сега ще трябва да се простя с цяла двайсетачка заради теб.
	Той ми връща картата и аз я пъхам обратно в портфейла.
	— Виноват — отвръщам. Вадя банкнота от двайсет долара и му я подавам. — Ето. Сигурен съм, че щеше да спечелиш.
	Той поклаща глава.
	Докато прибирам парите обратно в портфейла си, с периферното си зрение забелязвам някого на съседната опашка. Момичето се е извърнало с цяло тяло към мен и ме е зяпнало съвсем неприкрито, вероятно в опит да привлече вниманието ми досущ като Шейна/Шейла. Много се надявам и тази да не започне с бебешкото гласче.
	Поглеждам я бегло. Предпочитам да не я наблюдавам, но когато някой те е зяпнал така, е трудно да се сдържиш. Но в мига, в който очите ни се срещат, замръзвам.
	Сега вече не мога да откъсна поглед, макар да правя всичко по силите си да прогоня образа, който се надига пред мен.
	Сърцето ми спира.
	Времето спира.
	Целият _свят_ замира.
	И вместо да й изпратя само бегъл поглед, я зяпвам с отворена уста.
	Познавам тези очи.
	Това са очите на _Хоуп_.
	Нейният нос, нейните устни, нейната коса. Всичко у това момиче е на Хоуп. Никога, в нито една от досегашните безбройни ситуации, в които съм се припознавал в някое момиче на моята възраст, не съм бил толкова сигурен. Толкова съм убеден, че чак губя способност да говоря. Вероятно не бих бил в състояние да изрека името й дори да ми се примоли.
	Едновременно ме връхлитат толкова много различни емоции, че не мога да преценя дали съм бесен, или въодушевен, или уплашен.
	А дали и тя ме _разпознава_?
	Продължаваме да се взираме един в друг и не мога да не се запитам дали й изглеждам познат. Не се усмихва. А ми се иска да се усмихне, защото усмивката на Хоуп ще позная начаса.
	Момичето накланя глава, свежда поглед и се извръща към касиерката. Очевидно е развълнувана, но това не е вълнението, което обикновено будя у момичета като Шейна/Шейла. Реакцията й е съвсем различна, ето защо вече едва сдържам любопитството си дали ме е разпознала.
	— Хей — възклицанието неволно излита от устата ми и виждам как трепва. Пришпорва касиерката да побърза, припряно хваща торбите си. Сякаш иска да ми избяга.
	Защо ще се опитва да избяга? Ако не ме е познала… тогава защо е толкова смутена? А ако все пак ме е разпознала, нямаше ли да се зарадва?
	Непознатата буквално хуква от магазина, така че грабвам плика с продуктите, без да изчакам касовата бележка. Трябва да я настигна, преди да изчезне. Не мога пак да я изпусна. Побягвам навън и оглеждам паркинга. За щастие, още товари торбите на задната седалка. За миг се спирам, преди да тръгна след нея — дано не изглеждам като някой луд, понеже точно така се чувствам.
	Момичето се кани да затвори вратата, така че се приближавам с още няколко крачки.
	Май в живота ми никога не ми е било толкова трудно да проговоря.
	_Какво да й кажа? Какво, по дяволите, да й кажа?_
	От тринайсет години копнея за този миг, а ето че сега нямам представа как да започна.
	— Хей.
	_Това ли измисли? За бога, Холдър. Браво на теб. Направо супер._
	Момичето замръзва. Раменете й бавно се надигат и отпускат, явно си поема въздух, за да се успокои. Заради мен ли? Сърцето ми препуска с бясна скорост и целият адреналин, трупан през тия тринайсет години, бушува из вените ми.
	Тринайсет години. Търся я от тринайсет години и е възможно действително да съм я открил. Жива. При това в същия град. Би трябвало да ликувам, но неизбежно се сещам за Лес и как всеки божи ден се молеше за това чудо. Цял живот мечтаеше да открием Хоуп, а когато най-после я открих, Лес вече е мъртва. Ако това момиче действително се окаже Хоуп, сигурно ще съм смазан, задето се появи с тринайсет месеца закъснение.
	Е, може би не точно смазан. Забравих, че тази дума е със специално значение. Но определено ще съм разочарован. Ето, обръща се към мен. Гледа ме право в очите и едва се сдържам да не я сграбча и прегърна, да й кажа колко съжалявам, че й съсипах живота, но не мога да го направя, защото очевидно няма представа кой съм. Искам да изкрещя: „Хоуп! Аз съм! Дийн!“.
	Неволно вдигам ръка към врата си, опитвам се да се ориентирам в ситуацията. Не така си представях, че я намирам. Може би твърде често съм разигравал този миг в съзнанието си, твърде много съм го украсявал, но все си мислех, че първата ни среща ще е далеч по-драматична. Мислех, че ще има сълзи и радост и не ми е хрумвало, че ще изглежда толкова… объркана?
	А в момента изражението й далеч не подсказва да ме е разпознала. Напротив, изглежда ужасена. Може би всъщност не ме е познала. Може би вътре, в магазина, се е смутила само защото я гледах така идиотски. И се е стреснала, понеже реално тичам по петите й, без да съм дал каквото и да било обяснение. Стоя пред нея като някой малоумник, от онези, които ожесточено преследват обекта на желанието си, и нямам никаква представа как да я попитам дали е момичето, което изгубих преди толкова години.
	Оглежда ме подозрително. Протягам ръка с надеждата поне донякъде да успокоя страха й с що-годе нормално запознанство.
	— Аз съм Холдър.
	Свежда очи към протегнатата ми ръка, но вместо да я поеме, прави крачка назад.
	— Какво искаш? — пита остро и предпазливо ме поглежда в очите.
	Това определено се разминава с очакванията ми.
	— Ъъ — заеквам изненадано, макар никак да не ми се иска да изглеждам изненадан. Но ако трябва да съм честен, разговорът съвсем не потръгва така, както се надявах. А сега вече дори не знам как се надявах да потръгне.
	Започвам да се съмнявам в собствения си разум. Неволно поглеждам към колата си и в този момент ми се приисква да не се бях спирал, но знам, че никога нямаше да си простя, че не съм я заговорил.
	— Сигурно звучи доста тъпо — казвам, като се обръщам пак към нея, — но имам чувството, че те познавам отнякъде. Мога ли да попитам как се казваш?
	Момичето издишва рязко и вдига възмутено очи, после посяга зад себе си, за да отвори вратата на колата.
	— Имам си гадже — изтърсва ненадейно. Обръща се и отваря вратата, после бързо се пъха вътре. Понечва да затвори, но аз хващам рамката на вратата.
	Не мога да я оставя да си тръгне, без да се уверя, че не е Хоуп. В живота си не съм се чувствал толкова сигурен и нямам намерение да позволя тринайсет години угризения, натрапчиви мисли и разсъждения за изчезването й да идат на халос само защото ме е страх да не я подразня.
	— Името ти. Само това искам да разбера.
	Тя се втренчва в ръката ми, хванала рамката на колата.
	— Би ли се отместил? — процежда през стиснати зъби. Очите й попадат на татуировката на ръката ми и нивото на адреналин в тялото ми скача с още една единица, когато виждам, че се зачита, обнадежден, че сега вече ще си припомни нещичко. Ако не помни лицето ми, то поне би трябвало да помни как ги наричах двете с Лес.
	Но в очите й не блесва и най-бледа искрица.
	Опитва се пак да дръпне вратата, но аз отказвам да я пусна, преди да изкопча нужната информация.
	— Името ти. Моля те.
	При думата „моля“ изражението й леко се променя и вдига очи към мен. И едва когато ме поглежда така, без гняв, осъзнавам защо съм толкова въодушевен. Защото чувствата ми към това момиче са по-силни, отколкото към когото и да било друг на тоя свят… освен към Лес. Когато бяхме деца, я обичах като сестра и тия чувства не са ме напуснали. Ръцете ми треперят, сърцето ми думка като побесняло, а гърдите ми се свиват болезнено, защото копнея да я прегърна и да благодаря горещо на бога, че най-после се намерихме.
	Но от устата й прозвучава съвсем неочакван отговор и напълно попарва въодушевлението ми.
	— Скай — отвръща тихо.
	— Скай — повтарям на глас, понеже мозъкът ми отказва да схване. Защото това не е Скай. Това е Хоуп. Не е възможно да не е моята Хоуп.
	_Скай._
	_Скай, Скай, Скай._
	Твърди, че не е Хоуп, но името Скай ми е познато. Защо ми се струва важно по някаква причина?
	И тогава се сещам.
	Скай.
	Та нали за нея говореше Грейсън в събота.
	— Сигурна ли си? — питам, надявайки се по някакво чудо да е тъпа като Шейна и да си е сбъркала името. Ако действително не е Хоуп, тогава напълно разбирам защо реагира така на смахнатото ми поведение.
	Момичето въздъхва и вади нещо от задния си джоб.
	— Почти съм сигурна, че си знам името — отвръща и тиква шофьорската си книжка под носа ми.
	Дръпвам я от ръката й.
	_Линдън Скай Дейвис._
	Залива ме горещо отчаяние, поглъща ме. Дави ме. Имам чувството, че я губя за втори път.
	— Извинявай — смотолевям и правя крачка назад. — Моя грешка.
	Наблюдава ме мълчаливо, докато отстъпвам още по-назад, така че вече може да си затвори вратата. Изглежда някак разочарована. Направо не ми се мисли какво ли е изписано на лицето ми в момента. Предполагам, че е смесица от гняв, разочарование, смущение… но най-вече страх. Гледам я как се отдалечава и имам чувството, че отново съм я изгубил.
	Знам, че не е Хоуп. Нали ми показа, че не е Хоуп.
	Тогава защо инстинктът ми нашепва да я спра?
	— По дяволите — простенвам и прокарвам ръка през косата си. Ще се побъркам. Не мога да забравя Хоуп. Не мога да преглътна смъртта на Лес. Нещата са се влошили дотам, че вече гоня случайни момичета из паркинги и магазини.
	Обръщам се и удрям с юмрук капака на съседната кола, безкрайно подразнен заради това, че се заблуждавах, че най-после се владея. Изобщо не се владея. Ни най-малко.


	Още не съм излязъл от колата и вече отварям Фейсбук на телефона. Вкарвам името на Скай, но нищо не излиза. Блъсвам входната врата и тръгвам към горния етаж, за да си взема лаптопа.
	Не мога да се успокоя. Ако не се убедя, че не е Хоуп, ще полудея. Включвам компютъра и вкарвам каквото знам за нея, но отново няма резултат. Цял половин час ровя из всички сайтове, за които се сещам, но нищо и нищо. Търся по рождената й дата, но отново нищо.
	После вкарвам данните на Хоуп и моментално ме залива поток от статии и резултати. Но тях няма смисъл да ги гледам. През последните няколко години съм изчел всичко написано и изобщо цялата информация, публикувана за изчезването на Хоуп. Знам всичко наизуст. Затварям сърдито лаптопа.
	Ще ида да потичам.


>	Осма глава

	Няма някакви особени отличителни черти, поне доколкото помня. Примерно белег по рождение или нещо такова. И фактът, че срещнах момиче с кафява коса и кафяви очи и реших, че е същото онова момиче с кафявата коса и кафявите очи отпреди тринайсет години, май говори, че започвам да се вманиачавам.
	Вманиачавам ли се? Имам ли чувството, че няма да успея да преживея смъртта на Лес, ако не поправя поне едно от нещата, които така мащабно съм оплескал в живота си?
	Това е нелепо. Трябва да преглътна фактите. Да преглътна мисълта, че Лес никога няма да се върне и че никога няма да намеря Хоуп.
	С тези мисли тичам първите три километра и половина. Но с всяка крачка мъчителната тежест в гърдите ми олеква по малко. С всяка крачка си напомням, че Скай е Скай, че Хоуп е Хоуп, а Лес е мъртва и съм останал само аз… и е крайно време да се стегна.
	Ритмичното движение донякъде уталожва напрежението, натрупало се пред магазина. Вече съм напът да си внуша, че Скай не е Хоуп, но по някаква причина, макар да съм почти сигурен, че не е Хоуп, пак продължавам да мисля за нея. Не мога да я изтикам от главата си и се питам дали не е заради Грейсън. Ако не го бях чул да я одумва онази вечер на партито, вероятно щях бързо-бързо да забравя случката на паркинга и изобщо нямаше да се сещам за нея.
	Но странно, имам усещането, че трябва да я предпазя. Нали знам що за стока е Грейсън и някак, макар да я видях само за минута, съм сигурен, че не заслужава онова, което най-вероятно ще й причини.
	На тоя свят няма момиче, което да заслужава идиот като Грейсън.
	Спомена ми, че си има гадже, и мисълта, че може би има предвид Грейсън, направо ме побърква. Не знам защо. Явно беглата надежда, че може да е Хоуп, колкото и краткотрайна да е, ме кара да ревнувам.
	Особено когато заобикалям ъгъла и я виждам да стои пред къщата ни.
	Действително стои отпред. Какво, по дяволите, прави тук?
	Спирам да тичам и подпирам ръце на коленете си, без да откъсвам очи от нея, докато се боря да си поема въздух. Защо, за бога, стои пред къщата ми?
	Спряла е в края на алеята, облегнала се е на пощенската кутия. Тъкмо е изпила и последната глътка вода от шишето си и отчаяно го тръска над отворената си уста, току-виж изцеди още някоя капка, но то е съвсем празно. Когато става ясно, че вода няма, раменете й се отпускат уморено и тя вдига лице към небето.
	Ако съдя по краката й, тича доста редовно.
	_Мили боже, не мога да дишам._
	Опитвам се да си припомня какво пишеше в шофьорската й книжка, а също и всичко, което надърдори Грейсън по неин адрес в събота, понеже внезапно закопнявам да науча всичко за нея. И не защото доскоро се надявах да е Хоуп, а защото, която и да е… е прекрасна. В магазина изобщо не бях забелязал колко е привлекателна, защото тогава ми се въртяха съвсем други мисли. Но сега, когато я виждам на тротоара… мислите ми отиват в изцяло друга посока.
	Скай си поема дълбоко въздух и тръгва бавно нататък. Мигом се затичвам и с лекота я настигам.
	— Хей, здрасти.
	Спира се сепната от гласа ми и раменете й се сковават. Обръща се бавно, с такова подозрително изражение, че неволно се ухилвам.
	— Здрасти — отвръща ми тя, очевидно смаяна да ме види. Макар този път да изглежда малко по-спокойна. Вече не е така стресната както на паркинга, което е обнадеждаващо. Очите й бавно се плъзват по гърдите ми, после към късите ми панталони. Сетне гузно се вдигат към очите ми и рязко се свеждат към собствените й маратонки.
	Облягам се небрежно на пощенската кутия, уж изобщо не ми е направило впечатление, че ме оглежда. Не искам да я смущавам допълнително, но няма как да не ми стане драго. Всъщност най-вероятно поне до довечера ще си припомням как очите й обхождат тялото ми.
	— Тичаш, а? — отбелязвам. Което не е най-оригиналната реплика, която би могла да ми хрумне, но в момента нямам други идеи.
	Все още задъхана, тя кимва.
	— Обикновено сутрин. Бях забравила колко горещо става следобед. — Вдига ръка към очите си, за да ги скрие от слънцето, и пак ме поглежда. Лицето й е пламнало, а устните й съвсем са пресъхнали. Протягам моето шише и тя отново трепва. Едва се сдържам да не се разсмея, явно така съм й изкарал акъла пред магазина, че я е страх да не й направя нещо.
	— Я пийни — побутвам бутилката към нея. — Изглеждаш смазана.
	Грабва я без колебание, притиска устни към ръба и изгълтва няколко глътки.
	— Благодаря — подава ми я обратно. Избърсва уста с опакото на ръката си и поглежда назад. — Е, имам още два километра и половина, така че не е зле да тръгвам.
	— По-скоро към четири — отбелязвам. Старая се да не я зяпам прекалено явно, но ми е доста трудно, като се има предвид, че е облечена крайно оскъдно, а всяка извивка на устата и шията й, на раменете, гърдите и корема й сякаш е изваяна лично по мой вкус. Ако можех да си поръчам идеалното момиче, едва ли щях да получа по-точно копие от това, което в момента стои пред мен.
	Притискам гърлото на шишето към устата си с ясното съзнание, че това вероятно е най-близкият контакт, който ще имам с устните й. Едва успявам да откъсна очи, за да наклоня глава назад и да отпия.
	— Какво? — Скай завърта смутено глава. О, боже, моля те да се окаже, че присъствието ми я смущава.
	— Казах, че имаш близо четири километра. Живееш на „Конроу“, това е на повече от три и половина километра от тук. Което означава, че ще ти станат близо осем километра. Не познавам много момичета, които да тичат, още по-малко осем километра наведнъж. Впечатлен съм.
	Тя присвива очи и кръстосва ръце над корема си.
	— Знаеш на коя улица живея?
	— Аха.
	Гледа ме хладно и мълчи. После очите й се присвиват леко, като че ли е подразнена от продължителното ми мълчание.
	— „Линдън Скай Дейвис, родена на 29 септември, живее на улица «Конроу», номер 1455. Ръст: метър и шейсет. Дала е съгласие да бъде донор.“
	Още щом думата „донор“ излиза от устата ми, Скай прави крачка назад, а раздразнението й се сменя с шок и ужас.
	— От личната ти карта — пояснявам откъде съм така добре осведомен. — Нали ми я показа. Пред магазина.
	— Та ти я погледна за не повече от две секунди — отвръща тя подозрително.
	Свивам рамене.
	— Имам добра памет.
	— Преследваш ме.
	Прихвам.
	— Аз ли? Ти си тази, която стои пред къщата ми — посочвам зад гърба си, после почуквам с пръсти по пощенската кутия, та да види, че всъщност тя е навлязла в моя територия. А не аз в нейната.
	Очите й се ококорват от неудобство, когато поглежда къщата отзад. Лицето й пламва още повече, когато осъзнава как изглежда отстрани появата й.
	— Е, благодаря за водата — бърза да каже. После маха припряно, обръща се и се затичва.
	— Чакай малко — виквам след нея. Изпреварвам я и се обръщам с лице към нея, мъча се да измисля някакво извинение, та да я задържа още малко. — Дай да ти напълня шишето. — Измъквам шишето от ръката й. — Ей сега се връщам. — Хуквам към къщи с надеждата да си спечеля още малко време. Очевидно ще трябва много да се постарая, та да поправя първоначалното лошо впечатление.
	— Кое е девойчето? — пита ме майка ми, когато нахълтвам в кухнята. Тиквам шишето на Скай под чучура на чешмата, напълвам го и едва тогава се обръщам към нея.
	— Казва се Скай — отвръщам ухилен. — Запознахме се в магазина преди няколко часа.
	Майка ми поглежда през прозореца, после и към мен и накланя въпросително глава.
	— И вече си я довел у дома? Не прибързваш ли малко?
	Вдигам бутилката с вода, за да й я покажа.
	— Съвсем случайно минава насам и се оказа, че й е свършила водата. — Тръгвам към вратата, но преди да изляза, се обръщам към мама и й намигам. — А за мой късмет, у нас съвсем случайно има вода.
	Мама се разсмива. Прекрасно е да видя усмивка на лицето й, понеже се случва толкова рядко.
	— Е, тогава късмет, Казанова — подвиква след мен.
	Изтичвам с водата обратно при Скай и тя бърза да отпие. Мъча се да намеря начин да разсея първоначалното й впечатление от моята особа.
	— Ъъ… за по-рано? В магазина? — подхващам колебливо. — Съжалявам, ако съм те стреснал.
	Поглежда ме право в очите.
	— Не си ме стреснал.
	Лъже. Определено я стреснах. Направо й изкарах акъла. Но в момента ме гледа съвсем уверено.
	Интересно момиче. Направо загадъчно.
	В продължение на няколко секунди я наблюдавам съсредоточено, опитвам се да проумея що за човек стои пред мен, но никак не мога да се ориентирам. Дали, ако започна да я свалям, ще ме фрасне, или ще ме целуне? В момента май съм готов да приема и двата варианта.
	— Не се опитвах и да те свалям — продължавам, тъй като искам да провокирам някаква реакция. — Просто се припознах.
	— Няма нищо — отвръща тихо. Усмихва се насила, а разочарованието ясно се долавя в гласа й. Неволно се усмихвам, тъй като ми става ясно, че се е надявала на нещо друго.
	— Не че бих се отказал да те свалям — уточнявам. — Просто в този конкретен момент не ми беше това идеята.
	Сега вече се усмихва искрено. Първата усмивка, която успявам да провокирам, и аз, глупакът, тържествувам все едно съм спечелил триатлон.
	— Искаш ли да тичам с теб? — питам и посочвам алеята, по която трябва да се върне към къщи.
	— Не, няма нужда.
	Кимвам, макар да се надявам на друго.
	— Е, така или иначе бях тръгнал нататък. Тичам по два пъти на ден и имам още два-три километра…
	Млъквам и неволно правя крачка напред, защото в този момент забелязвам прясна, яркосиня синина под окото й. Хващам брадичката й и накланям главата й назад, за да я разгледам по-добре. Всичките ми досегашни мисли се изпаряват и внезапно ме обзема непреодолимото желание да сритам задника на онзи, който я е ударил.
	— Кой ти е насинил окото? По-рано ти нямаше нищо.
	Тя измъква брадичка от пръстите ми.
	— Случайно стана. Вече ще знам никога да не прекъсвам следобедния сън на подрастващо момиче. — Опитва се да обърне нещата на майтап, но мен не може да ме преметне. Виждал съм достатъчно необясними синини по Лес, та да знам, че момичетата умеят да увъртат и да прикриват подобни гадости.
	Прокарвам палец по синината, насилвам се да се успокоя поне малко.
	— Но ще кажеш на някого, нали? Ако някой те нарани?
	Тя ме гледа вторачено, без да отговаря. Не казва: „Естествено, че ще кажа“, нито дори „Може би“. Мълчанието й ме връща към Лес. Така и не ми призна дали Грейсън я тормози физически, но онези синини по ръката й, дето ги видях седмица преди да го накарам да скъса с нея, за малко да провокират убийство. Ако разбера, че той е направил синината на Скай, заклевам се, че ще остане без ръце.
	— Ще тичам с теб — заявявам решително. Хващам я за раменете и я завъртам с гръб към себе си, без да й дам възможност да възрази.
	Но тя не се и опитва да възроптае. Направо хуква, така че и аз поемам с нейното темпо. През целия път до къщата й вътрешно беснея. Беснея, задето така и не успях да разбера какво се случва с Лес, а също и защото е възможно и Скай да преживява нещо подобно.
	Не продумваме и дума, докато не стигаме къщата. Скай се обръща и ми маха за довиждане в края на алеята.
	— Предполагам, че ще се видим и друг път? — казва, вървейки заднешком към къщата.
	— Със сигурност — отвръщам, понеже ми е ясно, че няма как да не я видя отново. Особено когато вече знам къде живее.
	Скай се усмихва и тръгва към къщата и едва след като изминава половината алея, се сещам, че не знам как да се свържа с нея. Не я намерих във Фейсбук, така че няма как да й пиша. Не й знам телефона. А не мога просто да се изтърся неканен пред къщата й.
	Отказвам да си тръгна, докато не се уверя, че има как да се свържа с нея.
	Тутакси отвъртам капачката на шишето си и изливам съдържанието в тревата. Връщам капачката на мястото й.
	— Скай, почакай — провиквам се. Тя спира и се обръща. — Ще ми направиш ли една услуга?
	— Да?
	Подхвърлям й празната бутилка. Тя я хваща, кимва и изтичва в къщата да я напълни. Вадя си телефона и припряно пиша есемес на Даниел.
C>
	Скай Дейвис. Момичето, което Грейсън обсъждаше събота вечерта. Има ли си гадже?
C$
	Скай се показва от къщата и тръгва към мен. Получавам отговора на Даниел.
C>
	Ако се съди по слуховете, си има няколко.
C$
	Когато ми подава водата, още се взирам в съобщението. Поемам шишето и се нагълтвам хубавичко. Трудно ми е да повярвам на тая информация. Вярно е, че Скай е пълна загадка за мен, но пък е толкова резервирана, че едва ли допуска близост така лесно. Ако съдя по собствените си впечатления, съвсем не е това, което твърдят по неин адрес.
	Завинтвам обратно капачката, като се старая да я гледам в очите, нищо че проклетото потниче привлича погледа ми като магнит.
	— В отбора ли си? — питам я, та току-виж успея да си събера мислите.
	Скай прикрива корема си с ръце и ми се приисква да се цапардосам, задето така очевидно я оглеждам. А уж се старая да не я карам да се чувства неловко.
	— Не, но си мислех да пробвам.
	— Непременно опитай. Почти не си се задъхала, а току-що изтича близо осем километра. Последен курс ли си?
	Скай се ухилва. Ето, за втори път ми се усмихва и главата ми започва да се замайва.
	— Не би ли следвало да знаеш в кой курс съм? — пита. — Та това е сериозен пропуск в преследваческите ти умения.
	Разсмивам се.
	— Доста ме затрудняваш. Не можах дори да те намеря във Фейсбук.
	Пак се усмихва. Направо съм жалък, броя усмивките й като просяк. Три.
	— Нямам профил във Фейсбук — отвръща тя. — Нямам интернет.
	Не мога да разбера дали ме баламосва, или наистина няма достъп до интернет. Не знам кое от двете е по-трудно за вярване.
	— Дори на телефона? Нямаш ли интернет на телефона?
	Тя вдига ръце, за да пристегне опашката си, и внезапно ми се струва, че сега аз се задъхвам.
	— Нямам телефон. Майка ми не е привърженик на модерните технологии. И телевизор нямаме даже.
	Очаквам да се разсмее, но след няколко секунди става ясно, че говори напълно сериозно. Това никак не е добре. Как, по дяволите, се очаква да се свържа с нея? Не че ми се налага. Само дето имам чувството, че ще искам.
	— По дяволите — разсмивам се. — Сериозно ли говориш? А какво правиш през свободното си време?
	Вдига рамене.
	— Тичам.
	Че тича, спор няма. А ако зависи от мен, от сега нататък няма да тича сама.
	— В такъв случай — подхващам и лекичко се накланям към нея — дали случайно не знаеш в колко часа става едно конкретно момиче, за да тича сутрин?
	Скай си поема рязко въздух и се опитва да прикрие реакцията си с усмивка. Три и половина.
	— Не съм сигурна, че би искал да станеш толкова рано.
	Че аз съм готов никога повече да не спя, стига само да се съгласи да тича с мен! Привеждам се още малко и тихо отвръщам:
	— Нямаш представа как мечтая да стана толкова рано.
	В мига, в който устните й се извиват в четвъртата за деня усмивка, Скай изчезва. Толкова ненадейно, че въобще не успявам да реагирам. Тялото й удря плочките с такъв ужасяващ звук, че целият подскачам. Мигом приклякам да я подхвана.
	— Скай? — разтърсвам я. В безсъзнание е. Поглеждам към къщата, после я вдигам и се затичвам към вратата. Не си правя труда да чукам, понеже нямам свободна ръка. Вдигам крак и ритам вратата, та дано някой ми отвори.
	Само след секунди вратата се отваря и се появява някаква жена. Поглежда ме с недоумение, но после вижда Скай в ръцете ми.
	— О, божичко! — възкликва и отваря широко вратата да мина.
	— Припадна на алеята — обяснявам. — Май е от обезводняване.
	Жената хуква към кухнята, а аз внимателно пускам Скай върху канапето в хола. Още щом главата й опира в облегалката му, тя простенва и клепачите й с мъка се надигат. Въздъхвам от облекчение и отстъпвам назад, защото майка й се връща.
	— Скай, пийни малко вода — подканва я. Помага й да отпие от чашата, после я оставя някъде встрани. — Ще ти донеса студена кърпа — казва и тръгва към коридора.
	Скай ме поглежда и трепва. Коленича до нея. Чувствам се отвратително, че я оставих да се свлече така. Но всичко се случи толкова бързо. Уж си стоеше най-спокойно пред мен, а в следващата секунда изчезна от погледа ми.
	— Сигурна ли си, че си добре? — питам, след като майка й излиза. — Доста лошо падна.
	По бузата й има полепнали камъчета и прахоляк, така че посягам да ги избърша. Тя стисва очи и скрива лице с лакът.
	— О, господи — простенва иззад свивката на лакътя. — Толкова съжалявам. Ужасно ми е неудобно.
	Хващам я за китката и дръпвам ръката й от лицето. Няма какво да се смущава толкова. Добре че всичко е наред. И че случката ми даде извинение да я пренеса вътре. Веднъж прекрачил прага, все ще си намеря оправдание да дойда пак, уж да проверя как е. Въобще нещата се нареждат прекрасно.
	— Шш — прошепвам. — Бих казал, че донякъде ми е забавно.
	Устните й трепват в усмивка. Пет.
	— Ето ти кърпа, миличка. Да ти дам ли нещо за болката? Гади ли ти се? — Майка й ми подава кърпата и се връща в кухнята. — Мисля, че имам малко невен или корен от репей.
	Скай вдига очи към тавана.
	— Добре съм, мамо. Нищо не ме боли.
	Почиствам останалата мръсотия от бузата й с мократа кърпа.
	— Сега може и да не те боли, ама утре ще е друго — прошепвам. Нали видях как се сгромоляса на земята. Утре определено ще усети последствията. — Няма да е зле да вземеш нещичко за всеки случай.
	Скай кимва и се опитва да се изправи, а аз я подхващам да й помогна. Майка й се връща в стаята с малка чаша със сок и й я подава.
	— Извинявай — протяга ми ръка. — Аз съм Карън Дейвис.
	Изправям се да поема ръката й.
	— Дийн Холдър — хвърлям бърз поглед към Скай. — Но приятелите ми ме наричат Холдър.
	Карън се усмихва учтиво.
	— Познавате ли се със Скай?
	— Всъщност не — отговарям. — Просто явно се случих на подходящото място в подходящия момент.
	— Е, благодаря ти, че й помогна. Не знам защо е припаднала. Никога не е припадала. — Тя поглежда Скай. — Днес яла ли си нещо?
	— Малко пиле на обяд — отвръща Скай. — Храната в стола е отврат.
	Храната в стола. Значи, ходи в държавно училище. Хм, току-виж преразгледам плановете за образованието си.
	Карън тръсва възмутено глава и разперва ръце във въздуха.
	— Къде си тръгнала да тичаш, без първо да хапнеш?
	— Забравих — оправдава се Скай. — Рядко ми се случва да тичам вечер.
	Карън тръгва към кухнята с чашата и въздъхва тежко.
	— Не искам повече да тичаш, Скай. Ами ако ти се беше случило, докато си сама? И без това тичаш прекалено много.
	Изражението, което се изписва на лицето на Скай, е направо безценно. Очевидно при нея тичането е основна потребност, нещо като дишането.
	— Чуйте — намесвам се, усетил възможност да успокоя духовете, особено онези, които бушуват в собствените ми гърди. — Живея съвсем наблизо, на „Рикър“, и всеки ден тичам в тая посока следобед. Ако ще се чувствате по-спокойно, с удоволствие ще тичам сутрин с нея през следващата седмица или две. Обикновено тичам на пистата в училище, но и така ме устройва. Колкото да се уверим, че няма да се повтори.
	Карън се връща в хола и ни оглежда и двамата.
	— Аз нямам нищо против — обръща се тя към Скай. — Стига Скай да е съгласна.
	_Моля те, моля те, съгласи се._
	— Става — вдига рамене Скай.
	Бих предпочел да извика „ура!“, но и това „става“ ще свърши работа.
	Скай се опитва да се изправи, но залита наляво. Бързо я хващам за рамото и лекичко я побутвам обратно на канапето.
	— По-леко — казвам й. После поглеждам Карън. — Нямате ли някакви солени бисквити да хапне? Може да й помогне.
	Карън изчезва в кухнята, така че в този момент мога да посветя цялото си внимание на Скай.
	— Сигурна ли си, че си добре? — прокарвам палец по бузата й, макар че вече няма какво да почиствам, но го правя просто ей така, защото искам отново да я докосна. Но щом пръстите ми бръсват кожата й, ръцете й целите настръхват. Тя бърза да ги скръсти на гърдите си, за да прикрие реакцията си. Неволно се ухилвам, защото ми става ясно, че реагира така на докосването ми. Най-великолепното чувство в живота ми.
	Поглеждам към Карън, за да съм сигурен, че не идва насам, и се привеждам към Скай.
	— В колко часа да дойда да те преследвам утре?
	— В шест и половина? — прошепва тя задъхано.
	— Шест и половина ми звучи чудесно. — От сега нататък шест и половина ще ми бъде любимият час в денонощието.
	— Холдър, съвсем не е нужно да го правиш — поглежда ме в очите, дава ми последна възможност да се откажа от уговорката. Но за какъв дявол ще искам да се откажа?
	— Знам, че не е нужно да го правя, Скай. Правя само онова, което искам — навеждам се още по-близо, защото ми се иска отново да я накарам да настръхне. — А искам да тичам с теб.
	Дръпвам се точно когато Карън влиза в стаята. Скай така и не откъсва очи от моите, та чак ми се приисква вече да е утре.
	— Яж — нарежда й Карън и тиква пакетче бисквити в ръката й.
	Изправям се и се сбогувам с Карън.
	— Да се пазиш — казвам на Скай и тръгвам към вратата. — Ще се видим сутринта, нали?
	Тя кимва и това ми стига. Дръпвам вратата зад себе си, доволен, че някак съм успял да поразсея лошото й мнение за персоната ми. Още щом стъпвам на тротоара, вадя телефона и се обаждам на Даниел.
	— Охо, безнадеждният случай се обажда — чувам в слушалката.
	— Казал съм ти да престанеш да ме наричаш така, задник такъв.
	— Трябваше да помислиш, преди да си направиш татуировката — срязва ме той. — Какво става?
	— Скай Дейвис — отвръщам. — Коя е, откъде е, тук ли ходи на училище и гадже ли е на Грейсън?
	Даниел прихва да се смее.
	— Охо, по-кротко, приятелче. Първо на първо, никога не съм я срещал. Второ на второ, ако това е същата Скай, дето обявих пред Вал на купона онази вечер, че съм я дефлорирал, няма начин да започна да разпитвам за нея. Все още не мога да убедя Вал, че не съм имал нищичко с нея. А ако взема да слухтя, ще загазя още повече, човече.
	Простенвам.
	— Даниел, моля те. Трябва да разбера, а ти ги умееш тия неща по-добре от мен.
	От другата страна на телефона настава дълга пауза.
	— Добре — отвръща накрая. — Но при едно условие.
	Знаех си, че ще има условие. С Даниел винаги има някакво условие.
	— Което е?
	— Утре да дойдеш на училище. Само за един ден. Запиши се и пробвай, само един ден, и ако чак толкова не си в състояние да издържиш, можеш най-официално да се отпишеш, при това с благословията ми.
	— Готово — съгласявам се веднага. Все ще издържа един ден. Особено ако и Скай се окаже там.


>	Глава осем и половина

C>
	Лес,
	Мили боже, Лес. МИЛИ БОЖЕ!!!
	Имам чувството, че не съм ти писал от цяла вечност, а всъщност са минали само няколко часа. Случиха се толкова много неща, че в момента ръцете ми треперят и едва държа химикалката.
	Още не съм говорил с мама за отписването от училище, но само защото вече не съм съвсем сигурен дали още искам. Утре ще реша.
	А сега седни. Готова ли си да чуеш това, Лес?
	Аз.
	Намерих.
	Хоуп.
	Всъщност не съвсем.
	Тоест, все още не съм сигурен, че не е тя, но съм по-сигурен, че не е Хоуп, отколкото че е. Май доста несвързано звучи, а? Искам да кажа, че в момента, в който я видях, бях сигурен, че е тя. Но после, като ми стана ясно, че няма представа кой съм, реших, че греша или че тя се преструва, или… знам ли какво. Започнах да се съмнявам в преценката си. И накрая взех да я преследвам и да се държа като побъркан, така че тя ми показа шофьорската си книжка, което всъщност беше доста глупаво от нейна страна, предвид това, че се държах като маниак, но ако съдя по книжката, не е Хоуп, което направо ме съсипа, но само за няколко часа. Малко по-късно, когато излязох да тичам, пак я засякох, благодарение на милостивата ръка на провидението или съвпадението, или божествената намеса, или може би някакъв жест от твоя страна. Не знам кой и какво се намеси, но я заварих да стои пред къщи, една такава… прекрасна. Много е хубава, Лес.
	Интересно ти е, нали?
	Както и да е, сега си мисля, че ако действително е Хоуп, все щеше да си спомни за мен. Особено след като казах на майка й, че се казвам Дийн Холдър. Специално погледнах да видя дали името не й говори нещо, но ако съдя по липсата на реакция, явно нищо не помни, така че едва ли е същото момиче.
	А знаеш ли кое е най-странното, Лес? Онова, което най-много ме изненада?
	Че всъщност не искам да е Хоуп.
	Ако се окаже, че е Хоуп, отново ще сме център на драми и медийни истерии, а не искам да се тормози. Изглежда ми щастлива и нормална, съвсем не каквато очаквах да е Хоуп, ако някога я открием. Така че се радвам, че Скай не е Хоуп и Хоуп не е Скай.
	Накарах Даниел да поразрови тук и там и успях да науча нещичко за нея. Оказа се, че от години живее в квартала, но досега е учила вкъщи с майка си, която ми се стори много мила жена.
	Освен това Даниел твърди, че официално не се води гадже на Грейсън, което е добре. Още нямам представа по каква причина свързват името й с неговото, понеже според Даниел все пак имат някаква връзка. Но се надявам да приключи, преди да премине в нещо съществено.
	Извинявай, съвсем се отнесох. Просто денят се оказа съвсем различен от очакванията ми. Утре ще ти пиша как е минало в училище. Обещах на Даниел да изкарам един ден.


	P.S. Скай днес се появи с насинено око. Така и не ми каза как е станало, но нали знаеш каква параноя ме обзема, когато ми замирише на Грейсън. Няма да забравя как се прибра с онези синини по ръката, Лес. И добре че ме накара да обещая, че няма да го убия, защото, кълна се, Лес, ако не ти бях обещал, щях да го пречукам.
	Не знам дали не ме излъга, че е станало в часа по гимнастика. Не знам дали Грейсън е в състояние да направи нещо подобно. Но като видях Скай с тая синина под окото, побеснях по същия начин, както когато реших, че Грейсън ти е направил нещо. И понеже теб те няма, за да те защитавам, чувствам непреодолима потребност да се грижа за Скай, нищо че въобще не я познавам.
	Не казвай на Даниел, не че има как, но утре и без това щях да ида на училище — с или без неговото условие. Искам със собствените си очи да видя какви са отношенията между Скай и Грейсън, та да преценя дали този път все пак да не го убия.
@	Х
C$


>	Девета глава

	Стигам къщата й десет минути по-рано, така че присядам на бордюра да поразтегна мускули. Откакто си тръгнах вчера, не спирам да си мисля, че май беше малко прекалено да предлагам да тичам с нея. Хич не ми е напът, а и обикновено не тичам по толкова много в един ден, но пък не знаех как другояче да я видя отново.
	Чувам я да са приближава, обръщам се и се изправям.
	— Здрасти.
	Очаквам да се усмихне в отговор или поне да ме поздрави на свой ред, но вместо това ме оглежда от горе до долу начумерено. Решавам да не отдавам внимание на това — може би сутрин е в леко криво настроение.
	— Ще разгряваш ли? — питам.
	Тя тръсва глава.
	— Готова съм.
	Чудя се дали сериозното й изражение има нещо общо с вчерашното падане. Синината под окото е все така ясно видима, но пък бузата й не изглежда толкова зле, колкото очаквах. Протягам ръка и прокарвам палец по одрасканото.
	— Не изглежда много зле. Боли ли те?
	Тя клати глава.
	— Добре. Готова ли си?
	Кимва.
	— Аха.
	Три думи — само това ли ще успея да изкопча от нея? Обръща се и двамата започваме да тичаме мълчаливо. Досега не съм тичал с момиче, но все си мислех, че ще разменяме по някоя и друга реплика. А от пестеливия поздрав пред къщата й не мога да разбера дали се усеща неловко в мое присъствие, или пък напротив, мълчаливостта й е знак, че се чувства добре. И двата варианта са възможни.
	Но когато минавам зад нея, напрежението сякаш се разсейва. Някак е по-лесно да мълчим, когато не тичам до нея. Не че съм някой дърдорко, но присъствието й съвсем убива словоохотливостта ми. Но ако искам да постигна някакъв напредък в отношенията ни, ще трябва да се стегна. Ускорявам крачка и я настигам.
	— Задължително да се пробваш за отбора — отбелязвам. — Доста по-издръжлива си от повечето момчета в миналогодишния отбор.
	Тя поклаща глава, но не вдига поглед от тротоара.
	— Не съм сигурна, че искам. Не познавам никого в училище. Мислех да се пробвам, но до момента всички в училище се държат доста… гадничко. И вече не съм убедена, че съм склонна да ги търпя за по-продължителни периоди, дори и под формата на тренировки.
	Отвратително е, че само след един ден на училище вече е наясно колко са гадни всички. Какво ли са направили, та така да й скапят първия ден?
	— Само един ден си изкарала на училище. Изчакай малко. Не можеш да очакваш цял живот да кълвеш учебниците вкъщи, а после още на първия ден да си намериш цяла тумба приятели.
	Малко ми е гузно, задето говоря нещо, в което въобще не вярвам. Ако трябва да съм честен, бих й казал да се върне на варианта с обучението вкъщи, понеже е доста по-приемлив от държавното училище. Обръщам се да я погледна, но в този момент забелязвам, че вече не тича до мен. Извъртам се стреснато и виждам, че е спряла, заставайки с ръце на хълбоците. Скачам към нея.
	— Добре ли си? Свят ли ти се зави? — хващам я за раменете, да не би пак да се свлече. Ще се почувствам като пълен идиот, ако пак я изпусна да се удари като вчера.
	Тя поклаща глава, после избутва ръцете ми.
	— Добре съм.
	Изглежда ми подразнена от нещо. Прехвърлям наум всичко, което съм казал, но нищо не ми звучи обидно.
	— Да не би да изтърсих нещо нередно?
	Тя свежда очи към земята и тръгва бавно напред, така че поемам след нея.
	— Нещо такова — признава си намусено. — Вчера се пошегувах, че ме преследваш, но после призна, че си ме търсил във Фейсбук веднага след като се запознахме. След това настоя да тичаме заедно, нищо че не ти е напът. А сега се оказва, че знаеш и от колко време ходя на училище. Както и че досега съм учила вкъщи. Няма да се преструвам, малко е стряскащо.
	Мамка му. Какво, по дяволите, ми става? Как да призная, че съм научил почти всичко, което зная за нея, от случайно подочутите думи на Грейсън на някакъв купон и недотам проверените твърдения на Даниел? Не бива да го разбере. Не искам да го разбере.
	Въздъхвам, но продължавам да крача до нея към къщата й.
	— Поразпитах този-онзи. Живея тук от десетгодишен, така че имам доста приятели. Беше ми любопитно.
	Тя ме поглежда така, сякаш се опитва да разбере какво друго зная за нея. Нямам намерение да признавам дочутото от Грейсън, понеже не искам да я засегна. Но и не ми се ще да призная, че съм се обърнал към Даниел за информация, защото така пък мога да я уплаша. Само дето, ако съдя по скептичното й изражение, вече и без това не ми вярва особено.
	Хващам я за лакътя и тя най-после спира. Завъртам я така, че да е с лице към мен.
	— Скай, според мен вчера в магазина нещата тръгнаха съвсем накриво — подхващам. — И тия приказки за преследването, кълна се, всичко беше на шега. Не искам да се чувстваш неловко в мое присъствие. Ще ти стане ли по-добре, ако научиш разни неща и за мен? Питай ме нещо и ще ти кажа. Каквото и да е.
	— Ако те питам нещо, ще ми отговориш ли честно?
	Поглеждам я настойчиво.
	— С теб винаги ще съм честен — отвръщам. И е така, наистина възнамерявам да съм напълно искрен с нея, стига да няма опасност да я обидя.
	— Защо се отказа от училището?
	Въздъхвам. Бих предпочел да ме попита нещо по-простичко. От друга страна, трябваше да се досетя, че с това момиче нещата няма да са прости.
	Тръгвам пак напред.
	— Реално погледнато, още не съм се отказал.
	— Е, все пак не си ходил повече от година. Аз на това му викам да се откажеш.
	Интересно какви слухове е чула по мой адрес. Естествено, че ходих на училище миналата година, само дето не беше това училище. Но пък не ме пита за предполагаемия престой в поправителното училище, така че смятам да си спестя тази ненужна информация.
	— Върнах се преди няколко дни. Миналата година беше ужасна за нас с майка ми, та се преместих при баща ми в Остин за известно време. Тръгнах там на училище, но в един момент реших, че е време да се прибирам у дома. И се върнах.
	Тя присвива очи така, сякаш се опитва да се намръщи, но изражението й е твърде миловидно, че да изглежда страховито. Аз обаче сдържам усмивката си, понеже виждам, че тая работа с училището я възприема сериозно.
	— Но това не обяснява защо си решил да се откажеш, вместо просто да се прехвърлиш обратно тук.
	Права е, но само защото всъщност не знам как да й отговоря.
	— Не знам. Ако трябва да съм честен, още се опитвам да реша какво да правя. Изживях много неприятна година. Да не говорим, че го мразя това училище. Писна ми от глупости и понякога ми се струва, че ще е най-лесно да се откажа.
	Тя спира рязко и ме поглежда възмутено.
	— Ама че тъпо обяснение.
	— Тъпо е, че мразя училище?
	— Не. Тъпо е, че позволяваш една скапана година да определя съдбата ти за цял живот. Как така ще се откажеш само девет месеца преди завършването? Глупаво е.
	Доста навътре приема нещата. Разсмивам се, макар да се опитвам да се сдържа.
	— Доста си красноречива.
	Скай скръства ръце на гърдите си и изпуфтява.
	— Смей се колкото си искаш. Ама да напуснеш училище, означава да се предадеш. И съответно всички, които някога са се съмнявали в теб, ще решат, че са прави.
	Погледът й се свежда към татуировката на ръката ми. До този момент не съм чувствал потребност да я крия от някого, но внезапно мисълта, че я чете, ми се струва като нахлуване в личното пространство. Може би защото вчера бях убеден, че това момиче е половината причина за тази татуировка. Но сега, когато знам, че не е тя, определено предпочитам да не коментирам надписа.
	— Отказваш се от училището и показваш на света, че действително си безнадежден случай. Хитър начин да им го върнеш тъпкано, няма що.
	Поглеждам татуировката. Факт е, че Скай не знае какъв е поводът за надписа. Но пък се дразня, че с такава лекота влага някакво свое си значение. Не искам да й обяснявам причината и определено не желая да бъда съден от човек, който сам е обект на безброй критики от страна на другите. И за да не й дам възможност да фантазира по мой адрес, кимвам към къщата й.
	— Ти си дотук — отбелязвам сухо. Врътвам се и тръгвам обратно, без да я поглеждам. И без това е излишно да задълбочавам нещата, докато не разбера нещо повече за отношенията й с Грейсън. А за тази цел не е зле да побързам, за да се изкъпя и преоблека за първия и вероятно единствен ден от последната ми година в училище.


	Училището е голямо, затова съвсем не очаквах часовете ни да съвпаднат, още по-малко това да стане през първия час. Часът на Мълигън.
	Скай май също не изглежда особено доволна да ме види. Пък и току-що буквално притича покрай мен, за да може час по-скоро да излезе от стаята, което никак не е добър знак. Прибирам си учебника и излизам в коридора. Но вместо да търся следващия кабинет, тръгвам след нея.
	Рови в шкафчето си. Спирам зад гърба й, но не заговарям веднага. Изчаквам я да извади каквото й трябва, тъй като се надявам да се отвори възможност да я изпратя до следващия кабинет.
	— Здрасти — подемам оптимистично. Отсреща — мълчание.
	— Значи, все пак дойде — отбелязва накрая, хладно и сдържано. Обръща се с лице към мен и аз неволно се усмихвам. Облягам се на съседното шкафче и опирам глава в студения метал. Оглеждам я бегло, като не пропускам да отбележа факта, че някак изглежда още по-секси след душа.
	— Добре изглеждаш, като се понаконтиш. Макар че и потна не си за изхвърляне — ухилвам й се. Опитвам се някак да уталожа напрежението, което се излъчва на талази от нея, но май нищо не върши работа.
	— Чак до тук ли реши да ме преследваш, или наистина си се записал? — пита.
	_Ха, шега. Скай се шегува с мен!_
	— И двете — отвръщам и почуквам с пръсти по метала. Продължавам да се хиля насреща й, но тя отказва да срещне погледа ми за повече от две секунди. Пристъпва напред-назад и напрегнато се озърта.
	— Е, трябва да влизам в час — казва накрая с безизразен глас. — Добре дошъл отново.
	Много странно се държи.
	— Много странно се държиш.
	Тя изсумтява и се обръща към шкафчето си.
	— Просто не очаквах да те видя — отвръща, но не звучи никак убедително.
	— Не — възразявам. — Нещо друго е. Какво има?
	Май от упоритостта ми има някаква полза, защото Скай въздъхва, обляга гръб на шкафчето и най-после ме поглежда.
	— Наистина ли държиш да съм откровена?
	— Никога не бих поискал друго.
	Тя свива устни скептично.
	— Добре — подхваща накрая. — Не бих искала да оставя грешно впечатление. Флиртуваш с мен и ми говориш разни неща, сякаш имаш определени намерения към мен, на които не съм склонна да откликна. Освен това си…
	Не иска да остави грешно впечатление? Кое, за бога, е това момиче и какво стана с онова другото, дето така явно флиртуваше с мен вчера? Присвивам очи насреща й.
	— Какъв? — предизвиквам я да довърши мисълта си.
	— Напрегнат. Напрягаш ме. И постоянно си мениш настроенията. И ме плашиш. Пък и онова, другото… Просто не искам да останеш с грешно впечатление.
	Дойдохме си на думата, значи. Залели са я с лъжи, а сега на мен се пада честта да се оправдавам пред единствения човек, който, неизвестно защо, смятах, че ще ми съчувства.
	— Кое другото?
	— Сещаш се, де — смънква тя и погледът й се свежда към пода.
	Правя крачка напред и опирам длан в шкафчето до главата й.
	— Не, не се сещам, защото говориш с недомлъвки, сякаш те е страх да кажеш какъв е проблемът. Я карай направо.
	Очите й се ококорват и мигом ми става гузно, задето се тросвам така. Но пък безкрайно се дразня, че е повярвала на лъжите. Лъжите на същите онези хора, дето разпространяват измислици и за нея.
	— Чух какво си направил — изтърсва ненадейно. — За онова момче, дето си го пребил. И че са те пратили в поправително. Да не говорим, че в тия два дни, откакто те познавам, успя да ми изкараш акъла поне три пъти. И понеже си говорим честно, знам, че щом си разпитвал за мен, значи, вероятно си наясно какво се говори, и съм убедена, че това е единствената причина да полагаш такива усилия да се сближим. Неприятно ми е, че ще те разочаровам, но няма да спя с теб. И не искам да си мислиш, че помежду ни ще се случи нещо повече. Тичаме заедно. И толкова.
	Боже!
	Мислех, че проблемът е в слуховете по мой адрес. Изобщо не ми беше хрумвало, че може да реши, че съм повярвал на слуховете за нея. Тогава защо е толкова наострена? Защото смята, че съм чул клюките и сега основната ми цел е да си легна с нея?
	Всъщност не бива да бъда разбиран погрешно. Не твърдя, че тази мисъл не ми е минавала през ум. Но, за бога, не по този начин. Приисква ми се да я прегърна, като осъзнавам какви мисли й се въртят в главата. Представата, че някой би могъл да се мъчи да се сближи с нея единствено с тая цел, безкрайно ме дразни. А също и фактът, че Грейсън се е появил изневиделица и се е лепнал за нея.
	Откъде, по дяволите, изпълзя този тип? И защо, дявол да го вземе, я прегръща така, сякаш е негова собственост?
	— Холдър — обажда се хладно Грейсън. — Не знаех, че смяташ да се връщаш.
	Това са първите думи, които ми продумва от вечерта преди Лес да си отиде. Страх ме е, че ако го погледна, ще ми избият чивиите, така че не свалям поглед от Скай. За съжаление, с поглед не мога да спра ръката, която все така притиска талията й. Ръката, която Скай все още не е избутала. Ръката, която очевидно и друг път се е озовавала там. Същата онази ръка, която прегръщаше и Лес.
	Въобще иронията в цялата тази ситуация ми идва в повече. Дотолкова, че неволно се ухилвам. Страхотен късмет имам, няма що…
	Изправям се, без да откъсвам очи от проклетата му ръка.
	— Е, върнах се — отвръщам. Не мога да гледам повече. Познатото желание да му изтръгна ръката от рамото се завръща с пълна сила.
	Тръгвам и дори се отдалечавам няколко крачки, но в последния момент се обръщам към Скай.
	— Квалификациите за отбора са в четвъртък след часовете. Непременно иди.
	Не изчаквам да ми отговори. Отивам при шкафчето да си сменя учебниците, после тръгвам към следващия кабинет. А защо, и аз не знам. Почти съм сигурен, че утре няма да се върна.

	* * *

	— Слушай, пич! Какво е това внезапно заслепение по Скай? — пита ме Даниел, докато крачим към столовата.
	— Няма такова нещо — отвръщам небрежно. — Вчера я срещнах и ми стана любопитно. Обаче очевидно е с Грейсън, така че… както и да е.
	Даниел вдига вежди, но не коментира репликата ми за Грейсън. Бута вратата на столовата и двамата се настаняваме на нашата маса. Сядам и оглеждам тълпата, опитвам се да я намеря.
	— Ще ядеш ли днес?
	Поклащам глава.
	— Тц. Нещо не съм гладен. — Май апетитът ми безвъзвратно изчезна, като видях ръката на Грейсън около кръста на Скай.
	Даниел свива рамене и отива да си вземе нещо. Продължавам да оглеждам помещението и накрая я забелязвам на няколко маси от нас, седи с някакво момче. Не е Грейсън. Озъртам се и за него и виждам, че е чак в другия край на залата. Не са заедно. Защо не седят заедно, ако са гаджета? А ако не са гаджета, защо ще я прегръща така?
	— Донесох ти вода. — Казва ми Даниел, връщайки се обратно.
	— Благодаря!
	Тупва подноса си на масата и се настанява срещу мен.
	— Защо се държиш като някоя дуда?
	Прихвам и се задавям с водата, после отпускам ръце на масата и бърша уста.
	— Дуда?
	Той кима и отваря шумно кутийка с нещо газирано.
	— Нещо ти става. През цялото време, докато бях на опашката, не отлепи очи от онова момиче. А не искаш нищо да ми кажеш. Откакто пристигна сутринта, си като оголена жица, което няма нищо общо с факта, че това ти е първият ден на училище от… ами… от последния ти ден на училище. И дори не си отбелязал, че днес като че ли на никого не му пука за теб. Не се ли вълнуваш, че спряха да те одумват?
	Щях да се вълнувам, ако действително бях убеден, че са спрели. Но изобщо не са се отказали, само са се насочили другаде. Във всеки един от часовете чух да шепнат името на Скай. Да не говорим мръсотиите, дето са ги налепили по шкафчето й.
	— Не са спрели с клюките, Даниел. Просто са си намерили нова жертва.
	Даниел понечва да отговори, но го прекъсва тропотът на подноси върху масата. Няколко момчета се настаняват при нас, двама-трима ме приветстват за завръщането, отбелязват, че пристигам тъкмо навреме за футболния сезон. Оттам подхващат темата за тренировките и за треньора Райли, но нищо не успява да отклони вниманието ми от Скай. Оставам глух за разговорите и продължавам да я зяпам, не спирам да се мъча да я разгадая.
	Честна дума, ако действително ходи с Грейсън, няма да се бъркам. Ако е щастлива с него, тогава всичко е наред. Направо ще се радвам за тях. Но проклет да бъда, ако не разбера какво й е станало с окото. Искам ясно обяснение, преди да отстъпя. В противен случай ще се наложи да разбера от Грейсън, а прекрасно знам как ще приключи подобна инициатива.
	Момчето, с което седи, вижда, че я зяпам, и кимва към мен. Не извръщам поглед, понеже точно това искам — да привлека вниманието й. И когато най-после ме поглежда, правя знак към изхода, изправям се и тръгвам към вратата.
	Излизам в коридора. Дано да ме последва. Знам, че не ми влиза в работата, но ако Грейсън иска да оцелее до края на деня, то трябва да разбера истината. Завивам зад ъгъла, за да не сме насред коридора, и се облягам на редицата от шкафчета. Скай се появява иззад завоя, забелязва ме и спира.
	— С Грейсън ли ходиш? — подхващам най-безцеремонно. Май не й е много приятно да говори с мен, така че няма смисъл да подемам дълъг разговор. Искам само истината, за да знам как да действам от тук нататък.
	Скай завърта възмутено очи и обляга гръб на отсрещните шкафчета, заставайки с лице към мен.
	— Какво ти пука?
	Хм. Не би трябвало да ми пука, но уви. Нямам представа що за човек е Скай, но Грейсън със сигурност не я заслужава. Така че, да, пука ми.
	— Той е задник — отбелязвам.
	— На моменти и ти се държиш като задник — срязва ме тя.
	— Не е за теб.
	Тя се разсмива и вдига очи към тавана, клатейки глава.
	— А да не би ти да си?
	Простенвам. Изобщо не става дума за това. Обръщам се към шкафчетата и фрасвам едно от тях с разтворена длан. Твърдоглавието й ме вбесява. Звукът отеква в коридора и неволно подскачам. Май прекалих.
	Но пък съм ядосан и ми е неприятно, че съм ядосан, защото не би трябвало да ме е грижа. Нали Лес я няма, Грейсън няма как да я тормози, тогава защо се впрягам толкова?
	Защото не искам да е с него. Ето защо.
	Обръщам се към нея.
	— Изобщо не става дума за мен. Говоря за Грейсън, не за мен. Нямаш работа с него. Нямаш представа за какъв човек става въпрос.
	Тя отново клати глава, видимо подразнена на свой ред.
	— Два дни, Холдър. Познавам те едва от два дни. — Отблъсва се с крак от шкафчетата и тръгва към мен с ядовито пламъче в очите. — И за тези два дни съм видяла поне пет различни версии на слънчевата личност и само една от тях е що-годе поносима. Самата идея да мислиш, че имаш право да коментираш решенията ми, е абсурдна. Нелепа.
	Вдишвам бавно през носа и издишвам през стиснати зъби, защото вече съм бесен. Бесен съм, защото е права. През последните два дни действително неведнъж е ставала свидетел на променливото ми настроение, без да си направя труда да давам обяснения. А все пак заслужава някакво обяснение за собственическото ми чувство, така че се опитвам да поясня.
	Правя крачка към нея.
	— Не го харесвам. А когато видя нещо такова… — Вдигам ръка и внимателно докосвам синината под окото й. — И после го видя да те прегръща… Извинявай, ама е логично да се държа малко абсурдно.
	Пръстите ми проследяват синината, но отказват да се отлепят от кожата й. Дишането й се ускорява, очите й се разширяват и няма как да не забележа, че реагира на докосването ми. Обзема ме непреодолимо желание да прокарам пръсти през косата й, да притегля устните й към моите, но тя се отдръпва и отстъпва крачка назад.
	— Смяташ, че трябва да стоя далеч от Грейсън, защото е избухлив? — Присвива очи и накланя глава. — Не мислиш ли, че подобно изказване е, меко казано, лицемерно?
	Опитвам се да смеля думите й, без да отклонявам поглед от лицето й. Нима ме сравнява с Грейсън?
	Извръщам се рязко, за да не види разочарованието, изписано на лицето ми. Хващам се за тила с две ръце, после бавно се обръщам към нея, без да вдигам очи от пода.
	— Удрял ли те е? — питам вече съвсем обезсърчен. Поглеждам я в очите. — Случвало ли се е?
	Тя не трепва, нито извръща поглед. Само поклаща глава.
	— Не — прошепва. — И не. Нали ти казах. Стана случайно.
	Очевидно казва истината. Не я е удрял. Никога не я е удрял. Залива ме облекчение. Обаче пак не разбирам. Щом не му е гадже и действително не й е посягал, тогава какви са им отношенията? Иска ли да му бъде гадже? Защото на мен тази идея никак не ми допада.
	Звънецът удря точно когато отварям уста да я питам какви са им отношенията. Коридорът се изпълва с ученици и тя отклонява поглед, после тръгва обратно към столовата.


	Така и не виждам Даниел до края на деня. Други общи часове със Скай също нямам, което силно ме разочарова, макар да не мога да обясня защо. И без това трудно успяваме да разменим по някоя приказка, без да се скараме, но въпреки това ми се иска пак да поговорим.
	Оставям си учебниците в шкафчето, понеже още не съм решил ще се връщам ли утре, или не. Взимам си ключовете от колата и тръгвам към паркинга. На няколко крачки от колата вдигам глава и виждам Грейсън, чака ме облегнат на една от вратите. Гледа ме студено, но е сам. Нямам представа какво иска, нито защо си позволява да докосва колата ми.
	— Грейсън, каквото и да си решил, не ме интересува, така че зарежи. — В момента хич не ми е до него и искам веднага да ми се разкара от колата.
	— Знаеш ли какво — той се отблъсва от вратата с крак. Кръстосва ръце и тръгва срещу мен. — Много ми се иска действително да зарежа прекрасната ти особа, Холдър, но по някаква причина постоянно си вреш носа в моите работи, та ми е трудно да не реагирам.
	Вече е в обхвата на юмрука ми, което никак не е разумно от негова страна. Не откъсвам очи от неговите, но с периферното си зрение зорко следя ръцете му.
	— Върнал си се преди по-малко от ден и пак започваш — продължава онзи и най-глупашки се приближава още повече. — Скай е забранена територия, Холдър. Няма да говориш с нея. Няма дори да я поглеждаш.
	_Не мога да повярвам, че му позволявам да продължава да дрънка глупости._
	— Да не си посмял да я доближиш. Не желая още някое от гаджетата ми да се самоубие заради теб.
	И в този миг пропадам.
	Пропадам там, където всякаква разумна мисъл е напълно заглушена от гнева.
	Където съвестта е заместена от ярост.
	Където мисълта да освободя всички чувства, така трудно сдържани през последните тринайсет месеца, ме изпълва с луд възторг. Направо предвкусвам как кожата на мутрата му ще се сцепи под юмрука ми и неволно се ухилвам, стисвам юмруци и си поемам дълбоко въздух.
	В този миг случайно поглеждам над рамото му, виждам Скай в другия край на паркинга и моментално забравям за Грейсън. Качва се в колата си. Дори не се оглежда за Грейсън. Сяда в колата, затваря вратата и потегля.
	И ми става ясно, че Грейсън дрънка пълни глупости.
	Не седнаха заедно на обяд.
	Не беше с него на купона в събота.
	Не го чака след часовете.
	В момента дори не го поглежда.
	Всичко си идва на мястото. Грейсън прави крачка назад, мъчи се да прецени реакцията ми, чака да захапя стръвта. Но вече знам, че на Скай не й пука за него. Явно затова така се пени, задето я заговорих в коридора. Не й пука за него, а той не иска да разбера.
	Този идиот не си струва усилията, казвам си.
	Проследявам как Скай излиза от паркинга, после бавно насочвам поглед към Грейсън. Обзема ме странно спокойствие, нищо че челюстта му се е стегнала повече и от юмруците. Иска да се сбием. Иска да ме изхвърлят от училище.
	Аз обаче отказвам да му доставя това удоволствие.
	Вдигам демонстративно ръка. Очите му се стрелват към дланта ми и юмруците му инстинктивно се вдигат, за да се предпази. Насочвам дистанционното към колата, натискам копчето и си отварям вратата. Мълчаливо го заобикалям, качвам се и потеглям, без да се поддам на провокацията.
	Майната му. Не си струва.


>	Десета глава

	Отварям вратата на хладилника, понеже умирам от глад. Не съм хапвал нищичко повече от тринайсет месеца. Не съм слагал залък в устата си, откакто Лес си отиде, и не разбирам как изобщо съм жив след толкова много време.
	Лампата не светва веднага, въпреки че оставям вратата отворена. Когато все пак осветява съдържанието, ме обзема разочарование. Рафтовете до един са отрупани с дънките на Лес. Сгънати са спретнато и са наредени в хладилника, обхваща ме раздразнение, понеже очаквах да има храна и съм адски гладен.
	Отварям едно от чекмеджетата за зеленчуци с надеждата да намеря нещичко, но храна няма. Само поредният чифт прилежно сгънати дънки. Затварям го и отварям съседното, но и там има само дънки.
	Колко чифта дънки й трябват, мамка му? И защо, по дяволите, са наредени в хладилника, където стои храната?
	Затварям вратата и отварям фризера, но ме посреща същата гледка, само дето този път дънките са замразени. Всички се напъхани в торбички с етикет „дънките на Лес“. Затръшвам подразнено вратата и тръгвам към килера с надеждата поне там да намеря нещо.
	Заобикалям помощната маса и случайно поглеждам надолу.
	И я виждам.
	Стисвам очи, отварям ги отново, но тя не изчезва.
	Лес лежи свита като ембрион на пода на кухнята, с гръб, притиснат към вратата на килера.
	Това е абсурдно.
	Какво прави тук?
	Та нали е мъртва от тринайсет месеца!
	Гладен съм.
	— Дийн — прошепва.
	Очите й трепват и се отварят, а аз залитам и се налага да се опра в масата. Тялото ми внезапно натежава, не успявам да се задържа прав, така че правя крачка назад, краката ми поддават и падам на колене до нея.
	Очите й са широко отворени, напълно сиви. Без зеници, без ириси. Само стъклено сиво, което се взира в мен и ме търси и не може да ме намери.
	— Дийн — проронва отново с дрезгав шепот. Слепешком протяга ръка и пръстите й опипват земята пред тялото й.
	Искам да й помогна. Искам да се протегна и да я хвана за ръката, но нямам сили да помръдна. Или пък тялото ми е твърде тежко. Не знам какво ме спира, но съм само на крачка от нея и полагам неимоверни усилия да вдигна ръка и да сграбча пръстите й, но изобщо не мога да помръдна. И колкото повече се боря за някакъв контрол над мускулите си, толкова по-трудно ми е да дишам. Лес се разплаква, не спира да повтаря името ми. Гърдите ми се стягат, гърлото ми се запечатва и сега вече не мога да я успокоя дори с думи, защото от устата ми не излиза и звук. Опитвам се да раздвижа челюст, но зъбите ми са се сключили и устата ми отказва да се отвори.
	Лес се надига на лакът, бавно се влачи към мен. Опитва се да протегне ръка, но безжизнените й очи не ме виждат. Плаче още по-отчаяно.
	— Помогни ми, Дийн — прошепва.
	Не ме е наричала Дийн, откакто бяхме деца, и не мога да разбера защо сега използва това име. Не ми харесва.
	Стисвам очи и се опитвам да се концентрирам, така че да мога да впрегна гласа или ръцете си, но в момента и свръхчовешка концентрация не би ми помогнала.
	— Дийн, моля те — проплаква тя, само дето този път гласът не е нейният. Глас на дете. — Не си отивай… — Моли ме детето.
	Отварям очи и Лес вече я няма, някой друг е заел мястото й. С гръб, опрян във вратата на килера, пред мен седи малко момиче, заровило глава в увитите около коленете му ръце.
	Хоуп.
	Все така не мога да помръдна или да проговоря, или да си поема въздух, а гърдите ми се стягат все повече и повече с всяко хлипане, което раздира малкото й телце. Мога единствено да седя и да я гледам как плаче, понеже не съм в състояние дори да извърна глава или затворя очи.
	— Дийн — повтаря, а гласът й звучи приглушено заради ръцете и сълзите. За първи път я чувам да изрича името ми от онзи ден, в който я отвлякоха, та и малкото въздух, останал в дробовете ми, мъчително напуска тялото ми. Детето бавно вдига глава и отваря очи. Сиви… като тези на Лес. Обляга глава на вратата на килера и избърсва сълза с опакото на ръката си.
	— Ти ме намери — прошепва.
	Само че този път гласът не е на малко момиче. Дори не е гласът на Лес.
	А гласът на Скай.


>	Единайсета глава

	Отварям очи и вече не съм на пода в кухнята.
	Лежа в леглото.
	Целият съм плувнал в пот.
	Не мога да дишам.


>	Дванайсета глава

	Снощи след кошмара така и не успях да заспя. Буден съм от два часа, а сега е малко след шест.
	Когато стигам къщата й, присядам на тротоара. Изпъвам крака и се навеждам напред, хващам се за маратонките, за да разтегна мускулите на гърба. От дни наред се чувствам скован и нищо не помага.
	Снощи, преди да си легна, нямах никакво намерение на сутринта да ходя да тичам с нея. Но след като се въртях в леглото повече от четири часа с широко отворени очи, единствената мисъл, която ми се стори поне малко приятна, бе именно тази, че мога да я видя отново.
	Освен това нямах никакво намерение да се връщам на училище, но и тази мисъл ми се струва по-привлекателна, отколкото да си стоя у дома цял ден. Имам чувството, че откакто се прибрах от Остин, живея минута за минута. И нямам представа какво още ще ми хрумне да направя през следващата минута, къде ще се озова и дори в какво настроение ще бъда.
	Не ми харесва тази неопределеност.
	Освен това никак не ми се нрави и че съм виснал пред къщата й и я чакам да излезе да тича. Не ми е приятно да чувствам такава потребност от присъствието й. Не ми е приятно, че толкова държа да не повярва на клюките. Така де, не ми пука за ничие друго мнение. Тогава защо толкова съм се впрегнал дали тя ще повярва?
	Няма никаква причина. Би трябвало да си се върна у дома и да я оставя да вярва в каквото си иска.
	Изправям се, току-виж успея да се убедя да тръгна, но продължавам да чакам. Ясно съзнавам, че трябва да си вървя, знам, че не желая да се замесвам с някого, който проявява интерес, пък макар и слаб, към Грейсън, но не мога. Не мога да си тръгна, защото желанието ми да я видя, е далеч по-силно от желанието да си тръгна.
	От страничната фасада на къщата се дочува някакъв шум, така че ставам да погледна. Главата на Скай щръква през прозореца.
	Само при вида, макар и от разстояние, се сещам защо толкова копнея да съм с нея. Минали са едва няколко дни, но откакто я срещнах, непрекъснато мисля за нея, независимо къде се намирам. Вниманието ми постоянно е насочено към нея, все едно съм компас, а тя е Северният полюс.
	Скай се измъква от прозореца, поспира и поглежда към небето, поема си дълбоко въздух. Правя няколко нерешителни крачки към нея.
	— Винаги ли излизаш през прозореца, или се опитваш да ме избегнеш?
	Извърта се рязко с ококорени очи. Старая се да не я поглеждам от шията надолу, но екипчето, с което тича, никак не улеснява задачата ми.
	_Гледай я само в лицето, Холдър. Ще се справиш._
	Тя ме поглежда бегло, но така и не среща очите ми. Вместо това впива поглед в корема ми и се зачудвам дали ме зяпа така, защото й харесва, че съм без тениска, или защото дотолкова не може да ме търпи, че не успява да ме погледне в очите.
	— Ако исках да те избегна, щях да си остана в леглото — тя ме подминава и присяда на тротоара.
	Супер ми е неприятно, че гласът й кара тялото ми да реагира така странно. И същевременно ми е безкрайно приятно и искам да продължава да ми говори, нищо че през повечето време е толкова дръпната.
	Наблюдавам я как изпружва крака напред и започва да ги разтяга. Днес ми се струва сравнително спокойна… въпреки появата ми. Очаквах, че след вчерашната ни разправия в коридора ще ми каже да вървя по дяволите.
	— Не бях сигурен, че ще се появиш — казвам и също сядам срещу нея.
	Скай вдига глава и впива очи в моите.
	— Защо пък да не се появя? Не съм аз тази, която има проблеми с околните. Освен това, шосето е на всички.
	Проблеми с околните ли?
	Смята, че аз имам проблеми с околните?
	Не съм аз този, който вярва на слухове. И не аз лепя бележки по шкафчето й, нито пък се държа с нея като с боклук, както правят мнозина други. Въобще, ако трябва да сме честни, аз съм един от малкото, които се държат любезно с нея.
	А тя си мисли, че аз имам проблеми с околните?
	— Я си дай ръцете — нареждам й и заемам същата поза като нейната. — И аз трябва да разтегна.
	Поглежда ме любопитно, но все пак поема ръцете ми и опъва назад.
	— Ако трябва да сме точни — отбелязвам, — не аз имах проблем вчера.
	Усещам как опъва още по-силно назад, хванала ме здраво за китките.
	— Да не би да намекваш, че аз съм имала някакъв проблем? — гласът й се извисява възмутено.
	— Не е ли така?
	— Я ме осветли. Не си падам по двусмислиците.
	Ах, видите ли, не си падала по двусмислиците!
	Странна работа, понеже и аз предпочитам да си говорим директно. Обичам да чувам истината и точно това се опитвам да й обясня.
	— Скай, ако има нещо, което е добре да знаеш за мен, това е, че не прибягвам до двусмислици. Вече ти казах, че с теб винаги ще бъда честен, а за мен двусмислиците са равносилни на лъжа.
	— Че този отговор сам по себе си е достатъчно неясен — отбелязва тя.
	— Не си ми задавала въпрос. Нали ти казах, че ако искаш да разбереш нещо, трябва само да попиташ. Решила си, че ме познаваш из основи, а всъщност никога нищо не си ме питала.
	— Напротив, ни най-малко не те познавам.
	Разсмивам се, защото е напълно права. Изобщо не ме познава, но определено бърза да критикува.
	Не знам защо изобщо си губя времето с нея. Очевидно не иска да се занимавам с нея. Май е най-добре да си тръгна и да я оставя да си мисли каквото иска за мен.
	Пускам ръцете й и се изправям.
	— Забрави — измърморвам и понечвам да си тръгна. Колкото и да ми е приятно да съм с нея, все пак търпението ми си има някакви граници.
	— Чакай, де — Скай тръгва след мен.
	Мислех, че ще се зарадва, ако си тръгна. Но думичката „чакай“ и стъпките зад гърба ми правят някаква магия с гърдите ми, така че внезапно отново се чувствам жив, което пък за пореден път ме подразва, защото не искам така да завися от настроенията й.
	— Какво толкова казах? — настига ме. — Действително не те познавам. Защо пак се намуси?
	Намусил съм се?
	Става ми смешно, а същевременно се дразня, задето не й минава през ум, че именно тя се муси последните два дни. Спирам и се обръщам с лице към нея, даже се приближавам с още две крачки.
	— Очаквах да реагираш по-различно в училище, при положение че прекарахме известно време заедно през последните дни. Достатъчно възможности ти дадох да ме попиташ каквото искаш, но по някаква причина си решила да вярваш на слуховете, нищо че не си чула моята версия. А предвид това, че по твой адрес се носят достатъчно слухове, мислех, че ще си по-малко склонна да съдиш прибързано.
	Тя присвива очи и слага ръце на хълбоците си.
	— Значи, това било? Мислел си, че развратната нова ученичка ще прояви симпатии към агресивния хомофобски настроен задник?
	Простенвам от безсилие. Супер ми е неприятно да говори така за себе си.
	— Недей, Скай.
	Тя прави крачка към мен.
	— Какво недей? Да не те наричам агресивен хомофобски задник? Добре тогава. Я да поизпитаме тази твоя прехвалена искреност. Не е ли вярно, че миналата година си пребил онова момче толкова жестоко, че са те пратили в поправително училище за цяла година?
	Иде ми да я хвана за раменете и хубавичко да я стръскам. Нима не вижда, че се държи досущ като останалите? А знам, че не е като тях, така че изобщо не й разбирам реакцията. Човек, който е в състояние да обърне гръб на слуховете, които се носят по негов адрес, се различава от хората, дето ги разпространяват. Тогава защо, по дяволите, им вярва?
	Взирам се настойчиво в очите й.
	— Когато казах „недей“, нямах предвид да не ме обиждаш. Имах предвид да не обиждаш себе си. — С една крачка прекосявам разстоянието помежду ни и тя рязко си поема въздух и стисва уста. Понижавам глас и потвърждавам единствената част от слуховете, която отговаря на истината. — И да. Смазах онова копеленце почти до смърт, и ако в момента ми се мерне пред очите, няма да се поколебая да го направя още веднъж.
	Гледаме се мълчаливо. Втренчила се е в мен със смесица от гняв и страх и мисълта, че изпитва подобни емоции, ми е крайно неприятна. Бавно отстъпва назад, така че помежду ни отново се установява разстояние, но не свежда поглед.
	— Днес не искам да тичам с теб — изтърсва неочаквано.
	— Май и аз не искам да тичам с теб.
	Врътвам се едновременно с нея и на мига ме залива разочарование. Нищо не постигнах с идването си. Даже може да се каже, че още повече оплесках нещата. Изобщо не биваше да си правя труда да идвам и да й обяснявам, че повечето от нещата, които уж знае за мен, са напълно неверни. Не би трябвало да се обяснявам на никого, нито пък тя.
	И въпреки това съжалявам, че не обясних всичко, защото искам да е наясно, че не съм такъв, за какъвто ме мисли.
	Само дето не разбирам защо мнението й ми е толкова важно.


>	Глава дванайсет и половина

C>
	Лес,
	Помниш ли как се влюбих в Ейва, когато бях на четиринайсет? Ти почти не я познаваше, но те накарах да се сприятелиш с нея, за да може да я поканиш да спи у нас. Беше първото момиче, което целунах, а двамата изкарахме цели две седмици, преди да започне да ми лази по нервите. За съжаление, когато скъсахме, вече беше започнала искрено да я харесваш. Та накрая бях принуден най-редовно да се виждам с нея, при това цяла година, докато не се преместиха другаде.
	Знам, че ти беше мъчно, когато се преместиха, но аз бях много доволен. Твърде неловко се чувствах да общувам с нея, след като бяхме скъсали.
	А и знам, че беше жестоко от моя страна да те карам да й станеш приятелка само и само после да я каниш да спи у нас. И уж си бях научил урока — повече никога не те накарах да направиш подобно нещо.
	Е, оказа се, че не съм го научил. Днес се хванах да мечтая да си жива по най-егоистични причини, понеже бих дал всичко, за да се сприятелиш със Скай. След тичането сутринта вече съвсем ясно виждам колко е дразнеща и неразумна, и твърдоглава, и прекрасна… и ужасно искам да спра да мисля за нея, ама не мога. А ако беше жива, щях да те накарам да й станеш първа приятелка, та да има повод да ни идва на гости, нищо че вече сме на по осемнайсет, а не на четиринайсет. Ужасно искам да имам повод пак да говоря с нея. Искам да й дам още един шанс да ме изслуша, ама не знам как да го направя. Предпочитам да не е в училище, а повече няма да тичаме заедно. Не ми хрумва друг вариант, освен да се изтърся пред тях и да почукам на вратата.
	Я чакай! Тая идея хич не е лоша.
	Благодаря, Лес!
@	Х
C$


>	Тринайсета глава

	— Ще излизаме ли довечера? — питам Даниел, докато вървим към паркинга. Обикновено правим нещо в петък вечер, но конкретно този път се надявам да има други планове. Преди няколко дни взех решение довечера действително да ида до Скай и да се опитам да говоря с нея. Не мога да преценя дали е разумно, но знам, че ако не опитам, ще полудея от умуване дали все пак е нямало да се получи.
	— Не мога — отвръща Даниел. — Ще излизам с Вал. Но можем да се разберем нещо за утре вечер. Ще ти звънна.
	Кимвам и той тръгва към колата. Отварям вратата на моята, но с периферното зрение виждам колата на Скай. И самата Скай — облегнала се е отстрани и говори с Грейсън.
	Всъщност, като гледам, май не само говорят.
	Ще излъжа, ако кажа, че при вида на ръцете му, плъзнали по тялото й, не настръхвам целият. Облягам се на вратата и се зазяпвам, явно тласкан от някакъв тъп мазохизъм.
	Оттук не ми се вижда особено доволна. Избутва го и прави крачка встрани. Гледа го, докато й говори, после той отново се приближава и увива ръце около талията й. Изправям се, готов да скоча и да разпердушиня жалкия му задник. Очевидно не й е приятно да я докосва, но си налагам да спра и дори да се върна назад, защото ми се струва, че се предава и се оставя на прегръдките му. И когато онзи се навежда да я целуне, неволно отклонявам поглед.
	Буквално ми е невъзможно да гледам. Не мога да я разбера. Не проумявам какво вижда в него и не разбирам защо не може да понася мен, а търпи него, един пълен гадняр.
	Може би греша за нея. Може би наистина е като всички останали. Може би чисто и просто се надявам да е различна, защото така ми се иска.
	А може би все пак съм прав.
	Поглеждам отново и виждам как реагира на авансите му. Ръцете му са все така увити около тялото й и ми се струва, че продължава да я целува по шията или рамото, или където там се намира проклетата му уста. Но мога да се закълна, че Скай току-що завъртя отегчено очи.
	А в момента си гледа часовника и ни най-малко не реагира на вниманието ми. Отпуска ръце и просто стои и чака, а целият й вид издава, че поведението на Грейсън по-скоро я дразни, отколкото възбужда.
	Продължавам да ги гледам и все повече се обърквам от очевидната й липса на интерес. Изражението й е почти безжизнено до момента, в който очите й не срещат моите. В този миг цялото й тяло се напряга и очите й се ококорват. Мигом отклонява поглед и избутва Грейсън от себе си. Обръща му гръб и скача в колата. Твърде съм далеч, за да чуя какво му казва, но фактът, че потегля, а той й показва среден пръст и с двете ръце, ми подсказва, че му е подметнала нещо, което съвсем не е искал да чуе.
	Ухилвам се широко.
	Продължавам да не разбирам, продължавам да се ядосвам, но съм и все така заинтригуван и не съм се отказал довечера да се изтъпанча на прага й. Особено след като станах свидетел на тази сценка.


	Звъня на звънеца и чакам.
	Стомахът ми се е свил на кълбо, но само защото не знам как ще реагира, като ме види. Освен това нямам представа какво да й кажа, когато най-после отвори вратата.
	След няколко секунди натискам звънеца отново. Сигурен съм, че съм последният човек, когото би очаквала да види тук в петък вечер.
	По дяволите! Вярно, че е петък вечер. Та тя сигурно не си е вкъщи.
	Но в този момент чувам стъпки и вратата се отваря. И ето, Скай стои пред мен в крайно неугледен вид. Косата й е небрежно хваната на опашка, но повечето кичури са се изплъзнали от ластика и обрамчват лицето й. По носа и бузите й, че даже и по косата, е размазан някакъв бял прах. Изглежда прелестна. И безкрайно изненадана.
	Минават няколко секунди, а ние стоим на вратата и в един момент се усещам, че може би е редно да кажа нещо, предвид това, че съм се изтърсил пред къщата й.
	Господи, защо това момиче така ме кара да губя ума и дума?
	— Хей — изрича тя накрая.
	Спокойният й глас ми действа като глътка свеж въздух. Май не се е ядосала, че съм цъфнал неканен.
	— Здрасти — отвръщам на свой ред.
	Настава нова неловка пауза и Скай накланя глава на една страна.
	— Ъм — присвива очи и сбръчква нос и ми става ясно, че не знае нито какво да направи, нито какво да каже.
	— Заета ли си? — питам, макар от вида й да ми е ясно, че с каквото и да се е захванала, определено действа не на шега.
	Тя се извръща и поглежда към вътрешността на къщата.
	— Може и така да се каже.
	Може и така да се каже.
	Приемам отговора й съвсем буквално. Очевидно не й се иска да е груба, но вече ми е пределно ясно, че идиотската идея да пристигна неканен е точно това — пълна тъпотия.
	Поглеждам към колата, за да преценя колко крачки ще трябва да направя със засрамено увесен нос.
	— Аха — посочвам зад рамото си. — Ами аз май ще си… вървя. — Слизам едно стъпало надолу и понечвам да се обърна към колата, а вътрешно копнея да се озова където и да било другаде, само и само да се махна от тази неловка ситуация.
	— Не — внезапно ме прекъсва Скай. Отстъпва крачка назад и разтваря широко вратата. — Можеш да влезеш, но не е изключено да те впрегна да поработиш.
	Залива ме облекчение. Кимвам и влизам. Оглеждам се и на пръв поглед ми се струва, че е сама вкъщи. Дано да е така, защото, ако сме само двамата, ще ми е далеч по-лесно.
	Скай ме заобикаля и се връща в кухнята. Взима някаква мерителна чашка и продължава каквото там е подхванала, преди да пристигна. С гръб към мен е и мълчи. Бавно влизам в кухнята и оглеждам огромния асортимент сладкиши по плота.
	— Да не си решила да отваряш пекарна? — На свой ред заобикалям бара, та да не съм точно зад гърба й.
	— Мама замина за уикенда — обяснява Скай, като ме поглежда за миг. — И понеже е против сладките неща, когато я няма, губя всякакъв контрол.
	Майка й е заминала за уикенда, а тя е решила да си уплътни времето с печене на сладкиши? Изобщо не го разбирам това момиче. Посягам към чинията с курабии на бара и си взимам една, като преди това я поглеждам за разрешение.
	— Заповядай — подканва ме. — Но предупреждавам, че наличието на ентусиазъм невинаги е свързано с талант. — Свежда отново глава над купата.
	— Значи, оставаш сама вкъщи и решаваш да прекараш петък вечерта пред печката? Типична тийнейджърка — подкачам я. Отхапвам от курабията и леле боже! Това момиче го бива със сладкишите. Сега вече я харесвам още повече.
	— Такава съм си — отвръща тя и свива рамене. — Бунтар до мозъка на костите си.
	Ухилвам й се и измервам с поглед чинията с курабиите. Вътре има поне дузина, а аз възнамерявам да омета половината, преди да ме изрита навън. Искам мляко.
	Скай все така съсредоточено разбърква нещо в купата, така че се нагърбвам със задачата да си намеря чаша.
	— Имаш ли мляко? — тръгвам към хладилника. Тя не отговаря, тъй че отварям вратата и вадя млякото, наливам си една чаша. Дояждам курабията и отпивам голяма глътка. И подскачам ужасено, понеже това в кутията не е истинско мляко. Или пък е прокиснало. Хвърлям око на етикета, преди да хлопна вратата, и виждам, че е бадемово мляко. Но тъй като не искам да се проявя като невъзпитан, отпивам още една глътка и се обръщам към нея.
	Гледа ме с вдигната вежда. Ухилвам й се.
	— Не е учтиво да предлагаш курабии без мляко, нима не знаеш? Хич не те бива за домакиня — взимам си още една и се настанявам зад бара.
	Скай се усмихва, после отново се обръща към плота.
	— Гледам да си пазя гостоприемството за поканените си гости.
	Разсмивам се.
	— Ох, как ме жегна.
	Сарказмът й успява да прогони напрежението. Включва миксера, приведена над купата. Драго ми е, че така и не пита защо съм дошъл. Знам, че се чуди от къде на къде се намъквам така, но пък е невероятно твърдоглава и най-вероятно няма да ме попита, колкото и да й е любопитно.
	Изключва миксера и вади бъркалките, после вдига едната към устата си и я облизва.
	О, господи!
	Преглъщам мъчително.
	— Искаш ли? — пита, като ми подава другата бъркалка. — Немски шоколад.
	— Колко гостоприемно от твоя страна!
	— Млъквай и облизвай, иначе остава за мен — заплашва ме шеговито. После се ухилва и отива към шкафа, вади чаша и я пълни с вода. — Искаш ли вода, или ще продължаваш да се преструваш, че тая веганска гадост ти харесва?
	Разсмивам се и й подавам чашата.
	— Опитвах се да съм любезен, но не мога и грам повече. Дай вода. Моля.
	Скай прихва и напълва чашата ми, после сяда срещу мен. Взима си едно брауни и отхапва, без да откъсва очи от мен. Не казва нищо, но знам, че умира от любопитство защо съм дошъл. Но успява да се сдържи да не попита, така че не мога да не се възхитя на ината й.
	А вече е крайно време да обясня защо така ненадейно съм пристигнал, но и на мен твърдоглавието ми е силна черта, ето защо решавам да протакам. Донякъде се наслаждавам на напрежението.
	Мълчаливо се гледаме, докато Скай яде сладкиша. Хапва с лека усмивка на уста, от която пулсът ми шеметно се ускорява, та чак се стряскам, че ако не отклоня поглед, ще взема да изтърся на един дъх всичко, което искам да й кажа.
	За да избегна тази опасност, ставам и влизам в хола, уж да поразгледам. Не мога да издържа и секунда повече да наблюдавам как устните й се движат насреща ми, а искам да се съсредоточа върху повода да дойда, защото усещам, че започвам да губя концентрация.
	По стените има закачени няколко снимки, така че се приближавам да ги разгледам. Най-старите са отпреди няколко години, но онези, на които е по-малка, са направо стряскащи. Ужасно прилича на Хоуп.
	Много странно се чувствам, докато се взирам в големите кафяви очи на малкото момиченце. Ако не бяха няколкото снимки, на които е заедно с майка си, щях да се закълна, че действително е Хоуп.
	Но няма как да е Хоуп, понеже майка й почина, когато тя беше съвсем малка. Освен ако не се окаже, че Карън не й е истинска майка.
	Ужасно се дразня, че не мога да се отърся от тия догадки.
	— Майка ти изглежда много млада — казвам, забелязал впечатляващо малката разлика във възрастта им.
	— Млада е.
	— Не приличаш на нея. На баща си ли си се метнала?
	Скай свива рамене.
	— Нямам представа. Не помня как изглежда.
	Изражението й посърва леко, но въпреки това не успявам да сдържа любопитството си.
	— Починал ли е?
	Скай въздъхва. Очевидно не умира от желание да говори на тая тема.
	— Не знам. Не съм го виждала от тригодишна. — Ясно е, че не желае да навлиза в подробности. Връщам се в кухнята и сядам обратно на мястото си.
	— Само това ли ще ми кажеш? Няма ли някаква история?
	— А, история има. Просто не искам да я разказвам.
	Ясно е, че точно сега няма да успея да изкопча повече информация, така че сменям темата.
	— Курабиите ти си ги бива. Излишно скромничиш.
	Скай се усмихва, но усмивката й бързо угасва, когато телефонът на бара издава звук — получила е съобщение. Поглеждам го неволно, но в този миг тя скача и се втурва към фурната. Отваря вратата и се втренчва в сладкиша — явно е решила, че сигналът идва от алармата на фурната.
	Затваря фурната и се обръща към мен, а аз вдигам демонстративно телефона.
	— Получи есемес — не издържам и прихвам. — Нищо ти няма на сладкиша.
	Скай прави физиономия и мята кухненската ръкавица на плота, после си сяда обратно. Започва да ме гложди любопитство, особено като се има предвид, че преди няколко дни ми каза, че няма телефон.
	— Мислех, че не ти дават да имаш телефон — отбелязвам, като мимоходом хвърлям по един поглед на есемесите, докато движа пръст по екрана. — Или е било само глупаво извинение да не ми дадеш номера си?
	— Не ми дават — тросва ми се тя. — Най-добрата ми приятелка ми го подари оня ден. Ползвам го само за есемеси.
	Обръщам екрана към нея.
	— Що за послания са това? — Прочитам едно на глас: „Скай, ти си прекрасна. Вероятно си най-изящното същество в цялата вселена и ако някой ти каже друго, ще го разкъсам“. — Поглеждам я, защото тия есемеси съвсем разпалват любопитството ми. — О, боже — Възкликвам. — Всичките са такива. Моля те, кажи ми, че не си ги пишеш сама, нещо като ежедневна мотивация.
	Тя се изсмива и дръпва телефона от ръката ми.
	— Престани. Разваляш целия ефект.
	— Господи, така ли е? Всичките са от теб?
	— Не са! — виква възмутено. — От Сикс са! Най-добрата ми приятелка, която в момента е на другата страна на земното кълбо и й липсвам. И понеже не иска да тъгувам, всеки ден ми праща по някое приятно съобщение. Според мен е много мило от нейна страна.
	— Хайде, хайде, изобщо не смяташ така — възразявам. Напротив, дразнят те и вероятно дори не ги четеш.
	— Прави го за добро — отвръща и отбранително кръстосва ръце на гърди.
	— Ще те съсипят. Така ще ти раздуят егото, че ще се пръснеш. — Влизам в настройките на телефона й и въвеждам номера й в моя собствен. Отказвам да мръдна оттук, без да й взема телефона, та ето ти удобен случай. — Трябва да коригираме ситуацията, преди да започнеш да развиваш мания за величие. — Връчвам й телефона и й написвам съобщение.
C>
	Курабиите ти са отвратителни. И всъщност не си чак толкова хубава.
C$
	— Така по-добре ли е? — питам я, след като го прочита. — Егото ти спихна ли се достатъчно?
	Скай се разсмива и оставя телефона с екрана надолу върху плота.
	— Знаеш точно какво да кажеш на едно момиче. — Влиза в хола и се обръща към мен. — Искаш ли да те разведа из къщата?
	Веднага скачам. Естествено, че искам да ме разведе из къщата. Тръгвам по петите й, а тя започва да обяснява. Преструвам се, че безкрайно се интересувам от всичко, което ми сочи, но всъщност ме вълнува единствено звукът на гласа й. Може цяла нощ да ми говори пълни глупости и пак няма да ми писне да я слушам.
	— А това е моята стая — обявява и отваря широко вратата. — Чувствай се свободен да огледаш, но тъй като в къщата не присъстват лица на и над осемнайсет, стой далече от леглото. Този уикенд ми е забранено да забременявам.
	Поспирам за миг, преди да прекрача прага, и я поглеждам многозначително.
	— Само този уикенд ли? — възкликвам със същия закачлив тон. — Решила си да го отложиш за другия уикенд, така ли?
	Усмихва се. Влизам вътре.
	— Е, не. Вероятно ще изчакам още няколко седмици.
	Хич не е редно да стоя тук. С всяка изминала минута хлътвам все повече и повече. А сега се оказвам в стаята й, в къщата няма никой друг освен нас двамата, да не говорим, че между нас се шири леглото, до което ми е наредила да не припарвам.
	Най-разумно ще е да си тръгна.
	Нали уж дойдох да й покажа, че съм свестен човек, че не съм злодей. Тогава защо оглеждам леглото й, а в главата ми се стрелкат крайно непристойни мисли?
	— Аз съм на осемнайсет — отбелязвам. Не мога да спра да си представям как ли изглежда излегната на леглото.
	— Браво на теб! — Тя ме поглежда неразбиращо.
	Ухилвам й се, после кимвам към леглото.
	— Каза да стоя далеч от леглото ти, защото нямам осемнайсет. И в тази връзка те уведомявам, че всъщност имам.
	Раменете й се стягат и тя рязко си поема въздух.
	— А, ъъ — заеква смутено. — Аз всъщност имах предвид деветнайсет.
	Прекалено ми е приятен начинът, по който се смущава, така че се опитвам да върна мислите си към причината да дойда.
	Защо всъщност дойдох? В момента единствената мисъл, която ми се върти в главата, е _леглото, леглото, леглото_…
	Дойдох, за да кажа нещо важно. Нещо много съществено и много вярно. Затова максимално се отдалечавам от леглото и се озовавам до прозореца.
	Онзи прозорец, за който чух толкова много неща през последната седмица. Невероятно какви неща можеш да научиш само ако си мълчиш и слушаш.
	Показвам глава навън, оглеждам се и се прибирам. Не ми харесва, че го държи отворен. Опасно е.
	— Значи, това е прословутият прозорец, а?
	Ако с този коментар не успея да насоча разговора в нужната посока, тогава не знам как да го направя.
	— Какво искаш, Холдър? — тросва се внезапно Скай.
	Обръщам се да я погледна и забелязвам, че ме гледа злобно.
	— Да не би да казах нещо лошо, Скай? Или невярно? Или може би безпочвено?
	Тя скача към вратата и широко я отваря.
	— Прекрасно знаеш какво каза и постигна точно онази реакция, която желаеше. Доволен ли си сега? Вече можеш да си вървиш.
	Неприятно ми е, че така я вбесих, но отказвам да се вслушам в молбата й да си тръгна. Отивам до леглото й и взимам някаква книга. Правя се, че прелиствам страниците, докато обмислям как да подхвана разговора.
	— Холдър, старая се да съм максимално любезна. Моля те, върви си.
	Връщам книгата на мястото й и се настанявам на леглото, въпреки че изрично ме предупреди да не го правя. Ама нали и без това вече ми е бясна. Така че мога да си позволя още едно прегрешение, нали така?
	Скай решително се приближава до леглото и ме хваща за краката, опитва се да ме изтегли извън него. После се пресяга и ме сграбчва за китките, за да ме издърпа нагоре, но аз я притеглям обратно на леглото, обръщам я по гръб и притискам ръцете й в матрака.
	А сега, когато вече съм я изкарал извън нерви, мога да й кажа това, за което дойдох. Че не съм онова момче, за което ме мисли. Че не съм ходил в поправително. Че не съм пребил онова хлапе, задето е гей.
	Но ето че я притискам върху матрака и нямам представа как изобщо се стигна до тук. Истината е, че не съм в състояние да формулирам и една-единствена логична мисъл. Скай не се противи, не се опитва да се измъкне от хватката ми и двамата се гледаме така, сякаш се предизвикваме кой пръв ще предприеме някакъв ход.
	Сърцето ми думка в гърдите и ако не се отдръпна, моментално ще взема да й направя нещо на устните, заради което най-вероятно ще ме зашлеви.
	_Или ще ме целуне на свой ред._
	Тази мисъл е ужасно съблазнителна, но решавам да не рискувам. Пускам ръцете й и прокарвам палец по връхчето на носа й.
	— Брашно — отбелязвам. — Цяла вечер се чудех. — Просвам се назад и облягам глава на таблата.
	Скай не помръдва. Диша тежко и се взира в тавана. Нямам представа за какво мисли, но поне вече не се опитва да ме изрита от стаята си, което си е напредък.
	— Не знаех, че е обратен — казвам.
	Извръща глава към мен, както лежи по гръб. Не казва нищо, така че се възползвам, че съм привлякъл вниманието й, и пояснявам:
	— Пребих го, защото беше задник. Нямах представа, че е обратен.
	Продължава да ме гледа без никаква промяна в изражението, после бавно обръща лице към тавана. Оставям я да поразмишлява върху думите ми. Или ще ми повярва и ще се почувства гузна, или пък няма да ми повярва и ще ми е все така ядосана. И двата варианта не ме устройват, но в тази ситуация май няма как да събудя други емоции.
	Мълча и чакам да реагира поне някак.
	Откъм кухнята се дочува някакъв звук и този път действително прилича на алармата на печката, а не на телефона й.
	— Сладкишът! — виква Скай. Скача от леглото и хвръква навън, а аз оставам сам в леглото. Затварям очи и облягам глава на таблата.
	Искам да ми повярва. Искам да ми се довери и да й разкажа истината за миналото си. У нея има нещо, което ми нашепва, че не е като другите, които постоянно ме разочароват. Дано не греша. Когато съм с нея, имам усещането за някаква цел. А от повече от тринайсет месеца се нося напълно безцелно.
	Чувам, че се връща, и поглеждам нагоре — усмихва ми се смутено. От устата й стърчи курабия, носи една и за мен. Подава ми я и се отпуска на леглото. Обляга глава на възглавницата и въздъхва.
	— И какво, излиза, че забележката за агресивния хомофобски задник е била твърде критична, а? И всъщност не си тъпоумен хомофоб, който е прекарал цяла година в поправително училище?
	Май постигнах мисията си.
	При това се оказа далеч по-лесно, отколкото очаквах.
	Ухилвам се и се смъквам надолу, лягайки по гръб до нея.
	— Не — отвръщам, загледан в звездите, налепени на тавана й. — Съвсем не. Цялата минала година прекарах при баща си в Остин. Дори не знам откъде е тръгнала тая история с поправителното.
	— А защо не опровергаеш слуховете, след като не са верни?
	Ама че странен въпрос от човек, който през цялата тази седмица не си направи труда да се защити.
	— А ти?
	Кимва мълчаливо.
	— Туш.
	И двамата се втренчваме в тавана. Хубаво е, че така лесно я убедих. И че не се захвана да спори, особено като знам колко е твърдоглава.
	И се радвам, че се оказах прав.
	— Онова, което каза за прозореца по-рано? — подхваща. — Искаше само да отбележиш колко са несправедливи слуховете, нали? Не си искал да ме нараниш?
	Става ми неприятно, задето е решила, че съм го казал, за да я нараня, пък дори и само за минута. Не бих искал да мисли такива неща за мен.
	— Не съм някой гадняр, Скай.
	— Но си сложен. За това поне съм права.
	— Може и да съм сложен, но не съм гаден.
	— Е, аз пък не съм уличница.
	— И аз не съм агресивен хомофобски задник.
	— Значи, всичко е ясно?
	Разсмивам се.
	— Май да.
	Мълчим още няколко секунди, после Скай си поема дълбоко въздух.
	— Съжалявам, Холдър.
	— Знам, Скай — казвам. Не съм дошъл да търся извинение. И не искам да се чувства виновна, задето си е съставила погрешно мнение. — Знам.
	Не изрича нищо друго, така че продължаваме да зяпаме звездите. Целият се разкъсвам, защото ето ни — лежим на леглото й и колкото и да се мъча да игнорирам факта, че безкрайно ме привлича, малко ми е трудно, предвид това, че съм само на сантиметри от нея.
	Интересно дали и тя ме намира за привлекателен. Почти съм сигурен, че е така, съдейки по разни дребни жестове, които вечно се опитва да прикрие в мое присъствие. Като например онзи път, когато я хванах да ме зяпа в гърдите, когато дойдох да тичаме заедно. Или как си поема въздух, когато се наведа да й прошепна нещо. Или пък как се бори с усмивката си, когато ми е сърдита за нещо.
	Няма как да съм сигурен какво мисли за мен или какво чувства, но в едно съм сигурен… определено не е безразлична както към Грейсън.
	При спомена за случката на паркинга и как само преди няколко часа се целуваше с Грейсън лицето ми неволно се смръщва. Съзнавам, че е крайно неподходящо да я разпитвам, но пък не мога да заглуша идеята колко ми е неприятно да се целува с когото и да било, особено с Грейсън. А ако има някакъв шанс да започне да се целува с мен, искам да съм сигурен, че с него повече няма да се целува.
	Никога.
	— Трябва да те питам нещо — подхващам. После се замислям как да продължа, понеже съм сигурен, че темата няма да й бъде приятна. Но пък трябва да разбера какво чувства към онзи идиот. Поемам си въздух и се обръщам настрани, за да съм с лице към нея. — Защо позволяваш на Грейсън такива неща като това по-рано на паркинга?
	Скай трепва и лекичко поклаща глава.
	— Нали ти казах вече. Не ми е гадже и не той ми насини окото.
	— Не те питам заради това — казвам, макар всъщност точно заради това да питам. — Питам те, защото те видях как реагираш. Дразниш му се. Скучно ти беше. Та искам да знам защо му позволяваш такива волности, след като очевидно не желаеш да те докосва.
	Скай мълчи.
	— Толкова ли е очевидна липсата ми на интерес?
	— Аха. При това от петдесетина метра. Учудвам се, че не се е усетил.
	Тя се обръща настрани и се надига на лакът.
	— Чудна работа, нали? Нямаш представа колко пъти съм му казвала направо, но той просто отказва да миряса. Жалка история. Крайно е дразнещо.
	Не мога да опиша колко приятно ми става при тия думи.
	— Тогава защо му позволяваш?
	Тя ме гледа вторачено, но не отговаря. Само на сантиметри сме един от друг. В леглото й. Устата й е точно до моята.
	Съвсем близо.
	И двамата едновременно се обръщаме по гръб.
	— Не е толкова просто — отвръща накрая. Звучи натъжена, а съвсем не съм дошъл тук, за да я натъжавам.
	— Не е нужно да ми обясняваш. Просто ми е любопитно. Но всъщност изобщо не ми влиза в работата.
	Скай тиква ръце зад тила си и обляга глава на сплетените си пръсти.
	— Някога имал ли си сериозно гадже?
	Нямам представа накъде клони, но пък поне не мълчи, така че решавам да се водя по свирката й.
	— Да — отвръщам. — Но се надявам да не ме разпитваш, понеже отказвам да разказвам.
	— Нямам намерение да разпитвам — клати глава. — Какво чувстваше, когато се целувахте?
	Сега вече съвсем не разбирам какво цели, но смятам да й угодя. Това е най-малкото, което мога да направя, след като й се изтърсих така неканен, а после засегнах доброто й име, и то само и само за да кажа онова, за което бях дошъл.
	— Честно ли?
	— Че бих ли искала друго? — шеговито ми припомня собствените ми думи.
	Ухилвам се.
	— Добре тогава. Ами… предполагам, че се чувствах… възбуден.
	Мога да се закълна, че при думата „възбуден“ Скай рязко си поема въздух. Но бързо се окопитва.
	— Значи, спазми в стомаха, потни длани и ускорен пулс… и всичко останало?
	— Ами да. Не с всяко момиче, с което съм бил, но с повечето — да.
	Скай накланя глава и вдига вежда. Ухилвам се.
	— Не са били чак толкова много — възкликвам. Поне не смятам, че са били много. Не че знам каква цифра би означавала много, пък и хората мерят нещата с различен аршин. — Какво точно се опитваш да кажеш? — Питам, успокоен, че не ме кара да уточнявам за колко точно става дума.
	— Опитвам се да кажа, че аз пък не. Не изпитвам нищо такова. Когато се натискам с някого, не чувствам абсолютно нищо. Като вцепенена съм. Така че понякога позволявам на Грейсън подобни волности не защото ми е приятно, а защото ми е приятно да не чувствам нищо.
	Е, такъв отговор изобщо не очаквах. Всъщност не съм сигурен, че ми харесва този отговор. Така де, радвам се, че не чувства нищо към Грейсън, но пък не ми е приятно, че това не я спира да му позволява да получи каквото иска.
	Освен това ми е крайно неприятно, че според думите й никога нищо не е усещала, понеже най-искрено мога да заявя, че при мен е обратното — в нейно присъствие изпитвам много повече, отколкото когато и да било по-рано.
	— Знам, че звучи налудничаво, и не, не съм лесбийка — бърза да обясни. — Просто преди теб не съм се чувствала привлечена от никого и нямам представа защо.
	На мига се обръщам да я погледна, защото не мога да повярвам на ушите си. Но ако съдя по реакцията й, как ръката й бързо покрива лицето й, ми става ясно, че съвсем правилно съм я чул.
	Чувства се привлечена от мен.
	И съвсем не възнамеряваше да го каже на глас.
	Но пък съм сигурен, че това неволно признание е най-прекрасното нещо, което ми се е случвало тази година.
	Хващам китката й и издърпвам ръката й от лицето. Знам, че е ужасно смутена, но за нищо на света не бих сменил темата.
	— Привличам те, така ли?
	— О, боже — простенва. — Само това ти трябваше на егото.
	— Вероятно си права — признавам през смях. — Я побързай да ме обидиш с нещо, преди егото ми да се разрасне като твоето.
	— Трябва да се подстрижеш — издърдорва ненадейно тя. — Спешно. Косата ти влиза в очите, вечно мижиш и си я отмяташ все едно си Джъстин Бийбър, ужасно дразнещо е.
	Знам, че няма достъп до съвременни технологии, така че не си правя труда да я просветлявам, че Джъстин Бийбър отдавна се подстрига. И без това ми е неудобно, че самият аз съм осведомен по темата. Подръпвам коса с пръсти, после се облягам назад върху възглавницата.
	— Леле! Страшно ме заболя. Май отдавна разсъждаваш по този въпрос.
	— Само от понеделник насам.
	— Че ние се запознахме в понеделник. С други думи, откакто ме видя за първи път, непрекъснато мислиш колко ми е ужасна косата, така ли?
	— Не непрекъснато.
	Разсмивам се. Интересно дали човек може да се влюби в някого малко по малко, черта по черта, или нормалното е да се влюбиш в човека като цяло. Защото ми се струва, че току-що се влюбих в остроумието й. И в откровеността й. И може би дори в устните й, но не си позволявам да се загледам достатъчно дълго, та да съм сигурен.
	По дяволите. Това са вече три отделни елемента, а съм тук едва от час.
	— Не мога да повярвам, че ме намираш за готин — възкликвам, с което рязко нарушавам мълчанието.
	— О, я млъквай.
	— Сигурно онзи ден си се престорила, че припадаш, за да мога да те вдигна в мускулестите си, потни, мъжествени обятия.
	— Млъкни ти казах.
	— Обзалагам се, че всяка нощ си фантазираш за мен, докато си лежиш в леглото.
	— Млъквай, Холдър.
	— Направо съм сигурен…
	Затиска устата ми с длан.
	— Когато мълчиш, си далеч по-секси.
	Притихвам, но само защото искам по-пълно да се насладя на мисълта, че тази вечер се разгръща далеч по-добре и от най-смелите ми представи. С всяка изминала секунда я харесвам все повече и повече. Харесва ми чувството й за хумор, а също и фактът, че е в състояние да оцени моето. Въобще тя е първото момиче, освен Лес, което успява неизменно да е една крачка пред мен… и това ме побърква.
	— Скучно ми е — отбелязвам с надеждата да предложи да се понатискаме, вместо само да се взираме в тавана. Макар че, ако трябва да избирам между това да гледам тавана й цяла нощ или да си ходя вкъщи, с най-голямо удоволствие ще предпочета тавана.
	— Върви си вкъщи тогава.
	— Не искам — възразявам. Тук ми е твърде забавно, за да си тръгна. — Какво правиш, като ти стане скучно? Нямаш нито интернет, нито телевизор. Нима по цял ден обикаляш из къщи и си мислиш колко съм готин?
	— Чета — отвръща. — Доста. Понякога пека сладкиши. Понякога ходя да тичам.
	— Четеш, печеш, тичаш. И си фантазираш за мен. Ежедневието ти е невероятно вълнуващо.
	— На мен си ми харесва.
	— И на мен май ми харесва — отвръщам. И е така. Пък и намирам общи неща — като тичането например. И може и да не го осъзнава, но фантазирането също ни е обща черта. Вярно, не пека сладкиши, но пък нейните много ми харесват.
	А що се отнася до четенето — чета, когато ми се налага, което не се случва особено често. Но внезапно закопнявам да науча всичко онова, което я интересува, а щом обича да чете, значи, и аз обичам да чета. Пресягам се и дръпвам книгата от нощното й шкафче.
	— Я ми почети малко.
	— Искаш да ти чета на глас? Толкова ли ти е скучно?
	— Дяволски ми е скучно.
	— Историята е романтична — предупреждава ме.
	— Както казах, дяволски ми е скучно. Чети.
	Скай вдига рамене и намества възглавницата си, после започва да чете: „Била съм на почти три дни, преди болницата да ги принуди да вземат решение. Съгласили се да вземат първите три букви от имената на двамата, така че накрая се получило Лейкен…“.
	Продължава да чете, а аз продължавам да я слушам. След няколко глави вече не мога да преценя дали лудешкият ритъм на пулса ми се дължи на това, че толкова дълго слушам гласа й, или на сексуалното напрежение, което струи от книгата. Може би на комбинацията от двете. Скай трябва сериозно да се замисли дали да не се посвети на дублиране на филми, или записване на аудиокниги, или някаква друга подобна глупост, понеже гласът й…
C>
	— „Той бавно минава през стаята…“
C$
	Гласът й заглъхва.
C>
	— „… навежда се и дръпва…“
C$
	И изведнъж… угасва. Книгата пада върху гърдите й и аз неволно се изсмивам тихичко, но не ставам от леглото, защото фактът, че е заспала, не означава, че съм готов да си ходя.
	Лежа до нея още половин час и успявам да се уверя, че да, действително съм влюбен в устата й. Наблюдавам я как спи, докато в един момент телефонът ми издава звук. Избутвам я лекичко от себе си, така че да остане по гръб, и вадя апарата от джоба.
C>
	Пич, аз съм, Даниел. Ш’бната Вал е луда. май съм в Бъркър Гинг ела ме взми не мог да карм. Пих и я мразя.
C$
	Веднага му връщам отговор.
C>
	Много разумно. Не мърдай оттам. Идвам след трийсет минути.
C$
	Пъхам телефона обратно в джоба си, но той отново сигнализира.
C>
	Холдър?
C$
	Поклащам глава и връщам лаконичното: Да?
	Даниел веднага отговаря.
C>
	Супер. Искх само да см сигрн, че си ти човч.
C$
	Боже. Определено е пиян.
	Изправям се и измъквам книгата от ръцете й, слагам я на нощното шкафче и отбелязвам страницата, до която сме стигнали, за да имам извинение да се върна утре. После отивам в кухнята и посвещавам десетина минути на разчистване. Човек би решил, че таи някаква скрита ненавист към брашното, ако се съди по количеството, което се налага да избърша. След това увивам всичките сладкиши в найлоново фолио (минус няколкото курабии, които задигам в последния момент), връщам се в спалнята й и присядам на ръба на леглото.
	Скай тихичко похърква.
	Което ужасно ми допада.
	Мамка му. Вече се събраха четири неща, които ми харесват у нея.
	Определено трябва да потеглям.
	Преди да се изправя, нерешително се привеждам напред, съвсем бавно, понеже не искам да я събудя. Но пък не мога да си тръгна, без да получа някакво предварително впечатление. И така, сантиметър по сантиметър се накланям към нея, докато накрая устните ми опират в нейните. И я целувам.


>	Глава тринайсет и половина

C>
	Лес,
	Скай, Скай, Скай, Скай, Скай, Скай, Скай, Скай, Скай.
	Свиквай, понеже предчувствам, че известно време само за нея ще ти говоря. О, господи, Лес. Дори не мога да ти обясня колко е съвършено това момиче. И като казвам съвършено, имам предвид съвсем несъвършено, защото си има безброй недостатъци. Но пък всичките й недостатъци така ме привличат, че ми изглежда напълно съвършена.
	Държи се изключително грубо с мен, което, неизвестно защо, ми е много приятно. Твърдоглава е колкото си искаш, а това също ми харесва. Постоянно изтърсва по нещо хапливо и саркастично, но от нейната уста всяко остроумие е музика за ушите ми, защото точно това ми трябва. Тя цялата е точно онова, което ми е нужно, и не искам в никакъв случай да се променя. Не бих променил нищичко.
	Тревожи ме само едно — че вечно е някак дистанцирана. С Грейсън тая хладина беше съвсем очевидна, но когато е с мен, не я забелязвам. Почти съм сигурен, че към мен изпитва нещо различно, но пък се тревожа да не се окаже, че не изпитва нищичко, когато я целуна. Защото, дявол да го вземе, Лес, ужасно искам да я целуна, но ме е страх. Страх ме е, че ако го направя твърде скоро, целувката ще се окаже като всяка друга до сега. Че нищо няма да усети.
	А не искам точно когато аз я целувам, да остане бездушна. Искам всичко да почувства.
@	Х
C$


>	Четиринайсета глава

C>
	Какво ти се прави довечера?
C$
	Прочитам есемеса на Даниел и връщам отговор.
C>
	Кофти. Имам планове.
C$
C>
	WTF! Ама че си кучка! Не! Аз и ти имаме планове!
C$
C>
	Не мога. Почти съм сигурен, че имам среща.
C$
C>
	Скай?
C$
C>
	Аха.
C$
C>
	Може ли и аз да дойда?
C$
C>
	Не.
C$
C>
	А може ли другата събота аз да съм ти гадже?
C$
C>
	Разбира се, миличка.
C$
C>
	Нямам търпение, захарче.
C$
	Разсмивам се, после изчиствам екрана и набирам номера на Скай.
	Не съм я чувал, откакто снощи заспа над книгата, така че всъщност не съм сигурен, че ще иска пак да й досаждам.
C>
	Кога да дойда? Не че се разкъсвам от нетърпение или нещо такова. Убийствено си скучна.
C$
	Изпращам съобщението и веднага след това получавам друго, но от непознат номер.
C>
	Ако смяташ да излизаш с моето момиче, купи си предплатени минути и престани да пилееш моите, задник такъв.
C$
	Познавам един-единствен човек, който ползва предплатени минути, и това е Скай. Пък тя бе споменала, че телефонът й е подарък от най-добрата й приятелка, та се надявам и есемесът да е от същата тази приятелка, а не от някой друг. Веднага пускам отговор с идеята да науча нещо повече.
C>
	Как се купуват допълнителни минути?
C$
	Изпращам го, а в този момент идва отговорът от Скай.
C>
	В седем да си тук. И да ми донесеш нещо за ядене. Нямам намерение да ти готвя.
C$
	Грубиянка.
	Страшно я харесвам.


	Докато бях в магазина, ми писа още веднъж, за да побързам. Драго ми е, че иска колкото се може по-скоро да ида при нея. Много ми е приятно. Тя самата ми е много приятна. Изобщо уикендът се очертава като изключително приятен.
	Вратата се отваря само секунди след като звънвам на звънеца. Скай се усмихва широко, като ме вижда, и аз неволно изругавам наум, защото усещам, че в този момент се влюбвам в още нещо. Тя поглежда пазарските торби и вдига въпросително вежда.
	Свивам рамене.
	— Хубаво е поне един от нас да се държи гостоприемно. — Качвам се по стълбите, заобикалям я и влизам в кухнята. — Надявам се да обичаш спагети с кюфтенца, защото това ще вечеряш.
	— Ще ми готвиш вечеря? — чувам скептичния й глас зад гърба си.
	— Всъщност ще готвя за себе си, но нямам нищо против и ти да хапнеш — поглеждам я през рамо и се ухилвам, за да покажа, че се шегувам.
	— Винаги ли си толкова саркастичен?
	Вдигам рамене.
	— А ти?
	— Винаги ли отговаряш на въпросите с въпрос?
	— А ти?
	Тя ме замерва с кърпата от бара, но аз се навеждам и избягвам удара.
	— Искаш ли нещо за пиене? — питам я.
	— Предлагаш да ми забъркаш нещо за пиене в собствената ми къща?
	Отварям хладилника и оглеждам рафтовете, но изборът е доста ограничен.
	— Какво предпочиташ — развалено мляко или безалкохолно?
	— Че ние имаме ли безалкохолно?
	Поглеждам я иззад вратата на хладилника и й се ухилвам.
	— Задължително ли трябва да общуваме с въпроси?
	— Не знам, задължително ли е?
	— Според теб колко време ще издържим? — питам, вадейки безалкохолното от хладилника. — Искаш ли лед?
	— Ти ще си слагаш ли лед?
	По дяволите, ужасно е готина.
	— Според теб да си сложа ли лед?
	— Обичаш ли лед?
	Доста бързо реагира. Впечатлен съм.
	— А леда ти бива ли го?
	— А ти какъв предпочиташ — натрошен или на кубчета?
	За малко да се изпусна, че искам кубчета, но се спирам навреме. Присвивам очи и я поглеждам ядосано.
	— За теб няма лед.
	— Ха! Спечелих! — виква тя доволно.
	— Оставих те да спечелиш от чисто съжаление — казвам и се връщам при печката. — Човек, който хърка като теб, заслужава малко милост от време на време.
	— Ако искаш да знаеш, обидите ти са забавни само когато са в писмен вид — сопва ми се тя шеговито.
	Изправя се и тръгва към фризера в същия момент, в който и аз се обръщам към хладилника за смления чесън. Стои с гръб към мен и пълни чашата си с лед. Когато се спирам пред хладилника, се обръща към мен. Поглежда ме с големите си кафяви очи, полуотворила пухкавите си устни, и аз пристъпвам към нея с надеждата да я хвърля в смут. Ужасно ми е приятно да наблюдавам как реагира на близостта ми.
	Вдигам ръка и облягам длан на вратата на хладилника, впивам очи в нейните.
	— Нали знаеш, че се шегувам?
	Поема си рязко въздух и кима. Ухилвам се и се навеждам още по-ниско.
	— Добре. Защото не хъркаш. Всъщност изглеждаш очарователно, докато спиш.
	Не знам защо й казвам, че не хърка. Може би защото не искам да разбере колко време съм я гледал как спи.
	Скай прехапва долната си устна и ме поглежда с надежда. Гърдите й се надигат, а ръцете й са целите настръхнали и повече от всичко на тоя свят искам да притегля лицето й към себе си и да я целуна. Тая целувка ми е нужна повече от въздуха.
	Но пък вече се зарекох, че няма да го направя, така че все някак трябва да издържа.
	Но това не означава, че не мога да я подкача поне мъничко. Навеждам се и устните ми почти опират в ухото й.
	— Скай, ужасно желая… — млъквам за миг, за да й дам възможност да си поеме дъх — … да се преместиш. Трябва ми хладилникът. — Изправям се и започвам да чакам реакцията й. Залепила е длани зад гърба си във вратата на хладилника така, сякаш с мъка се задържа на крака.
	Ухилвам се широко. Вижда, че нарочно я тормозя, и присвива очи насреща ми. Разсмивам се с глас.
	Избутва ме назад.
	— Ама че си задник! — възкликва и се връща на бара.
	— Съжалявам, но, дявол го взел, така явно точиш лиги по мен, че не мога да не те избъзикам.
	Връщам се при печката, смеейки се, като все още стискам чесъна в ръка. Изсипвам малко в тигана и я поглеждам. Покрила е смутено лице с шепи и веднага ми става гузно. Не искам да реши, че не си падам по нея, тъй като съм сигурен, че си падам по нея доста повече, отколкото тя по мен. Но май досега не съм го показал, което е крайно нечестно от моя страна.
	— Искаш ли да ти кажа нещо? — питам.
	Поглежда ме и поклаща глава.
	— Май не.
	— Може да се почувстваш по-добре.
	— Съмнявам се.
	Хвърлям й кос поглед и виждам, че вече не се усмихва. Исках всичко да е на шега. Нямах намерение да я засегна.
	— Мисля, че и аз те харесвам малко. — Дано това признание й подскаже, че не се опитвам да я притесня нарочно.
	— Само малко ли? — пита ме закачливо.
	О, не. Съвсем не е малко. Напротив, страшно много.
	Продължавам да се трудя над соса, бързам да изсипя всичко, та да мога да седна и нормално да си говоря с нея, докато тенджерата къкри на котлона. Скай стои мълчаливо на бара и ме наблюдава как се вихря из кухнята й. Харесва ми, че не проявява фалшива скромност — гледа ме така, сякаш не желае да отлепи поглед от мен. Усещането е прекрасно.
	— Какво означава LOL?
	— Сериозно ли ме питаш?
	— Най-сериозно. Беше го написал в есемеса.
	— Означава да се смееш на глас. Използва се, когато нещо е смешно.
	— Пфу! — Възкликва. — Тъпо е.
	— Права си, тъпо е. Но е въпрос на навик, а и съкращенията доста ускоряват писането, когато научиш кое какво е. Например OMG, WTF, IDK и…
	— О, за бога, спри — прекъсва ме. — Не ми харесва да ми говориш със съкращения.
	Намигам й.
	— Тогава никога повече няма да го правя.
	Вадя зеленчуците от плика на плота. Пъхам ги под чучура и премествам дъската за рязане на бара пред нея.
	— Как предпочиташ соса — на бучици или съвсем гладък? — питам и поставям домата върху дъската.
	Скай ме гледа безизразно, напълно потънала в мисли. Изчаквам да ми отговори, когато излезе от унеса си, но тя продължава да се взира невиждащо пред себе си.
	— Добре ли си? — махам един-два пъти с ръка пред очите й. Тя тръсва глава и ме поглежда. — Къде се отнесе? Май се отвя нанякъде.
	Вдига рамене.
	— Нищо ми няма.
	Не ми харесва тонът й. Май не е нищо.
	— Какво си се замислила, Скай? — питам отново. Искам да разбера какво я тревожи. А може би е по-добре да не зная, защото, ако размишлява дали е най-добре да си тръгна, предпочитам да се преструва, че нищо й няма.
	— Обещаваш ли, че няма да се смееш?
	Залива ме облекчение, понеже едва ли би ми казала да си вървя с подобна увертюра. Но пък не бих могъл да обещая, че няма да се разсмея, затова тръсвам глава.
	— Казах ти, че винаги ще съм откровен с теб, така че не мога нищо да обещая. Не мога да обещая, че няма да се разсмея, понеже си доста забавна и вероятно ще те излъжа.
	— Винаги ли си такъв инат?
	Ухилвам се, но не реагирам. Харесва ми да я дразня, затова нарочно мълча.
	Скай изправя гръб.
	— Добре, де — поема си дълбоко въздух, сякаш се готви за дълга реч.
	Усещам как ме обзема напрежение.
	— Хич не ме бива в срещите с момчета и дори не знам дали това се брои за среща, но знам, че е нещо повече от приятна вечер между двама приятели, а като го знам, започвам да се чудя какво ще се случи по-късно, когато дойде време да си вървиш, и дали смяташ да ме целунеш, а никак не обичам изненадите, затова още отсега ми е неловко, понеже искам да ме целунеш, и може да ти прозвучи самонадеяно, но си мисля, че и ти искаш да ме целунеш, така че си мислех колко по-лесно би било, ако просто вземем и се целунем още сега, така че ти да можеш да си готвиш спокойно, а аз да престана да се опитвам да планирам остатъка от вечерта.
	Май е твърде рано да съм влюбен в нея, ама все пак. Трябва да престане да ме изненадва с думи и действия, които неизменно ме карат да копнея да превъртя напред онова, дето бавно се трупа помежду ни. Понеже искам да я целуна и да я любя, и да се оженя за нея, и да й направя деца, при това още тази вечер.
	Но пък тогава ще се изчерпят всичките ни първи стъпки, а първите стъпки са най-хубавото в една връзка. Добре че съм търпелив.
	Оставям ножа на дъската и я поглеждам.
	— Това — отбелязвам — беше най-дългото и несвързано изречение, което съм чувал в живота си.
	Май изказването ми не е съвсем на място. Скай изсумтява и се обляга назад нацупена.
	— Я се успокой — ухилвам й се.
	Бързам да довърша соса и да сложа спагетите да се варят и въобще да приключа с всичко, та да можем спокойно да говорим, без да се налага едното ми око да е все в тенджерата. Когато най-после включвам спагетите, избърсвам ръце с кърпата от плота и отивам до бара.
	— Стани — нареждам й.
	Бавно се изправя. Слагам ръце на раменете й и оглеждам стаята за подходящо местенце, където да й съобщя, че нямам намерение да я целуна тази вечер. Нищо че ужасно ми се иска и че знам колко копнее за тая целувка… искам да изчакам.
	И да, казах й че не съм гадняр, но никога не съм твърдял, че не съм жесток. Пък и твърде много се забавлявам, като я гледам как примира и се поти, затова не мога да се лиша от удоволствието да се пробвам отново да предизвикам такава реакция.
	— Хм — измърморвам, уж търся идеалното ъгълче, в което да я притисна и да я нацелувам. Оглеждам кухнята, после я хващам за китките и я дръпвам след себе си. — Май хладилникът най ми хареса като фон. — Намествам я с гръб към хладилника без никаква съпротива от нейна страна. През цялото време ме наблюдава съсредоточено и аз се наслаждавам на всяка секунда. Опирам ръце на вратата от двете страни на главата й и се привеждам към нея. Скай затваря очи.
	Моите са отворени.
	За миг се вглеждам в устните й. Благодарение на онази съвсем кратка целувка, която откраднах, докато спеше, имам известна представа какво е усещането. Но не мога да не се питам какъв ли е вкусът. Безкрайно се изкушавам да се наведа още няколко сантиметра и да проверя, но не го правя.
	Ще издържа.
	Та това са само устни, за бога!
	В продължение на още няколко секунди стоя надвесен над нея и я гледам, докато накрая, когато така и не получава очакваната целувка, Скай отваря очи. И цялата подскача, като вижда колко съм близо. Разсмивам се.
	Защо ми е толкова приятно да я дразня?
	— Скай? Нямам за цел да те измъчвам, но още преди да дойда, вече бях решил, че няма да те целуна тази вечер.
	Стаената надежда на мига напуска лицето й.
	— Защо? — пита. Очевидно се чувства отхвърлена и огорчението й ме жегва дълбоко, но въпреки това отказвам да я целуна. Все пак искам да й дам да разбере колко много копнея да я целуна.
	Вдигам ръка към лицето й и прокарвам пръсти по скулата й. Усещането е като докосване на коприна. Продължавам надолу по линията на челюстта, след това по шията. Цялото ми тяло се стяга от напрежение, понеже няма как да разбера дали и тя чувства същото като мен. Не мога да проумея как идиот като Грейсън е имал късмета да докосва лицето й и да вкусва устните й, без да го е грижа дали й е приятно, или не.
	Когато пръстите ми стигат рамото й, спирам и я поглеждам в очите.
	— Искам да те целуна. Повярвай ми, много искам.
	Болезнено много.
	Прокарвам отново длан по бузата й. Тя притиска лице в шепата ми и вдига очи, изпълнени с разочарование.
	— Щом искаш, защо не го направиш?
	Ох. Направо ме заболява от този поглед. Ако продължава да ме гледа така, и малкото воля, която ми е останала, ще се стопи.
	Повдигам лицето й към своето.
	— Защото — прошепвам — се опасявам, че нищо няма да усетиш.
	На лицето й се изписва смесица от изненада и съжаление. Досеща се, че намеквам за липсата й на реакция към ласките на другите, и вероятно не знае как да реагира. Мълчи, а аз искам да спори с мен. Искам да ми каже, че греша. Че вече изпитва същото като мен, но вместо това само кимва и пъха длан в ръката ми.
	Затварям очи, разочарован на свой ред. Но пък фактът, че не възразява, доказва, че действително не бива да я целувам точно сега. Не разбирам защо е толкова студена, но съм готов да чакам толкова, колкото се наложи. Вече не бих могъл да се откъсна от това момиче.
	Придърпвам я от вратата на хладилника и увивам ръце около тялото й. Тя бавно отвръща на прегръдката ми — обгръща талията ми и се сгушва в гърдите ми. Притиска се с готовност в тялото ми и усещането, че копнее за прегръдката ми, е по-прекрасно от всичко, което ми се е случвало през цялата тази година. Откликвайки по този начин, тя несъзнателно ме зарежда с нов живот. Притискам устни в косите й и вдъхвам дълбоко аромата им. Мога да стоя така цяла вечер.
	Само дето в този момент се чува алармата на фурната, която ми напомня, че съм се хванал да готвя. Ако зависеше от мен, бих предпочел да умра от глад, само и само да не се налага да я пускам, но обещах да й сготвя вечеря, така че отпускам ръце и отстъпвам назад.
	И се стряскам от смущението и горчивината в изражението й. Скай свежда поглед към пода и ми става ясно, че дълбоко съм я разочаровал. А искам единствено да следвам ритъм, с който ще се чувства най-удобно. Абсурдно е да мисли, че протакам нещата по собствено желание. Защото, ако не бяха проблемите й с момчетата, каквито и да са те, в момента нямаше да стоим насред кухнята. Щяхме да сме в леглото й както снощи, само дето този път нямаше да четем книжки.
	Хващам ръцете й и сплитам пръсти между нейните.
	— Я ме погледни. — Тя неохотно вдига лице. — Скай, действително няма да те целуна тази вечер, но искам да ми повярваш, когато ти казвам, че никога не съм копнял да целуна някого толкова. Така че престани да мислиш, че не те харесвам, понеже нямаш представа колко много те харесвам. Но колкото и да стискаш ръката ми и да прокарваш пръсти през косата ми, и дори да сядаш в мен, докато те храня със спагети, тази вечер няма да получиш целувка. Вероятно и утре няма. Това ми е важно. Важно ми е да знам със сигурност, че изпитваш точно онова, което изпитвам и аз, когато устните ми докоснат твоите. Защото искам първата ти целувка да е най-прекрасната в цялата история на първите целувки. — Болката в очите й се е стопила и даже ми се усмихва. Вдигам ръката й и я целувам. — Така че престани да се цупиш и ми помогни с кюфтетата. — Подканвам я, защото искам някакъв знак, че ми вярва. — Така става ли? Ще можеш ли да издържиш още няколко срещи?
	Все така усмихната, тя ми кимва.
	— Аха. Но за едно нещо грешиш.
	— За какво?
	— Каза, че искаш първата ми целувка да е най-прекрасната, но това няма да ми е първата целувка. Нали си наясно?
	Не знам как да й съобщя лошата новина, че до този момент реално не е изживявала истинска целувка. Поне не такава, каквато заслужава. И ми е крайно неприятно, че не го осъзнава, затова се нагърбвам да й покажа точно какво е усещането при истинската целувка.
	Пускам ръцете й и обгръщам лицето й с шепи, побутвам я обратно към хладилника. Навеждам се, докато не усещам дъха й върху устните си, и чувам как тихичко изохква. Трепвам от радост при безпомощния й жаден поглед, но когато неволно прехапва устна, направо полудявам.
	— Нека те уведомя нещо — подхващам тихо. — В мига, в който устните ми докоснат твоите, целувката определено ще ти бъде първата. Щом никога не си усещала нищо, значи, никой не те е целувал истински. Поне не по начина, по който аз възнамерявам да те целуна.
	Скай издишва неволно затаения дъх и ръцете й отново настръхват.
	Това вече със сигурност го усеща.
	Ухилвам се доволно и се отдръпвам, насочвам вниманието си към котлона. Чувам как плъзва гръб по вратата на хладилника. Обръщам се и я виждам да седи на земята и да ме гледа смаяно. Разсмивам се.
	— Добре ли си? — намигам й.
	Тя ми се усмихва от пода и сгъва колене към гърдите си, после свива рамене.
	— Краката ми нещо поддадоха — засмива се. — Сигурно защото съм непреодолимо привлечена от теб. — Продължава саркастично.
	Оглеждам кухнята.
	— Мислиш ли, че майка ти разполага с тинктура за хора, които се чувстват непреодолимо привлечени от моята особа?
	— Майка ми има тинктури за всякакви болежки и страдания — отвръща Скай.
	Хващам я за ръката и й помагам да стане. С ръка на талията й я притеглям към себе си. Тя ме поглежда с натежали очи и от устните й се изтръгва тиха въздишка. Навеждам се към ухото й и прошепвам:
	— Каквото и да правиш… не припарвай до тая тинктура.
	Гърдите й се надигат до моите и ме гледа така, сякаш всичко казано до момента е било напълно излишно. Иска да я целуна и не й пука, че правя всичко по силите си, за да се сдържа.
	Плъзвам ръка надолу и лекичко я тупвам по дупето.
	— Съсредоточи се, момиче. Имаме работа.


	— Добре, измислих — започва Скай и връща чашата си на масата.
	Играем някаква странна игра, по нейно предложение, наречена „Вечерен разпит“, при която няма забранени въпроси и не можеш да ядеш или пиеш, докато не отговориш. Не бях чувал за подобни правила, но пък ми харесва идеята да мога да я питам каквото поискам.
	— Защо тръгна след мен онзи път на паркинга на магазина?
	Вдигам рамене.
	— Нали ти казах, припознах се.
	— Помня, но в кого?
	Всъщност май не искам да играя на тази игра. Не се чувствам готов да й разкажа за Хоуп. И определено не се чувствам готов да й кажа за Лес, обаче няма как да се измъкна, понеже сам се закопах с тоя отговор. Размърдвам се неловко на стола и посягам към чашата, но тя я дръпва от ръката ми.
	— Не можеш да пиеш. Първо отговори на въпроса. — Тупва чашата ми на масата и започва да чака. Хич не искам да навлизам в подробности за шантавото си минало, така че гледам отговорът да е максимално кратък.
	— В първия момент не бях много сигурен на кого точно ми напомняш — лъжа я аз. — Знаех само, че ми приличаш на някого. И едва по-късно се сетих, че ми напомняш на сестра ми.
	Скай прави физиономия.
	— Напомням ти на сестра ти? Та това е извратено, Холдър.
	О, по дяволите. Изобщо нямах това предвид.
	— Не, не в такъв смисъл. Изобщо не в такъв смисъл, пък и тя изглеждаше съвсем другояче. Но все пак с нещо ми напомни на нея. А защо тръгнах след теб, нямам представа. Суперстранно се почувствах. Въобще цялата ситуация беше абсолютно нереална, да не говорим, че няколко часа по-късно те срещнах отново точно пред къщата ни…
	Да й кажа ли как се почувствах? Как реших, че явно Лес се е намесила отнякъде или пък играе божият пръст, или някакво чудо? Понеже случката бе твърде съвършена, та да е чисто съвпадение.
	— Сякаш беше писано да се случи — довършвам тихо.
	Тя си поема дълбоко въздух и аз я поглеждам предпазливо, стреснат да не съм прекалил. Но тя ми се усмихва и посочва към чашата ми.
	— Можеш да пиеш. И е твой ред да питаш.
	— О, въпросът ми е съвсем лесен. Искам само да разбера кого съм настъпил по мазола. Днес получих загадъчно съобщение от неизвестен подател. Гласеше единствено следното: „Ако смяташ да излизаш с моето момиче, купи си предплатени минути и престани да пилееш моите, задник такъв“.
	— Това е Сикс — отвръща усмихната. — Авторът на ежедневните позитивни есемеси, адресирани към моя милост.
	Слава богу.
	— Много се надявах да е така. Не обичам да деля нищо с никого и ако авторът беше от мъжки пол, едва ли щях да отговоря толкова любезно.
	— Ама ти си й отговорил? Какво й писа?
	— Това следващият ти въпрос ли е? Защото, ако е така, смятам да хапна още малко.
	— Охо, не бързай толкова, а отговаряй.
	— Да, отговорих. Писах й: „Как се купуват допълнителни минути?“.
	Бузите й пламват и тя се усмихва широко.
	— Обаче се шегувах, не ми беше това въпросът. Още е мой ред.
	Пускам вилицата в чинията и въздъхвам при тази поредна проява на инат.
	— Ще ми изстине вечерята.
	Не обръща внимание на фалшивото ми раздразнение, привежда се напред и ме поглежда право в очите.
	— Искам да ми разкажеш за сестра си. И защо говориш за нея в минало време.
	О, дявол го взел. Наистина ли използвах минало време? Вдигам очи към небето и въздъхвам.
	— Ох. Сериозно дълбаеш, а?
	— Такава е играта. Не аз съм измислила правилата.
	Явно няма да успея да се измъкна. Но всъщност, честно казано, нямам нищо против да й кажа. Има неща, свързани с миналото ми, които предпочитам да не коментирам, но някак не чувствам Лес като част от миналото. Все още я чувствам като част от настоящето.
	— Помниш ли, дето ти казах, че миналата година беше много тежка за семейството ни? — Тя кимва и аз с неохота продължавам, макар да не ми се иска да помрачавам настроението й. Но пък нали не обича двусмислиците, тъй че… — Умря преди тринайсет месеца. Самоуби се, макар майка ми и баща ми да предпочитат термина „умишлено предозиране“. — Гледам я в очите и чакам неизбежното „Толкова съжалявам“ или „Явно така е било писано да се случи“.
	— Как се казваше? — пита вместо това Скай. Искреният й интерес ме изненадва.
	— Лесли. Аз й казвах Лес.
	— По-голяма ли беше от теб?
	Само с три минути.
	— Бяхме близнаци — отвръщам и хапвам малко от спагетите.
	Очите й се разширяват леко и тя посяга към чашата. Този път аз я спирам.
	— Мой ред е — казвам. Сега, когато знам, че няма забранени въпроси, ще я попитам за единственото нещо, за което вчера не желаеше да говори. — Искам да ми разкажеш за баща си.
	Скай простенва, но не възразява. Знае, че няма как да откаже да отговори, след като току-що й споделих за Лес.
	— Както казах, не съм го виждала от тригодишна. Нямам никакъв спомен за него. Поне си мисля, че нямам. Дори не знам как изглежда.
	— Майка ти не пази ли някакви снимки?
	Скай накланя изненадано глава, после се обляга назад.
	— Нали помниш, че сам отбеляза колко млада изглежда майка ми? Защото действително е млада. Осиновила ме е.
	Неволно изпускам вилицата.
	Осиновена е.
	Съвсем реалната възможност все пак да е Хоуп нахлува с бясна сила в главата ми. Но пък няма логика да са я осиновили, когато е била на три години, защото Хоуп беше на пет, когато я отвлякоха. Освен ако не са я излъгали.
	Но каква е вероятността да се случи подобно нещо? И каква е вероятността човек като Карън да е в състояние да открадне дете?
	— Какво толкова? За първи път ли срещаш човек, който е осиновен?
	Явно шокът и изненадата са видимо изписани на лицето ми. Прокашлям се и се опитвам да се овладея, но в главата ми се оформят още милион въпроси.
	— Осиновили са те, когато си била на три? Карън те е осиновила, така ли?
	Скай клати глава.
	— Истинската ми майка починала, когато съм била на три, и ме оставили в дом за деца. Баща ми не можел да ме гледа сам. Или не е искал да ме гледа сам. За мен няма значение. С Карън извадих огромен късмет и не чувствам никаква потребност да ровя в миналото. Ако е искал да знае къде съм, щял е да ме потърси.
	Майка й е мъртва? Та нали майката на Хоуп също е мъртва!
	Но Хоуп никога не е била в дом за деца и баща й не я е давал за осиновяване. Звучи напълно безсмислено, но същевременно вероятността все пак съществува, колкото и да е нищожна. Или са й наговорили пълни глупости за миналото й, или съм напът да полудея.
	Май това второто е далеч по-вероятно.
	— Какво означава татуировката ти? — пита, като я сочи с вилица.
	Поглеждам си ръката и докосвам буквите, които до болка свързвам с Хоуп.
	Но ако срещу мен седеше Хоуп, щеше да се сети. Това е единственото, което ми пречи да повярвам, че е възможно действително да е Хоуп.
	Хоуп щеше да помни.
	— Нещо, което да ми напомня. Направих си я, след като Лес си отиде.
	— Какво да ти напомня?
	Това е единственият двусмислен отговор, който ще си позволя, защото определено не мога да й обясня истината.
	— Напомня ми за всички хора, които някога съм предал.
	Поглежда ме съчувствено.
	— Тая игра май не е много забавна, а?
	— Никак — разсмивам се. — Направо е отвратителна. Но трябва да продължаваме, понеже имам още въпроси. Помниш ли нещо от времето, преди да те осиновят?
	— Не бих казала. Само откъслечни неща, но когато няма кой да потвърди спомените, започваш да ги губиш един по един. Единственото, което пазя отпреди Карън да ме осинови, са някои бижута, но нямам представа от кого са ми. Невъзможно ми е да разгранича някогашната реалност и сънищата, или нещо, гледано по телевизията.
	— А майка си помниш ли?
	Скай млъква за миг.
	— Карън ми е майка — заявява категорично. — Мой ред е. Последен въпрос, после минаваме на десерта.
	— Мислиш ли, че имаме достатъчно неща за десерт? — подкачам я в опит да разведря обстановката.
	— Защо го преби? — пита ме тя най-безцеремонно, с което обстановката помръква още повече.
	Не искам да подхващаме тази тема. Избутвам купата си със спагети настрани. Ще я оставя да спечели този рунд.
	— Не ти трябва да знаеш отговора, Скай. Ще си понеса наказанието.
	— Напротив, искам да знам.
	Само споменът за онзи ден отново ме кара да се потя. Размърдвам челюст в опит да се освободя от част от напрежението.
	— Както вече казах, защото е задник.
	— Много двусмислено — присвива очи насреща ми. — Нали не си падаше по двусмислиците.
	Вярно е, че упоритостта й ми допада, но само когато не ме насилва да говоря за миналото. Но пък нямам представа какво е чула за онази ситуация. А нали уж държа да е откровена с мен и да ме пита каквото я интересува, та да чуе истината от собствената ми уста. Ако откажа да отговоря, съвсем ще се затвори в себе си.
	— Беше през първата ми седмица на училище след смъртта на Лес — започвам. — И тя ходеше в същото училище, така че всички знаеха какво се е случило. И случайно в коридора чух тоя тип да казва нещо по неин адрес. Не бях съгласен с мнението му и не му го спестих. Малко се поувлякох и в един момент се озовах отгоре му, но вече не ми пукаше. Не спирах да го удрям, но просто не ми пукаше. Най-страшното е, че това хлапе вероятно ще остане глухо с лявото ухо до края на живота си, но на мен продължава да не ми пука.
	Юмрукът ми неволно се свива на масата. Само при мисълта как се държаха всички след смъртта й ме залива вълна на гняв.
	— Какво е казал по неин адрес?
	Облягам се назад, свеждайки очи към масата. Не искам да я поглеждам, когато съм толкова бесен.
	— Чух го да се хили и да обяснява на приятелчето си, че Лес била избрала по-лесния път… като истинска егоистка. И че ако не била такава страхливка, щяла да се справи.
	— С кое да се справи?
	— С живота.
	— Но според теб не е избрала лесния път — не го казва като въпрос. Казва го, сякаш напълно ме разбира. Именно за това копнея цялата тази седмица. Да ме разбере. Да повярва на мен и на никой друг.
	И не. Не смятам, че е избрала лесния път. Съвсем не смятам така.
	Пресягам се през масата и хващам ръката й между дланите си.
	— Лес беше най-смелият човек, когото съм познавал. Нужна е много смелост, за да направиш онова, което извърши тя. Да приключиш с всичко, без да знаеш какво следва. Без да знаеш дали изобщо следва нещо. Далеч по-лесно е да продължиш да съществуваш, лишен от живинка, отколкото да кажеш „майната на всичко“ и просто да си тръгнеш. А тя е една от малкото, която посмя да каже „майната на всичко“. И ще й се възхищавам, додето съм жив, защото мен лично ме е страх да постъпя като нея.
	Млъквам и я поглеждам. Гледа ме с ококорени очи. Ръката й трепери, така че я обхващам с длани. Известно време се наблюдаваме съсредоточено и усещам, че не знае какво да ми каже. В желанието си да разведря настроението рязко сменям темата. Нали уж обеща това да е последният въпрос преди десерта.
	Навеждам се, целувам я по темето и отивам в кухнята.
	— Брауни или курабии? — поглеждам я от кухнята и виждам, че продължава да се взира в мен съвсем опулена.
	Май наистина я стреснах.
	Направо й изкарах акъла.
	Връщам се до стола й и прикляквам пред нея.
	— Хей, не исках така да те стресна — обгръщам лицето й с длани. — Нямам желание да се самоубивам, ако от това се шашна така. Съвсем наред съм си с главата. Не съм откачен. Не страдам от посттравматичен стрес. Чисто и просто обичах сестра си повече от всичко на света и ми е много тежко, когато мисля за нея. Но когато си повтарям, че постъпката й е благородна, ми става по-леко, затова ще продължавам да си го казвам. Опитвам се някак да го преодолея. — Млъквам за миг, за да й дам шанс да схване изреченото. — Страхотно я обичах, Скай. И трябва да вярвам, че не е имала друг вариант, защото, ако не го вярвам, никога няма да си простя, че не й помогнах да намери друг път. — Притискам чело в нейното, без да откъсвам поглед от нея. — Разбираш ли?
	Искам да разбере, че действително се опитвам. Вярно, още не съм на себе си и нямам представа как да преживея смъртта на Лес, но поне се опитвам.
	Тя стисва устни и кимва, после си издърпва ръцете от моите.
	— Трябва да ида до банята — казва и бързешком ме заобикаля. Хуква към банята и затръшва вратата зад гърба си.
	Исусе Христе, защо изобщо зачекнах тая тема? Отивам в коридора, готов да почукам на вратата и да се извиня, но решавам да й дам малко време. Съзнавам, че попрекалих с информацията. Може би й трябва малко време.
	Чакам в коридора, докато вратата не се отваря отново. Няма вид да е плакала.
	— Наред ли е всичко? — питам и правя крачка към нея.
	Тя ми се усмихва и разтреперано въздъхва.
	— Нали ти казах, че си много сложен. Ето ти доказателство.
	Съвсем се е окопитила. Страхотна е.
	Усмихвам се и я прегръщам, после облягам брадичка на главата й и я побутвам към спалнята.
	— Вече може ли да забременяваш?
	Скай прихва.
	— Не. Важи за целия уикенд. Освен това първо трябва да целунеш момичето, преди да го забремениш.
	— Май покрай домашното обучение си пропуснала курса по сексуално образование. Понеже с лекота мога да те забременя, без нито веднъж да те целуна. Искаш ли да ти покажа?
	Смъква се на леглото и отваря книгата, от която ми чете снощи.
	— Няма нужда, вярвам ти. Освен това се надявам да получа солидна доза сексуално образование, преди да стигнем до последната страница.
	Лягам до нея и я придърпвам към себе си. Тя обляга глава на гърдите ми и започва да ми чете.


	Свивам ръка в юмрук и я притискам до тялото си в опит да се сдържа да не докосна устните й. Никога досега не съм виждал нещо толкова съвършено.
	Чете вече повече от половин час, а май не съм чул и една дума. Вчера ми беше далеч по-лесно да следя текста, защото не я гледах в лицето. А днес ми е нужна всяка капчица воля, за да не се нахвърля върху устните й. Облегнала се е върху мен, с глава върху гърдите ми вместо възглавница. Надявам се, че не чува как ми думка сърцето, тъй като всеки път, когато ме поглежда при отгръщането на поредната страница, стискам юмруци и се насилвам да си държа ръцете далече от нея, но тази вътрешна борба неминуемо се отразява на пулса ми. А не че не искам да я докосна. Напротив, така копнея да я докосна и целуна, че изпитвам физическа болка.
	Просто искам да бъде значимо и за нея. Когато я докосна… искам да го усети. Искам всичко, което ще й прошепна, всеки жест и ласка да бъдат значими.
	Снощи, когато ми каза, че досега не е усещала нищо, докато се целува с някого, сърцето ми буквално прескочи като притиснато, досущ като дробовете ми. Излизал съм с много момичета, макар пред нея да омаловажих бройката. Но сърцето ми никога не е реагирало по такъв начин. И не говоря за чувствата си към нея, защото, ако трябва да съм честен, почти не я познавам. Говоря за физическата реакция на сърцето ми, в най-буквалния смисъл. Всеки път, когато заговори или ми се усмихне, или, пази боже, се засмее широко… сърцето ми реагира като ударено от мълния. Мразя тая реакция и същевременно ми е безкрайно приятна и някак постепенно съм се пристрастил към нея. Всеки път, когато заговори, сладката болка в гърдите ми напомня, че не съм напълно кух.
	Когато загубих Хоуп, изгубих и огромна част от себе си и бях убеден, че Лес е отнесла и последната частица емоция в гърдите ми. Но след като прекарах последните два дни със Скай, вече не съм толкова сигурен. Май гърдите ми не са така опустели, както си мислех. Явно все пак ми е останало нещичко, макар и съвсем замряло, а Скай някак успява съвсем бавно да го пробуди.
	С всяка дума и с всеки поглед несъзнателно ме измъква от примката на този тринайсетгодишен кошмар и искам да й позволя да ме изведе на свобода.
	Мамка му.
	Отпускам юмрук и посягам към косата й, разпиляна по гърдите ми. Вдигам един кичур и го усуквам около пръста си, без да откъсвам очи от четящите й устни. Усещам, че от време на време, въпреки всичките ми усилия, продължавам да я сравнявам с Хоуп. Опитвам се да си припомня точно как изглеждаха очите на Хоуп, дали имаше същите четири лунички на носа като тези на Скай. Но всеки път се насилвам да спра. Вече няма значение и е време да се освободя. Скай ми даде ясно да разбера, че няма как да е Хоуп, и се налага да го приема. Шансът момичето, което изгубих, да е точно тук, притиснато в гърдите ми, да държа кичур от косата му между пръстите си… е невъзможно малък. Трябва да отделя двата образа в главата си, преди да се побъркам и да направя някоя глупост, като например да нарека Скай с чуждо име.
	Би било кошмарно.
	Забелязвам, че устните й са стиснати в тънка линия и вече не се движат. Много жалко, защото устата й е направо хипнотизираща.
	— Защо спря да говориш? — питам, без да я поглеждам в очите. Втренчил съм се в устните й и чакам отново да се раздвижат.
	— Да говоря ли? — сопва ми се тя, но горната й устна се изкривява в усмивка. — Холдър, та аз чета. Има известна разлика. А като те гледам, май изобщо не си внимавал.
	Усмихвам се на шеговития й язвителен тон.
	— Напротив, много внимавах — отвръщам и се надигам на лакът. — Много внимавах как си движиш устата. Може да не съм чул какво казваш, но на устата ти определено обърнах голямо внимание. — Измъквам тяло изпод главата й, тя пада по гръб, а аз се плъзвам до нея. Придърпвам я към себе си и отново се заигравам с косата й. Не се възпротивява, което означава, че през остатъка от нощта ще трябва да се боря единствено със себе си. Вече ми даде да разбера, че иска да я целуна, и проклет да съм, ако твърдоглавието, което проявих, когато я бях притиснал до хладилника, не бе най-трудното нещо в живота ми.
	Мамка му. Само от мисълта се напрягам почти толкова, колкото в онзи миг.
	Пускам кичурчето коса и сякаш някъде отстрани виждам как пръстите ми се насочват право към устните й. Нямам никаква представа как се стигна до това, но в момента ръката ми докосва устните й и по никакъв начин не мога да овладея крайниците си. Ръката ми сякаш се движи напълно независимо от волята ми, но изобщо не ми пука… и не желая да я спра.
	Усещам дъха й върху пръстите си и се принуждавам да захапя вътрешната част на бузата си, за да се съсредоточа върху нещо друго, освен върху собствените си желания. Защото не моите желания са важни в момента, а нейните. А силно се съмнявам, че така копнее да вкуси устните ми, както аз нейните.
	— Имаш прекрасна уста — отбелязвам, без да спирам да я галя. — Не мога да спра да я гледам.
	— Трябва да я опиташ на вкус — подмята Скай. — Доста е апетитна.
	О, мамка му.
	Стисвам очи и свеждам глава към шията й, та поне за миг да отлепя очи от устните й.
	— Престани, подло девойче.
	Тя се разсмива.
	— В никакъв случай. Това тъпо правило си е твое, защо да го спазвам?
	Господи! Та тя го възприема като игра. Цялата тая работа с нецелуването й се струва като игра и е решила да ме дразни до побъркване. Не мога да издържа. Ако поддам и я целуна, преди да е готова, знам, че няма да успея да се спра. И не разбирам какво точно се случва в гърдите ми в момента, но, ей богу, обожавам да съм с нея. Ако намеря сили да протакам нещата дотогава, докато съм сигурен, че и тя се чувства по същия начин, то ще го направя. Дори да са нужни седмици, за да стигне дотам — ще чакам. А междувременно ще направя всичко възможно следващата първа стъпка в живота й да е максимално значима…
	— Защото знаеш, че съм прав — опитвам се да й обясня защо трябва да ми помогне да спазим правилото. — Не мога да те целуна тази вечер, понеже целувките водят до нещо друго, а то пък води до следващото, а с това темпо до следващия уикенд ще сме приключили с всички първи стъпки. Не искаш ли да удължим първите стъпки поне още малко? — Вдигам глава от шията й и я поглеждам с ясното съзнание, че в момента разстоянието между устните ни е по-малко, отколкото между телата ни.
	— Какви първи стъпки? — пита с любопитство. — И колко са точно?
	— Не са много и точно затова трябва да подхождаме пестеливо. И без това отметнахме твърде много, откакто се запознахме.
	Скай накланя глава и изражението й става очарователно сериозно.
	— Че кои първи стъпки сме преминали?
	— Най-лесните. Първа прегръдка, първа среща, първа караница, първото ни преспиване заедно, макар че аз така и не заспах. Вече почти нищо не ни остава — първа целувка, първо съвместно преспиване, в което и двамата сме будни. Първи брак. Първо дете. И с това приключваме. Животът ни ще стане обикновен и скучен и ще трябва да се разведем, за да мога да се оженя за някоя двайсетгодишна мадама, та отново да премина през всички първи стъпки, а на теб ще оставя да гледаш децата. — Погалвам бузата й и се усмихвам. — Виждаш ли, бейби? Правя го само заради теб. Колкото по-дълго изчаквам, преди да те целуна, толкова повече време ще мине, преди да бъда принуден да те зарежа.
	Тя се разсмива и звукът така ме наелектризира, че се налага да преглътна огромната буца в гърлото си, за да мога да дишам.
	— Ама че логика. Вече не те харесвам чак толкова.
	Това го възприемам като предизвикателство.
	Бавно плъзвам тяло върху нейното, като внимавам да задържа тежестта си с ръце. Ако тялото ми докосне каквато и да било част от нейното, сигурен съм, че директно ще прескочим на втора и трета стъпка.
	— Вече не ме харесваш чак толкова, така ли? — питам, като я гледам съсредоточено. — Значи, все пак малко ме харесваш.
	Очите й потъмняват и тя поклаща глава. Виждам как хлътналото местенце в основата на шията й леко помръдва, защото преглъща, преди да отговори.
	— Изобщо не те харесвам. Отвращаваш ме. Даже е най-добре изобщо да не ме целуваш, понеже май току-що тайно повърнах.
	Изсмивам се и се отпускам на лакът, за да приближа устни до ухото й, като все така внимавам да не се докосна до тялото й.
	— Малка лъжкиня — прошепвам. — Много ме харесваш и веднага ще ти го докажа.
	Възнамерявам да се отдръпна, но в мига, в който долавям уханието й, ми става невъзможно да се надигна. Устните ми се притискат в шията й, преди да успея да взема трезво решение. А сега имам дяволското чувство, че вече не става дума за решение, а за потребност да усетя вкуса й. Тихо изохква, когато вдигам глава, и ме обзема луда надежда, че стонът й е съвсем искрен. Мисълта, че действително е усетила нещо, когато устните ми докосват шията й, ме изпълва с абсурдно победоносно чувство. Жалко е, че така си падам по предизвикателствата, защото този неволен стон ме кара да вдигна залозите. Навеждам уста към ухото й и прошепвам:
	— Усети ли?
	Очите й са затворени и тя клати глава отрицателно, но диша тежко. Поглеждам гърдите й, които се надигат в опасна близост до моите.
	— Искаш ли пак да го направя?
	Искам да ме моли да го направя отново, но тя клати глава. Но пък дишането й се ускорило поне два пъти, така че знам, че не е безразлична. Досмешава ме, задето така категорично клати глава, а същевременно мачка чаршафа с юмрук. Надвесвам се над устата й, тъй като внезапно ме обзема непреодолимото желание да поема дъха, който така небрежно пилее. Май в момента аз самият имам по-голяма потребност от дъха й, затова вдишвам дълбоко в мига, в който устните ми опират в бузата й. Но не спирам до там. Не мога да спра до там. Продължавам да обсипвам с целувки бузата й, преминавайки надолу към ухото. Там спирам и си поемам въздух, та да мога да говоря със сравнително спокоен тон.
	— А сега?
	Скай отново вироглаво клати глава и същевременно я накланя назад и леко наляво, за да ми осигури поле за действие. Отлепям ръка от матрака и я вдигам към талията й, без да откъсвам очи от нейните, после бавно я плъзвам под блузата й, колкото лекичко да погаля корема й с палец. Зорко следя дали ще изтръгна някаква реакция, но Скай е надянала строго изражение със стиснати устни, сякаш се опитва да не диша. Съвсем не искам да сдържа дишането си. Напротив, искам да я чуя да диша максимално шумно.
	Когато привеждам устни и нос към извивката на челюстта й, тя издишва дълбоко, както и се надявах. Прокарвам нос по брадичката й, вдишвам аромата на кожата й, после бавно се насочвам надолу, внимателно заслушан за всяко ахване, което се прокрадва между устните й, така съсредоточено, сякаш това е последният звук, който ще чуя в живота си. Когато стигам до ухото й, имам чувството, че четири от сетивата ми работят на пълни обороти, но едно от тях не взима никакво участие — вкусът. Да, знам, че тази вечер не бива да вкусвам устните й, но не мога да се сдържа да не вкуся поне някаква част от нея. Притискам устни към ухото й и тя мигом обгръща шията ми с ръка, тегли ме към себе си. Потребността й да усети устата ми върху кожата си е толкова явна, че гърдите ми буквално се раздират и напълно се предавам, искам отново и отново да почувствам тази необходимост. Разтварям устни и прокарвам език по кожата й, вкусвам сладостта й, заключвам я в спомените си. Никога не съм вкусвал нещо, което да е било по-близо до съвършенството.
	В този миг Скай простенва и… мили боже! Всичко, което до този момент съм смятал, че зная за собствените си желания или нужди, или потребности, изведнъж изчезва в този звук. От този миг насетне новата и единствена цел в живота ми е да намеря начин да я накарам отново да изстене.
	Ръката ми обгръща главата й и напълно губя самообладание, целувам и галя всеки сантиметър от шията й, мъча се да намеря онова местенце, което преди миг събуди такава реакция. Скай отпуска глава на възглавницата и аз тутакси се възползвам от възможността да изследвам нови и нови части от шията й. Но когато устните ми неволно поемат към възвишението на гърдите й, се насилвам да се върна обратно, защото не желая да се налага да ме спира. Защото никак, ама никак не искам да се отказвам.
	Очите й са все така затворени. Накланям се и съвсем лекичко я целувам до ъгълчето на устата.
	И ето пак. Най-тихият, най-нежният звук отново се изтръгва от гърлото й. Няма как да пренебрегна факта, че при този звук се събужда и друга част от мен. Описвам пълен кръг около ръба на устните й, силно впечатлен, че някак съумявам да намеря сили да се сдържам.
	Налага се да спра за миг, защото, ако не го направя, със сигурност ще наруша единственото ми правило за тази вечер — никакъв контакт между устните ни. Знам, че ако сега я целуна, усещането ще е прекрасно. Но отказвам да се задоволя единствено с „прекрасно“. Искам да й подаря нещо изключително. Понеже, като гледам устните й, знам със сигурност, че за мен ще е изключително.
	— Толкова са съвършени. Като две сърца. Бих могъл да ги гледам дни наред и пак няма да ми дотегне.
	Скай отваря очи и се усмихва.
	— В никакъв случай. Ако само гледаш, на мен ужасно ще ми дотегне.
	По дяволите тази усмивка. Болезнено мъчително е да гледам как тези устни се усмихват и мръщят, и цупят, и смеят, и говорят, когато искам единствено да ги целувам.
	Но в този момент Скай облизва устни и всякаква болка, която съм изпитвал до момента, изведнъж започва да ми се струва незначителна в сравнение с усещането, че изтръгва сърцето ми с този уж невинен жест. Господи, това момиче ще ме побърка.
	Простенвам и притискам чело към нейното. Близостта на устата й сломява цялата ми воля. Отпускам се върху тялото й и внезапно в стаята като че ли се завърта вихрушка топъл въздух, която плътно ни обгръща. И двамата чувстваме всичко заедно, стенем заедно, движим се заедно, дишаме заедно.
	И също така заедно напълно се предаваме. Четири ръце започват бясно да се борят с ризата ми, сякаш две не стигат. И когато ризата най-после пада, Скай увива крака около талията ми и плътно ме притиска към себе си. Опирам чело в нейното, а тялото ми не спира да се движи, да търси нови и нови начини, за да изтръгне онези нежни звуци от устата й, които неочаквано се превръщат в новата ми любима песен. Продължаваме да се движим в един ритъм и колкото повече стене, толкова по-близо се приближават устните ми, копнеейки да поемат стенанията й. Искам да получа някаква представа каква би била целувката ни. Само толкова. Оставям устните ми съвсем лекичко да докоснат нейните и двамата неволно и рязко си поемаме въздух.
	Значи, усеща. Действително усеща, а аз направо се давя от задоволство. Не искам да пришпорвам нещата, но пък определено нямам желание и да ги забавя. Искам всичко да продължава както досега, защото сме постигнали съвършенство.
	Обрамчвам главата й с длан, без да отлепям чело от нейното, опрял устни в нейните. Устата ми се плъзва върху нейната и усещането е неописуемо, така че вдигам за миг глава и облизвам устни, за да постигна още по-плътно съприкосновение. Изпъвам крака, та коленете ми да си починат, с което неволно предизвиквам нова реакция. Скай извива гръб и прошепва: О, боже.
	Струва ми се, че е редно да й отговоря нещо, защото като че ли зове мен, ако съдя по начина, по който увива ръце около шията ми и сгушва глава в гърдите ми. Ръцете й треперят и краката й пристягат кръста ми, така че ми става ясно, че не само усеща, но и прави всичко по силите си, за да се противопостави на усещането.
	— Холдър — прошепва и впива пръсти в гърба ми.
	Не знам дали очаква да отговоря, но така или иначе не съм в състояние да издам и звук, затова няма значение. В момента едва успявам да дишам.
	— Холдър!
	Този път в гласа й се долавя настойчивост, целувам я по слепоочието и забавям движенията. Все още не ме е помолила да спра или да забавя темпото, но съм почти сигурен, че това се кани да направи. А аз съм готов да сторя всичко, за да предотвратя подобна молба, тъй като усещането е невероятно и за нищо на света не искам да спра.
	— Скай, ако искаш да ме помолиш да спра, ще спра. Но много се надявам да не го поискаш, понеже никак не искам да спра, така че… моля те. — Отдръпвам се лекичко и я поглеждам, а тялото ми продължава бавно да се движи върху нейното. Нали все още не ме е помолила да спра, а и, честно казано, ме е страх. Страх ме е, че ако спра, новите усещания, които успях да събудя в нея, ще изчезнат. И това ме плаши, защото знам, че самият аз няма да успея да се отърся от тези чувства с дни наред. Но ми стига да знам, че контактът ни й въздейства достатъчно силно, та да иска да спра, преди неочаквано да премине една от първите стъпки още тази вечер.
	Погалвам леко бузата й с опакото на ръката си, защото ужасно ми се иска… не, копнея да премине тази първа стъпка.
	— Няма да отидем по-нататък, обещавам ти. Но моля те, не ме карай да спра точно сега. Имам нужда да те гледам и да те слушам, защото фактът, че действително усещаш, ме побърква. Невероятна си и цялото чувство е невероятно… и моля те. Просто… моля те. — Навеждам се и я целувам съвсем, съвсем лекичко по устата и веднага се отдръпвам, преди това невероятно съприкосновение да се превърне в нещо далеч по-страстно. Устните й са така невъобразимо съвършени, че ми се налага да се надигна на ръце, за да не се поддам. В противен случай напълно ще изгубя контрол. Поглеждам я и виждам, че се взира в мен, че търси в очите ми отговор на въпрос, който само тя знае. Чакам търпеливо да реши накъде да поемем.
	Скай поклаща глава и притиска длани в гърдите ми.
	— Недей. Каквото и да правиш, недей да спираш.
	Изчаквам още няколко секунди и превъртам наум думите й, за да съм напълно сигурен, че току-що ми каза да не спирам. Пъхам ръка зад тила й и притеглям челото й към своето.
	— Благодаря ти — едва успявам да прошепна.
	Отпускам се лекичко върху тялото й, възобновявайки контакта. Усещането за тялото й, притиснато в моето, е толкова съвършено, че не знам дали някога ще бъда същият. Това момиче така неимоверно извисява очакванията ми към женския пол, че никой друг не би могъл да се мери с нея.
	Целувам я навсякъде, откъдето устните ми вече са минали, напасвам ритъма на движенията си според стенанията й. Когато усещам тялото й да се стяга около моето, отлепям устни от шията й, за да я погледна. Забива нокти в кожата ми, после накланя глава назад и затваря очи. Прекрасна е, но искам да виждам очите й. Искам да съзирам какво чувства.
	— Отвори очи — нареждам й. Тя трепва, но така и не ме поглежда. — Моля те.
	При тази вълшебна думичка очите й бързо се отварят. Веждите й се свиват и усещам как дишането й се накъсва. Едва си поема въздух, тялото й започва да трепери под моето, а през цялото това време очите й не се откъсват от моите. Мога единствено да сдържам дъх и да гледам как се случва най-невероятното нещо в живота ми. И когато от устата й се откъсва най-силният стон, очите й се затварят от само себе си. Мигом свеждам устни към нейните, защото копнея за нежния им допир. Когато тялото й най-после се отпуска, премествам устни към шията й и я целувам така, както ми се иска да целуна устата й.
	Но като виждам как копнее да я целуна, още повече ми се приисква да изчакам. Предвид онова, което току-що се случи, е донякъде нелепо така вироглаво да се противя. Но винаги съм бил упорит и ми харесва мисълта, че следващия път, когато сме заедно, ще можем да вкусим още нещо ново, което вероятно ще ме докара до непознати дълбини на безумието.
	Долепям устни до рамото й и се надигам на една ръка. Прокарвам пръсти по челото й и отмятам разпилените кичури. Изражението й е напълно блажено и съвършено и усещам, че ме изпълва непознато чувство на удовлетвореност.
	— Невероятна си — казвам, макар да знам, че думата е твърде недостатъчна, за да я опише. Тя ми се усмихва и си поема дълбоко въздух едновременно с мен. Отпускам се на леглото до нея, защото трябва на мига да се откъсна от тялото й. Чувствам се напълно жив и единственото, което би могло да задоволи пробудения в гърдите ми глад, е отново да се притисна към нея с устни върху нейните. Изтиквам тази мисъл и се опитвам да се успокоя, като гледам да дишам с нейния ритъм.
	След известно мълчание успявам да се овладея достатъчно, че да мога отново да я докосна. Ръката ми пропълзява по леглото, увивам кутре около нейното. Усещането ми се струва безкрайно познато. Безкрайно уютно. И безкрайно дълго чакано. Стисвам очи и се опитвам да убедя подсъзнанието си, че се заблуждава.
	Това е Скай. И никой друг. А съмненията ми надигат глава само защото чувството е измамно познато. Но подобни усещания не са достатъчни, за да ме убедят, че може да е някой друг.
	Надявам се инстинктът ми да греши, защото, ако съм прав, истината ще я съсипе.
	Нека да е Скай.
	Но страхът, че може би съм прав, не ми дава мира, така че сядам на леглото. Искам някак да се откъсна от нея. Да прочистя главата си от цялата тази лудост.
	— Трябва да си ходя. Не мога да издържа и секунда повече в едно легло с теб.
	Не я лъжа. Действително не мога да остана с нея и една секунда повече, макар вероятно да смята, че причината е друга. Едва ли се досеща за истинската причина да искам да побягна — ужасът, че интуицията ми за първи път не греши.
	Изправям се и нахлузвам ризата през главата и едва тогава виждам разочарованото й изражение. Вероятно е била сигурна, че все пак ще я целуна, но е добре да знае, че винаги държа на думата си.
	Навеждам се и й се усмихвам успокоително.
	— Когато казах, че тази вечер няма да те целуна, бях твърдо решен. Но, дявол да го вземе, Скай, нямах представа колко ще ме затрудниш.
	Пъхам ръка под шията й и я целувам по бузата. Тя изохква тихичко и едва намирам сили да я пусна и да стана от леглото. Тръгвам заднешком към прозореца, без да откъсвам очи от нея, и изваждам телефона от джоба си. Написвам й кратичко съобщение, намигам й и се измъквам навън. Затварям прозореца и правя няколко крачки. Виждам как още щом прозорецът се хлопва, Скай скача от леглото и изтичва в коридора, вероятно за да си вземе телефона и да прочете какво съм й писал. Ако не бях в такова настроение, вероятно щях да се разсмея. Но вместо това се взирам с празен поглед в прозореца й. Сърцето ми натежава, а мислите ми още повече, защото усещам как парченцата на пъзела се нареждат едно по едно, включително и името й.
C>
	„Небето винаги е красиво…“
C$
	Трепвам при този спомен. Облягам длан на каменната стена и дишам дълбоко. Направо е абсурдно как стоя тук и разсъждавам дали е възможно подобно съвпадение след цели тринайсет години. Ако е вярно… ако наистина е тя… това ще я съсипе. И именно по тази причина отказвам да го приема, поне без веществени доказателства — нещо, което да мога да докосна, за да се убедя. Без такива доказателства, Скай си остава Скай.
	Искам да си бъде просто Скай.


>	Петнайсета глава

C>
	Лес,
	Помниш ли как, когато бяхме деца, помолих всички да спрат да ме наричат Дийн? Така и не обясних на никого защо настоявам да ми казват Холдър, даже и на теб.
	Ето защо. Бяхме на осем и за първи и единствен път отидохме в Дисниленд. Чакахме на опашката за едно от влакчетата — вие с татко бяхте отпред, понеже не ти даваха да се возиш сама. Бях с няколко сантиметра по-висок и помня, че много се дразнеше, задето мен пускаха да се возя сам на повечето от влакчетата, а на теб не разрешаваха.
	Когато стигнахме началото, качиха двама ви с татко на първия вагон, а аз трябваше да изчакам следващия. Стоях и чаках търпеливо, сам. Обърнах се да погледна мама — чакаше ни на изхода, на стотина метра отзад. Помахах й и тя също ми махна. Влакчето пристигна.
	И точно тогава я чух.
	Чух Хоуп да ме вика. Мигом се обърнах, надигнах се на пръсти, заоглеждах се откъде идва гласът й.
	— Дийн! — крещеше този глас. Звучеше някъде далече, но бях сигурен, че е тя заради онзи неин специфичен акцент.
	Винаги провлачваше средната гласна, та звучеше така, сякаш името ми е от две срички. Винаги ми е харесвало как произнася името ми, така че веднага я познах. Явно ме бе забелязала и сега ме викаше да й помогна.
	— Дийн — чух я отново, но вече по-далече. И долових паниката в гласа й. И мен започна да ме обзема паника, защото знаех, че ще загазя сериозно, ако си изгубя реда на опашката. Та нали мама и татко цяла седмица ни инструктираха във всеки един момент да сме до някого от двамата.
	Обърнах се към мама, но тя гледаше към вас двамата с татко на влакчето… не знаех какво да правя, тъй като, ако си тръгнех от опашката, нямаше да знае къде съм. Но при следващия вик на Хоуп вече ми беше все тая. Трябваше да я намеря.
	Хукнах към края на опашката — към гласа й. Завиках я на свой ред, за да ме чуе и тръгне към мен.
	Господи, Лес, така се вълнувах. Умирах от ужас и вълнение, понеже ето, бог най-после бе отговорил на молбите ни, но трябваше да бързам и да я намеря, а ме беше страх, че няма да успея. Хоуп беше някъде тук, а аз не можех да я стигна.
	Вече си представях какво ще се случи. В момента, в който я намерех, щях да я прегърна силно, после щях да я хвана за ръката и да я заведа при мама. И накрая щяхме да застанем на изхода, така че, когато слезеш от влакчето, да видиш първо нея.
	Нали си знаех как ще се зарадваш, като я видиш. През тия две години, откакто я отвлякоха, и двамата тъгувахме, но ето, идваше нашият миг. Нали всички твърдят, че Дисниленд е най-щастливото място на света, а аз за първи път започвах да им вярвам.
	— Хоуп! — виках с ръце на устата. Вече от няколко минути тичах, наострил уши за гласа й. Ту тя ме викаше, ту аз нея и имах чувството, че така се редуваме цяла вечност, докато изведнъж някой ме хвана за ръката и рязко ме дръпна да спра. Мама. Прегърна ме с всичка сила, но аз напирах да се откъсна.
	— Дийн, не може така да хукваш! — скара ми се. Коленичила бе пред мен, държеше ме за раменете и ме гледаше уплашено. — Помислих, че съм те изгубила.
	Опитах се да се измъкна и да хукна отново след Хоуп, но мама здраво ме държеше.
	— Престани — не разбираше защо се опитвам да се отскубна.
	Погледнах я уплашено и разпалено заклатих глава, мъчейки се да си поема въздух, за да обясня.
	— Там — посочих посоката, накъдето трябваше да тичам. — Там е Хоуп, мамо! Открих Хоуп. Трябва да я настигнем, преди отново да я изгубим.
	Очите й се изпълниха с болка и ми стана ясно, че не ми вярва.
	— Дийн — заклати съчувствено глава. — Миличък.
	Беше й мъчно за мен. Не ми вярваше, защото не за първи път се случваше да реша, че съм я намерил. Но този път бях прав. Сигурен бях.
	— Дийн! — викна Хоуп в този момент. — Къде си? — Сега беше съвсем близо, а по гласа й личеше, че плаче. Очите на мама също се стрелнаха по посоката на гласа, явно и тя я беше чула.
	— Трябва да я намерим, мамо — примолих й се. — Наистина е тя. Наистина е Хоуп.
	Като че ли се страхуваше. Но все пак кимна и ме хвана за ръката.
	— Хоуп? — викна тя и заоглежда тълпата. Завикахме и двамата и си спомням, че по едно време я погледнах с гордост, щастлив, че ми помага. В този миг я обичах повече от всякога, защото този път ми повярва.
	Чухме гласът отново да ме вика, този път още по-близо. Мама ме погледна с разширени от вълнение очи. Накрая и двамата хукнахме към гласа на Хоуп. Проправихме си път сред тълпата и… накрая я зърнах. Стоеше с гръб към нас, съвсем сама.
	— Дийн! — изкрещя отново.
	Двамата с мама замръзнахме на място. Не можехме да повярваме. Ето я пред нас, търси ме и ме вика. След като две години не знаехме кой я е отвлякъл и къде е сега, най-после я бяхме открили. Скочих към нея, но в този момент ме избута някакъв младеж и се втурна към момичето. Хвана я за ръката и я извъртя към себе си.
	— Ашли! Слава богу! — възкликна той и я прегърна.
	— Дийн — захлипа момичето и обви ръце около шията му. — Изгубих се.
	Той я вдигна на ръце.
	— Знам, миличка. Много съжалявам. Всичко е наред.
	Момичето вдигна обляното си в сълзи лице и погледна към нас.
	Не беше Хоуп.
	Изобщо не беше Хоуп.
	И не мен търсеше.
	Мама ме стисна за ръката и приклекна пред мен.
	— Ужасно съжалявам, Дийн. И аз бях сигурна, че е тя.
	Разревах се. Разревах се като бебе, Лес. А мама ме прегърна и също се разплака, защото до този момент май не й беше хрумвало, че едно осемгодишно дете може да страда толкова силно.
	Съсипан бях, напълно съкрушен. Сърцето ми наново се разби.
	И повече не исках да чувам името „Дийн“.
@	Х
C$


>	Шестнайсета глава

	Слизам на долния етаж с подскоци и влизам в кухнята. Днес е вторият понеделник, откакто отново съм на училище, и само при мисълта колко различна бе нагласата ми миналата седмица ме досмешава. Никога, ама никога не съм си представял, че така ще хлътна по някое момиче. От мига, в който се измъкнах през прозореца й в събота, постоянно мисля за нея, независимо дали ям, дишам, или спя.
	— Е, какво мислиш за Скай? — пита ме мама. Седи на масата в кухнята, закусва и чете вестник. Изненадвам се, че е запомнила името. Споменавал съм я един-единствен път. Затварям вратата на хладилника и тръгвам към бара.
	— Страхотна е — отвръщам. — Много я харесвам.
	Мама сваля вестника и накланя въпросително глава.
	— Страхотна? — вдига вежда насреща ми. Не разбирам защо е толкова озадачена. Гледам я неразбиращо, а тя клати глава и избухва в смях. — О, боже! — Възкликва накрая. — Хубавичко си хлътнал.
	Продължавам да не разбирам.
	— Защо да съм хлътнал? Питаш ме какво мисля за Скай и аз ти отговарям.
	Мама едва си поема въздух от смях.
	— Питах те за училището, Холдър. Питах те какво мислиш за училището.
	Уф!
	Май наистина здравата съм хлътнал.
	— О, млъквай — разсмивам се смутено.
	Мама спира да се смее и вдига обратно вестника. Грабвам си шишето и раницата и тръгвам към вратата.
	— Е? — подвиква тя след мен. — Как е училището?
	Намръщвам й се шеговито.
	— Не е чак толкова зле — отговарям на излизане. — Но Скай ми харесва повече.
	Тиквам раницата в колата. Малко съжалявам, че не й предложих да я взема за училище, но след като цяла неделя разменяхме есемеси, решихме да караме по-бавно. Също и да не тичаме заедно сутрин. Каза, че ще ни дойде твърде много, твърде рано, а аз определено предпочитам да спазвам нейното темпо, така че побързах да се съглася. Но не мога да не призная, че донякъде съм разочарован, задето предпочита да тича сама. Искам да съм с нея всяка секунда, нищо че е права. Прекарахме един-единствен уикенд заедно и вече имам чувството, че съм свързан с нея далеч по-силно, отколкото с което и да е друго момиче, с което съм имал истинска връзка. Никак не е лошо това чувство, но и доста ме плаши.
	Преди да дам заден, за да изляза от алеята, вадя телефона и й пускам есемес.
C>
	Не знам дали егото ти се нуждае от спихване днес. Ще преценя лично, когато се видим след петнайсет минути.
C$
	Пускам телефона и потеглям. На първия знак „стоп“ го грабвам пак и отново й пиша.
C>
	Четиринайсет.
C$
	След една минута — отново.
C>
	Тринайсет.
C$
	И така на всяка минута, докато не спирам на паркинга.
	Когато стигам класната стая, първо надниквам през прозорчето на вратата. Скай седи на един от задните чинове, а съседният е празен. Много удобно. Пулсът ми се ускорява само като я виждам. Отварям вратата и влизам, а лицето й бързо се озарява от усмивка, като ме забелязва.
	Стигам дъното на стаята и понечвам да сложа раницата си на празния чин, но в същото време някакъв пич оставя две чаши отгоре му. Поглеждам го и той ме поглежда, после и двамата поглеждаме към Скай, понеже не ми се ще да го изблъскам без нейно разрешение.
	— Май се намираме в затруднено положение, момчета — обявява тя с очарователната си усмивка. Хвърля поглед на чашата с кафе в ръцете на непознатия. — Виждам, че мормонът е донесъл на кралицата дар под формата на кафе. Силно впечатляващо. — Фиксира ме и вдига въпросително вежда. — Желаете ли да разкриете своя дар, вий, безнадеждний, за да мога да взема решение кой да ме придружи до училищния ми трон днес?
	Нарочно ме дразни. Обожавам я. Сега като се замислям, този май е същият тип, до когото цяла седмица сяда в столовата. Един поглед към яркорозовите му обувки и панталон в същия цвят премахва всякакви страхове, че би могъл да ми бъде съперник.
	Взимам си раницата и му отстъпвам мястото.
	— Май някой отчаяно се нуждае от подронващ егото есемес — настанявам се на празното място в редицата пред нея.
	— Поздравления, оръженосецо! — обявява тя на момчето. — Днес ти си избраникът на кралицата. Седни. Имам да ти разказвам за уикенда.
	Онзи сяда, но продължава да я гледа любопитно. Очевидно няма представа какво се е случило между нас двамата през уикенда.
	— Брекин, това е Холдър — представя ме Скай. — Холдър не ми е гадже, но ако го хвана да се опитва да счупи рекорда за най-добра първа целувка с друго момиче, съвсем скоро ще се превърне в трупа на моето не-гадже.
	Охо, не се тревожи, скъпа. Нямам намерение да се опитвам да счупя този рекорд с друг освен с теб.
	Ухилвам й се.
	— И за мен важи същото.
	— Холдър, това е Брекин — посочва го тя с ръка. — Брекин е новият ми най-най-добър приятел на целия свят.
	Ако действително е най-добрият приятел на Скай, значи, съвсем скоро ще е мой втори най-добър приятел. Протягам му ръка. Брекин предпазливо отвръща на ръкостискането, после се обръща към Скай и измърморва:
	— Твоето не-гадже наясно ли е, че съм мормон?
	Скай се усмихва широко и кимва.
	— Оказва се, че Холдър съвсем няма проблеми с мормоните. Има проблеми единствено със задниците.
	Брекин се разсмива, докато аз се напъвам да осмисля дали в този случай „мормон“ действително означава „мормон“, понеже ми звучи като нарицателно за нещо съвсем друго.
	— Е, тогава добре дошъл в коалицията ни — приветства ме Брекин.
	Поглеждам чашата с кафе на чина му. Ако в случая „мормон“ е „мормон“, това в чашката трябва да е безкофеиново.
	— Мислех, че на мормоните им е забранено да приемат кофеин — отбелязвам.
	Брекин вдига рамене.
	— Реших да зачеркна това правило в онази сутрин, в която осъзнах, че съм гей.
	Прихвам. Пич е този мормон.
	Скай се обляга назад и ми се усмихва доволно. Драго й е, че единственият й приятел в училище ме одобрява. Влиза Мълигън, така че се навеждам към Скай, преди той да подхване поредната си скучна лекция.
	— Ще ме чакаш ли след часовете?
	Кимва усмихнато.


	Когато стигаме до шкафчето й, го заварваме облепено с бележки. Задници.
	Смачквам ги и ги пускам на пода така, както правя всеки път, когато минавам оттук. Тя си сменя учебниците.
	— Подстригал си се — възкликва след малко.
	Няма да коментирам колко трудно намерих отворен фризьорски салон в неделя.
	— Аха. Една моя позната не спря да мрънка, че косата ми била дълга. Направо ме побърка.
	— Харесва ми.
	— Чудесно.
	Възнаграждава ме с усмивка и притиска учебниците към гърдите си. Не мога да спра да мисля за съботата и бих дал всичко в момента отново да сме в стаята й. Защо, по дяволите, не я целунах? Днес вече определено ще я целуна… След училище. Или докато сме на училище, ако успея. А защо не още сега?
	— Май е време да вървим — Скай поглежда зад мен.
	— Аха. — Вярно е. Вероятно трябва да тръгваме, но тъй като нямаме общ час, нямам и никакво желание да бързам.
	Скай продължава да ме гледа. Достатъчно дълго, та да си съставя план. Знам, че е понеделник, но искам довечера да излезем някъде. Така ще трябва после да я изпратя до вратата. А щом стигнем до вратата, ще я побъркам от целувки, поне половин час, точно както трябваше да направя още в събота.
	Тя изправя гръб и понечва да тръгне, но аз я хващам за ръката и я връщам обратно. Притискам я към шкафчето и препречвам пътя й с ръце. Тя тихичко изохква видимо смутена.
	Вдигам ръка към лицето й и плъзвам длан под брадичката й, после прокарвам палец по долната й устна. Усещам как гърдите й се надигат под моите и как дишането й се учестява.
	— Безкрайно съжалявам, че не те целунах в събота — прошепвам, втренчен в устата й. Устните й лекичко се раздалечават и аз отново прокарвам палеца си по меките възглавнички. — Не мога да спра да мисля какъв ли вкус имат. — Притискам палец в средата на долната й устна, привеждам се бързо и я целувам. И мигновено се отдръпвам, понеже не мога да издържа на напрежението. Очите й са затворени. Пускам я и си тръгвам.
	Почти съм сигурен, че току-що овладях самоконтрола до съвършенство, защото това бе едно от най-трудните неща, които някога съм постигал.


	— Здравей, рунтава катеричке — поздравява ме Даниел, като прережда останалите и застава пред мен.
	— „Рунтава катеричка?“ — въздъхвам и клатя глава. Кълна се, че нямам представа откъде му хрумват тия простотии.
	— Е, нали се дразниш, като те наричам „безнадежден случай“. Или дуда. Или копеле. Или…
	— Би могъл да ме наричаш Холдър.
	— Всички те наричат Холдър, а аз мразя всички, така че не, не става. — Даниел грабва два празни подноса и ми подава единия. После кимва към масата на Скай. — Е, надявам се да си е струвало да ме зарежеш в събота заради тия цици.
	— Казва се Скай — поправям го.
	— Е, няма как да й викам Скай. Всички й викат Скай, а аз мразя всички, така че…
	Засмивам се.
	— Тогава защо Валери я наричаш по име?
	Даниел рязко се извърта.
	— Коя Валери? — пита ме, сякаш съм полудял.
	— Вал? Бившето ти гадже? Или настоящото? Каквото там се пада.
	Той се разсмива.
	— Бъркаш, човече. Изобщо не се казва Валери. Името й е Теса.
	Какви са тия истории, по дяволите?
	— Наричам я Вал, понеже е съкратено от „валиум“, нали вечно й опявам, че трябва да пие по цели кофи успокоителни. Хич не се шегувам, като казвам, че не е с всичкия си.
	— А някого изобщо наричаш ли с истинското му име?
	Замисля се за миг, после ме поглежда озадачено.
	— Защо ще правя подобно нещо?
	Предавам се.
	— Днес ще седна при Скай — уведомявам го. — Искаш ли и ти да дойдеш?
	Даниел врътва глава.
	— Тц. Вал е в сравнително добра форма, така че ще взема да се възползвам. — Той си грабва рестото от касиерката. — До после, главорез такъв.
	Донякъде се радвам, че ще иде да седне при Вал. Май още е рано Скай да се сблъсква с Даниел. Плащам си обяда и тръгвам към масата. Когато пристигам, дочувам, че Скай обяснява на Брекин как е минал уикендът. Брекин ме вижда, но ми намига и нищо не й казва.
	— Изтърси се у нас в петък и след голямо количество недоразумения най-после се разбрахме, че всъщност сме останали с погрешно впечатление един за друг. После пекохме курабии, четох му някакви лиготии и си се прибра у дома. В събота вечерта отново се домъкна и ми сготви вечеря. А после отидохме в моята стая и…
	Пускам шумно подноса до нейния и сядам на стола.
	— Продължавай, де — подканвам я. — Много ми е интересно да чуя какво сме правили след това.
	Скай забелязва подноса и ми се ухилва, после завърта очи и се обръща пак към Брекин.
	— А после разбихме рекорда за най-добра първа целувка в историята на първите целувки, и то без дори да се целунем.
	— Впечатляващо — вметва Брекин.
	— Въобще уикендът се оказа болезнено скучен — осведомявам го.
	Той ме стрелва възмутено и май едва се сдържа да не ме срита, задето обиждам Скай. С което внезапно си спечелва голяма червена точка.
	— Холдър обича да му е скучно — уточнява Скай. — Казва го в най-положителния смисъл.
	Брекин вдига вилица и ни поглежда, първо единия, после другия.
	— Мен рядко може да ме изненада нещо. Но вие двамата сте изключение.
	Но не само той е объркан. Аз самият се чувствам безкрайно объркан. Никога досега не съм общувал толкова лесно с момиче, а дори още не сме гаджета. Даже още не сме се целунали. Макар не-целувката ни да си я биваше. Изпотявам се само от спомена.
	— Заета ли си довечера?
	Тя избърсва устни в салфетката.
	— Може би — отвръща усмихната.
	Намигам й, понеже знам, че отговаря така уклончиво от чист инат.
	— Тия лиготии, дето ти ги е чела, от книгата, която аз й дадох ли са? — пита Брекин.
	— Лиготии? — засмивам се. — На мен не ми се сториха лиготии, но пък аз всъщност не чух много, защото малко се бях разсеял.
	Скай ме перва по ръката.
	— Остави ме да чета цели три часа, без да ми обърнеш никакво внимание, така ли?
	Прегръщам я през раменете и я придърпвам към себе си, целувам я по слепоочието.
	— Нали ти казах — много, много внимавах. — Прошепвам в ухото й. — Но не в текста на книгата. — Обръщам се към Брекин. — Всъщност чух това-онова. Не е зле книжлето. Не би ми хрумнало, че ще ме грабне любовен роман, но ми стана любопитно оня пич как ще се измъкне от кашата.
	Брекин ми разказва някаква част от сюжета. Заговаряме се за книгата, макар да ми прави впечатление, че Скай е необичайно мълчалива. Поглеждам я от време на време, но напълно се е отнесла нанякъде, както онзи път у тях, в събота вечер. След като няколко минути изобщо не отваря уста и забравя да се храни, започвам да се тревожа.
	— Добре ли си? — питам я. Тя дори не мигва. Щраквам с пръсти под носа й. — Скай! — Повиквам я, ала този път малко по-високо. Очите й най-после се фокусират и идва на себе си. — Къде се отнесе? — Питам я разтревожен.
	Усмихва се, но май донякъде е смутена, задето така явно е потънала в собствените си мисли. Обхващам бузата й с шепа и гальовно прокарвам палеца си по кожата й.
	— Трябва да престанеш да изключваш така. Изкарваш ми акъла.
	Вдига рамене.
	— Извинявай. Лесно се разсейвам. — Усмихва се пак и дръпва ръката ми от лицето си, като стисва пръстите ми успокоително. — Нищо ми няма, честно.
	Поглеждам ръката, хванала моята. Виждам познатата сребърна половинка на сърчице да се полюшва изпод ръкава й и рязко я обръщам, извивам китката й.
	На ръката й се мъдри гривната на Лес.
	Защо, по дяволите, носи гривната на Лес?
	— Откъде я имаш? — питам остро, впил поглед в гривната, която няма място на ръката й.
	Скай поглежда гривната и свива рамене, сякаш става дума за нещо маловажно.
	Това ли е отговорът й?
	Свива рамене като че ли изобщо не й пука, че светът току-що се е сгромолясал. Как е възможно да има тази гривна? Та това е гривната на Лес. За последен път я видях на ръката й.
	— Откъде я имаш? — гласът ми се извисява настойчиво.
	Сега ме гледа стреснато, сякаш я е страх от мен. Усещам, че съм я стиснал за китката, така че я пускам и тя бързо я дръпва.
	— Мислиш, че ми я е подарило някое момче ли? — пита, озадачена от реакцията ми.
	Не, не мисля, че ти я е дало момче. За бога, това изобщо не ме тревожи. Тревожи ме, че носи гривната на мъртвата ми сестра и отказва да ми каже откъде я има. Не може просто да си седи и да вдига рамене и да се преструва, че става дума за съвпадение, понеже тая гривничка я е правила Лес и на света има само още една като нея. Така че, ако не е Хоуп, то, значи, по някакъв начин е взела гривната на Лес и искам да разбера за какъв дявол я носи!
	Освен ако е Хоуп.
	Истината ме блъсва с всички сили и гърлото ми се свива така, сякаш ще повърна. Не, не, не.
	— Холдър — обажда се Брекин и се навежда напред. — Я се успокой, човече.
	Не, не, не. Не може да е гривната на Хоуп. Как е възможно да я пази след толкова години? Но после се сещам какво ми бе казала в събота: „Единственото, което пазя отпреди Карън да ме осинови, са някои бижута, но нямам представа от кого са ми“.
	Привеждам се напред и се моля гривната да не е била сред онези бижута.
	— Кой ти даде проклетата гривна, Скай?
	Скай ахва, но така и не отговаря. А не отвръща, защото най-искрено не знае отговора. И има вид, сякаш съм стъпкал вярата й в мен и… дявол да го вземе, май точно това направих.
	Знам, че няма представа какво ми се върти в главата в момента, но как бих могъл да й кажа? Как, по дяволите, да й обясня, че тя може и да не знае откъде й е тази гривна, но аз зная? Как да й кажа, че гривната й е от Лес? От най-добрата й приятелката, която дори не помни? И как да призная, че гривната й бе подарена само минути, преди да я изоставя? Минути, преди целият й живот да се срине?
	Не мога да й кажа. Не мога да й кажа, защото явно няма никакъв спомен за мен или Лес, или за проклетата гривна. Като я гледам, май дори не помни Хоуп. Не помни себе си. Нали онази събота каза, че не помни нищо отпреди Карън.
	Но как е възможно да не помни? Как е възможно да не помниш, че са те отвлекли от собствения ти дом? От най-добрия ти приятел?
	Как е възможно да не ме помни?
	Затварям очи и извръщам лице. Притискам длани в челото си и си поемам дълбоко въздух. Трябва да се успокоя. Усещам, че я плаша и… трябва да се спра. Впивам пръстите и на двете ръце в тила си, за да се удържа да не ударя с юмрук по масата.
	Значи, това е Хоуп. Скай е Хоуп и Хоуп е Скай.
	— По дяволите!
	Не исках да го кажа на глас, защото и без това вече съм й изкарал акъла. Но не мога да се успокоя. Трябва да се махна оттук. Да измисля как да й обясня.
	Скачам и се втурвам към изхода на столовата, преди да направя или кажа още нещо неразумно. Щом оставам сам в коридора, се облягам безпомощно на най-близкото шкафче и скривам лице в треперещите си ръце.
	— Мамка му, мамка му, мамка му!


>	Седемнайсета глава

C>
	Лес,
	Съжалявам, че не я намерих по-рано. Непрекъснато се питам дали това нямаше да те спре. Толкова съжалявам.
@	Х
C$


>	Осемнайсета глава

C>
	Лес,
	Все още носи гривната ти. Сигурен съм, че това би те зарадвало.
@	Х
C$


>	Деветнайсета глава

C>
	Лес,
	Не знам какво да правя. Минаха повече от шест часа и не спирам да разсъждавам дали да ида до тях и да й кажа всичко, или да изчакам още малко.
	Май все пак ще изчакам. Трябва да осмисля нещата.
@	Х
C$


>	Двайсета глава

C>
	Лес,
	Ами ако се обадя на Карън и й обясня всичко? Със Скай май добре се разбират. Сигурно ще измисли какво да правим.
@	Х
C$


>	Двайсет и първа глава

C>
	Лес,
	По дяволите. Ами ако именно Карън го е направила?
@	Х
C$


>	Двайсет и втора глава

C>
	Лес,
	Дали да не кажа на мама? Все ще може да измисли какво да правим и дали не е редно да се обадим в полицията. Нали е адвокат. Сигурен съм, че постоянно се занимава с такива случаи.
@	Х
C$


>	Двайсет и трета глава

C>
	Лес,
	Не мога да кажа на мама — та тя е специалист по интелектуална собственост. Едва ли ще знае какво да направим.
@	Х
C$


>	Двайсет и четвърта глава

C>
	Лес,
	Почти полунощ е. Оставих да изминат дванайсет часа, без да й дам каквото и да било обяснение за случката в стола. Дано не съм я разстроил много.
@	Х
C$


>	Двайсет и пета глава

C>
	Лес,
	В момента сигурно спи. Ще й кажа утре сутринта. Нали тича всяка сутрин — ще ида да тичам с нея и ще й кажа. И после ще решим какво да правим.
@	Х
C$


>	Двайсет и шеста глава

C>
	Лес,
	Не мога да спя.
	Не мога да повярвам, че наистина я намерих.
@	Х
C$


>	Двайсет и седма глава

C>
	Лес,
	Защо мислиш, че си е сменила името на Скай?
	Имаше едно нещо, което правехме като малки. Само няколко пъти, защото скоро след това я отвлякоха. Но нали помниш колко често плачеше, а аз много се измъчвах, така че понякога лягахме на алеята и гледахме небето, а аз я хващах за единия пръст. Помня, че ми се струваше отвратително да държа ръката на момиче, затова я хващах само за кутрето. Защото, макар да бях хлапе и да ми се струваше ужасно да държа някое момиче за ръката, нейната ръка много исках да държа.
	Казвах й, че когато й е тъжно, може да си мисли за небето, а тя ми обещаваше да го прави. А ето, сега я намерих. И се казва Скай*.
	[* От sky — небе. — Б.пр.]


	Часът е три сутринта. Всичко е безкрайно объркано. Ще се опитам да поспя.
@	Х
C$


>	Глава двайсет и осем и половина

C>
	Лес,
	Четвъртък вечер е. Не съм говорил с нея от понеделник насам. Дори не мога да я погледна, защото душата ме боли. Още не съм решил какво да правя, а колкото повече се бавя, толкова по-ужасен изглеждам в очите й. Но всеки път, когато уж събера смелост да говоря с нея, установявам, че не знам какво да й кажа. Обещах й, че винаги ще съм искрен с нея, а ето че точно за най-важното няма как да съм откровен.
	Опитвам се да измисля защо Карън би направила такова нещо, но на света просто няма оправдание за това да откраднеш дете. Разсъждавах дори дали пък бащата на Хоуп не се е отказал от нея. Но знам, че няма как да е вярно, защото месеци наред правеше всичко по силите си, за да я открие.
	Не мога да намеря решение. И не знам дали е редно да търся решение. Допреди да нахлуя в живота й преди две седмици, тя си беше съвсем щастлива. И ако сега не напусна живота й, ще съсипя всичко.
	Ама че ирония, а? Преди тринайсет години й обърнах гръб и й съсипах живота. А сега, ако не си тръгна отново, пак ще я съсипя.
	Въобще, каквото и да сторя, всичко е загубено. Напълно безнадеждно.
@	Х
C$


>	Двайсет и девета глава

	— Хей, задник сплескан. На линия ли си за довечера? — пита Даниел и спира пред шкафчето ми.
	За нищо на света не ми се излиза довечера. Знам, че Даниел с всичките си глупости вероятно ще успее да отвлече мислите ми от Скай, но всъщност не искам да спирам да мисля за нея. От понеделник насам не сме разменили и дума и единственото, което ми се струва поносимо, освен, естествено, да съм с нея, е да се отдам изцяло на самосъжаление.
	— Може би утре. Тая вечер не ми се прави нищо.
	Даниел обляга лакът на шкафчето си и се накланя.
	— Държиш се като стопроцентова вагина — отбелязва. — Та тя дори не ти беше гадже. Я си я избий от глава и… — Той поглежда над рамото ми, без да довърши изречението. — Какъв ти е проблемът пък на теб, пудро такава? — Май говори на някого зад мен. Ако съдя по тона му, явно е Грейсън. Извъртам се рязко, за да не отнеса някоя подло кроше откъм гърба.
	Не е Грейсън.
	Пред мен стои Брекин и не изглежда никак доволен.
	— Здрасти — казвам.
	— Трябва да говоря с теб — заявява Брекин.
	Ясно е, че иска да говорим за Скай, а аз никак не желая да говоря за Скай. Нито с Брекин, нито с Даниел, нито дори със самата Скай. Никой не би могъл да разбере и, честно казано, на никого не му влиза в работата.
	— Съжалявам, Брекин, ама хич не съм в настроение да обсъждам това.
	Брекин внезапно прави крачка към мен и аз неволно отстъпвам, понеже не очаквам подобен ход. Опирам гръб в шкафчето и Даниел прихва да се смее. Вероятно защото Брекин е с поне двайсетина килограма по-лек от мен, а също и с няколко сантиметра по-нисък, та сигурно се чуди защо още не съм го проснал по задник на пода. Но тези подробности никак не пречат на Брекин да се навре в лицето ми и да ме ръгне с показалец в гърдите.
	— Изобщо не ме интересува в какво настроение си, Холдър, тъй като аз самият съм в доста кофти настроение. Понеже на мен се налага да събирам остатъците от разбитото й сърце? Нямам представа каква беше тая сцена в стола в понеделник, но ми беше достатъчно, за да съм наясно, че никак не те харесвам. Ни най-малко, и нямам представа Скай какво толкова вижда в теб… Защото поведението ти… Как е възможно дни наред да я заблуждаваш, а после изведнъж да я зарежеш, сякаш не си струва да си губиш времето? — Брекин клати глава, очевидно бесен. После свежда очи към ръката ми. Към татуировката. — Направо те съжалявам. — Въздъхва. Поема си въздух, за да се успокои, и бавно вдига очи към мен. — Съжалявам те, защото човек като нея не се среща под път и над път. И заслужава някой, който да е наясно колко е специална. Някой, който да я цени. Който никога не би… — Той пак поклаща глава и ме зяпва отвратено. — Който никога не би й съсипал надеждите… и после да я зареже.
	Млъква и отстъпва назад, а Даниел ме поглежда с онзи специфичен поглед. Погледът, с който ми дава да разбера, че е готов да се сбие. И преди да успея да му кажа да кротува, понечва да скочи срещу Брекин. Хвърлям се между тях и избутвам Даниел към шкафчетата, притискам ръка в гърдите му.
	— Мирувай — нареждам му.
	— Остави го да ме удари — виква Брекин иззад гърба ми. — Или още по-добре, направи го сам, Холдър. Нали вече показа на Скай какво гадно копеле си. Хайде, давай!
	Пускам Даниел и се обръщам към Брекин. И през ум не ми минава да го ударя. Защо ще го удрям, след като казва самата истина? Бесен ми е, задето се държах отвратително със Скай. Бесен е и се опитва да я защити, а аз дори не знам как да му благодаря, че е до нея в този миг.
	Обръщам се, отварям си шкафчето и измъквам раницата и ключа от колата. Даниел ме наблюдава внимателно и вероятно се чуди защо отказвам да разкажа играта на Брекин. Самият Брекин ме гледа точно толкова объркано. Понечвам да тръгна, но когато се изравнявам с него, му отвръщам:
	— Радвам се, че може да разчита на теб, Брекин.
	Той не отговаря. Мятам си раницата на рамо и си тръгвам.


>	Глава двайсет и девет и половина

C>
	Лес,
	Не съм говорил с нея от две седмици. Но продължавам да се влача на училище, защото не мога да си представя как бих продължил да живея, без да я виждам всеки ден. Наблюдавам я от разстояние. И всеки път е тъжна.
	Надявах се безобразното ми поведение миналия понеделник да я е вбесило поне малко. Когато реших, че ще е по-добре да не се връщам в живота й, се надявах гневът да й помогне по-лесно да ме забрави. Но не ми изглежда сърдита. Само съкрушена, което ме съсипва.
	През уикенда си направих списък на плюсовете и минусите — да й кажа ли истината, или не. Ще го споделя с теб, та евентуално да разбереш решението ми, понеже знам, че никак не звучи логично.


	Плюсове на това да кажа истината на Скай:
	● Семейството й заслужава да знае какво се е случило с нея, както и че е жива и здрава.
	● Тя самата заслужава да знае какво се е случило.


	Минуси на това да кажа истината на Скай:
	● Истината ще й съсипе сегашния живот.
	● Когато бяхме малки, никога не ми е изглеждала щастлива, а сега като че ли е щастлива. Не ми се струва редно насила да я връщам в живот, който дори не помни.
	● Ако разбере, че през цялото време съм знаел коя е, никога няма да ми прости, че съм го крил.
	● Смята, че рожденият й ден е следващата седмица, но всъщност има още няколко месеца, преди да навърши осемнайсет. Ако разбере точно сега, решението какво ще се случи с нея ще зависи от баща й и от държавата. А ми се иска, когато разбере, да е достатъчно голяма, та сама да прецени какво да прави.
	Колкото и да не ми се иска да повярвам, че Карън го е извършила, все пак да предположим, че е тя? Ако истината излезе наяве, Карън ще бъде наказана. Това вероятно трябва да го сложа при плюсовете, но не мисля, че за Скай ще е предимство, ако вкарат Карън в затвора.
	Сама виждаш, че минусите натежават, затова и реших да не й разкривам истината. Поне засега. И след като взех решение да не й казвам какво й се е случило като дете, се замислих дали не е редно поне да опитам да й се извиня за инцидента в стола. Мислех си, че някак бих могъл да запазя нещата в тайна, докато не се дипломира, а междувременно пак да сме заедно. Повече от всичко на света искам да съм с нея, но причините, които ме спират, са безброй.


	Предимства да съм със Скай:
	● Дяволски ми липсва. Липсват ми троснатите й подмятания, смехът й, усмивката й, цупенето й, курабиите й, сладкишите й, целувката й (макар всъщност така и да не получих такава. Но съм сигурен, че ако я бях целунал, щеше ужасно да ми липсва).
	● Ако й се извиня, ще й спестя голямо количество болка. Ще можем да си възвърнем предишните отношения, а аз ще се преструвам, че не е Хоуп. Жестоко ще е, признавам, но поне ще е щастлива.


	Недостатъци да съм със Скай:
	● Не е изключено присъствието ми да събуди някой спомен. А май още не съм готов да си спомни за мен.
	● Разбере ли истината, ще ме намрази, задето съм я мамил. Ако се държа настрана, поне ще може да ме уважава, че не съм я лъгал и подвеждал да се влюби в мен.
	● Прекарам ли и малко време с нея, знам, че ще изпортя работата. Ще взема да я нарека Хоуп или да спомена нещо от детството ни, или да се раздърдоря за теб и да провокирам някой спомен.
	● Никога не бих могъл да я запозная с мама. Като знам по колко време прекарваше у дома Хоуп, мама веднага ще я познае.
	● Неминуемо отново ще оплескам нещата. Май в тоя живот само в това ме бива. Да оплесквам нещата за теб и за Хоуп.
	● Ако напълно изчезна от живота й, ще може да живее нормално, както през последните тринайсет години.
	● Ако остана, в някакъв момент ще се наложи да й кажа истината. И макар да е важно да я знае, светът й ще се преобърне с главата надолу. А аз не мога да гледам отстрани, Лес. Просто не мога.
	Така че, ето. С големи черни букви. Няма да й кажа истината и няма да позволя да ми прости. Без мен ще й е по-добре. По-добре миналото да си остане в миналото, а аз да се държа на разстояние.
@	Х
C$


>	Трийсета глава

	Грабвам торбичката от пода на колата и тръгвам към входната врата, звъня на звънеца. Хич не съм сигурен, че е добра тая идея. Всъщност съм убеден, че никак не е добра. Но по някаква причина вярвам, че ще ми направи тази услуга.
	Вратата се отваря и някаква жена, вероятно майка му, застава на прага.
	— Брекин вкъщи ли е? — питам я.
	Погледът й се плъзва от главата по цялото ми тяло и спира на обувките. Но не ме оглежда така, както някоя жена би оглеждала мъж. Напротив, инспектира ме с очевидно неодобрение.
	— Брекин не чака гости — заявява студено.
	Така. Това препятствие не го бях предвидил.
	— Спокойно, мамо — чувам гласа на Брекин и той лично разтваря вратата. — Не е дошъл да се възползва от сексуалната ми ориентация.
	Майка му изсумтява, после прави сърдита физиономия и изчезва, а аз се мъча да не избухна в смях. Сега Брекин заема мястото й на прага и ме оглежда също толкова неодобрително.
	— Какво искаш?
	Прехвърлям тежестта си от крак на крак, внезапно почувствал се неловко, задето очевидно съм нежелан.
	— Няколко неща — отговарям. — На първо място, да се извиня. Но също и да помоля за услуга.
	Брекин вдига вежда.
	— Вече казах на майка ми, че не си дошъл да се възползваш от сексуалната ми ориентация, Холдър. Така че извинението ще изслушам, но отказвам да ти правя услуги.
	Сега вече се разсмивам. Допада ми този тип, задето ми е толкова ядосан и същевременно е в състояние да се надсмива над себе си. Точно в стила на Лес.
	— Може ли да вляза? — питам. Малко странно се чувствам да стърча така на верандата, а и никак не искам да водя този разговор на вратата. Брекин отстъпва навътре и отваря по-широко.
	— Това дано е помирителен подарък — подмята Брекин и сочи пликчето в ръката ми.
	Не ме поглежда, нито ме кани да го последвам, просто се запътва към коридора, така че затварям вратата, оглеждам се бегло и го следвам по петите. Отваря вратата към стаята си. Влизам. Посочва ми един стол.
	— Сядай — нарежда ми.
	Той самият присяда на ръба на леглото с лице към мен. Бавно се отпускам на стола, а той обляга лакти на коленете и сплита пръсти пред лицето си, като през цялото време ме наблюдава право в очите.
	— Да считам ли, че после ще наминеш да се извиниш и на Скай? Когато си тръгнеш оттук? Понеже всъщност най-вече на нея й дължиш извинение.
	Пускам плика на пода и се облягам назад.
	— Наистина те е грижа за нея, а?
	Брекин вдига рамене.
	— Е, при всичките тия задници, дето се държат с нея като с боклук, все някого трябва да го е грижа за нея.
	Свивам устни и кимам, но не казвам нищо. Той ме гледа втренчено известно време, като вероятно се опитва да разбере за какво съм дошъл. Издишвам рязко и подхващам с обясненията.
	— Чуй, Брекин. Вероятно няма да ти звучи особено свързано, но просто ме изслушай, става ли?
	Брекин поизправя гръб и прави гримаса.
	— Моля те, кажи ми, че си напът да обясниш какво се случи онзи път в стола. Поне десетина пъти сме опитвали да разшифроваме поведението ти, но не намираме никаква логика.
	Клатя глава.
	— Не мога да ти кажа какво се случи, Брекин. Наистина не мога. Мога да кажа само, че Скай означава много повече за мен, отколкото си мислиш. Обаче оплесках пейзажа и вече е късно да се опитвам да оправям нещата. Не искам прошка, понеже не я заслужавам. И двамата знам, че без мен ще й е по-добре. Но исках да дойда да ти се извиня, защото непрекъснато ви наблюдавам и виждам как се грижиш за нея. Съсипвам се, че така я нараних, но косвено нараних и теб, така че, извинявай.
	Гледам го съсредоточено. Той накланя леко глава и захапва долната си устна, като продължава да ме изучава.
	— Рожденият й ден е следващата събота — казвам и вдигам плика. — Купих й ето това и искам да й го дадеш. Ама да не разбира, че е от мен. Кажи й, че то е от теб. Със сигурност ще й хареса. — Вадя от плика един електронен четец и му го подавам. Той го улавя и го поглежда.
	Изучава го в продължение на няколко минути, после го обръща и го разглежда и отзад. Хвърля го на леглото и отново сплита пръсти, навел поглед към пода. Чакам го да каже нещо, тъй като аз самият нямам какво повече да добавя.
	— Мога ли да вметна нещо? — Брекин вдига глава.
	Кимвам. Сигурен съм, че след цялата ми реч ще иска да вметне поне няколко неща.
	— Най се дразня, че ми харесвахте като двойка. Толкова беше щастлива оня ден. И макар да ви наблюдавах заедно само трийсетина минути, преди да ти изгърми бушонът — той размахва ръка във въздуха, — ми се стори, че сте идеални един за друг. Ти за нея и тя за теб и… не знам, Холдър. Не те разбирам. Не разбирам защо си тръгна тогава, не те разбирам и сега. Усещам, че ти пука за нея. Но пак не те разбирам. Изобщо не те разбирам и безкрайно се дразня, защото, ако има нещо на тоя свят, в което да ме бива, това е да преценявам хората.
	Не че броях, докато говореше или нещо такова, но съм почти сигурен, че изреди повече от едно нещо.
	— А вярваш ли, че действително ми пука за нея? — питам го. — Че искам най-доброто за нея и макар да се съсипвам от мисълта, че присъствието ми не й се отразява добре, искам да е щастлива?
	Ухилен, Брекин вади електронния четец.
	— Сигурен съм, че в мига, в който й подаря този великолепен подарък, за който съм вложил всичките си спестявания, веднага ще забрави за Дийн Холдър. И че щом се гмурне в книгите, които се каня да й заредя, всичко ще е цветя и рози.
	Усмихвам се доволно, макар да нямам представа какво иска да каже с това „цветя и рози“.


>	Глава трийсет и половина

C>
	Лес,
	Брекин се оказа доста готин. Ще ти хареса. Ходих до тях в петък вечерта и му дадох подаръка, дето го купих за Скай. Поговорихме малко и май вече не е толкова нахъсан да ми срита задника. Не че би могъл. Но така още повече го уважавам. Понеже ми беше толкова ядосан, че беше готов да се сбие с мен, без да има и най-малкия шанс да спечели.
	Първоначално въобще не бях сигурен дали ще има някаква полза да се виждам с него, но в крайна сметка останах у тях почти до полунощ. Никога не съм си падал по видеоигри, обаче поиграхме на „Modern Warfare“ и ми беше приятно да се поразсея. Всъщност не е сигурно дали изобщо съм се разсеял, защото Брекин на няколко пъти ми обърна внимание, че непрекъснато говоря за Скай. Не може да разбере защо просто не й се извиня, след като толкова я харесвам. За съжаление, не мога да му обясня, та явно никога няма да разбере. Но май това не го тревожи особено.
	И двамата смятаме, че ще е по-разумно да не осведомяваме Скай, че сме се виждали. Не искам да му се сърди, но пък имам чувството, че някак я мамя, като се сприятелявам с него зад гърба й. Но мога да те уверя, Лес, че не отидох у тях с идеята да се възползвам от сексуалната му ориентация.
@	Х
C$


>	Трийсет и първа глава

	— Какво ти се прави? — питам.
	— Все ми е тая — отвръща Даниел.
	— И на мен.
	Седим в колата, паркирана в алеята пред къщата им. Отпуснал съм се назад с вдигнати върху таблото крака. Той е заел сходна позиция на шофьорското място, само дето ръката му е облегната на волана, а главата му е опряна върху облегалката отзад. Зяпа през прозореца и ми се струва необичайно сдържан.
	— Какво ти става? — питам го накрая.
	Даниел въздъхва тежко и потиснато, без да отклонява очи от прозореца.
	— Пак скъсах с Вал — отвръща унило. — Тая е луда. Напълно е откачена.
	— Мислех, че точно по тази причина я обичаш?
	— Да, ама по същата причина не я обичам. — Той смъква крака от таблото и премества седалката си напред. — Я да се махаме оттук. — Пали колата и дава на заден.
	Слагам си колана и смъквам слънчевите очила върху очите си.
	— А какво ти се прави?
	— Все ми е тая.
	— И на мен.


	— Брекин у дома ли си е? — питам майка му, която стои на прага и оглежда Даниел със същия критичен поглед, както този, отправен към мен миналия петък.
	— Ти май се превръщаш в редовен посетител — отбелязва. В гласа й не се долавя и следа от чувство за хумор, а ако трябва да съм искрен, си е доста страховита.
	Чакаме още няколко неловки минути, но тя така и не ни кани да влезем. Даниел навежда глава към мен.
	— Прегърни ме. Страх ме е.
	Вратата се разтваря по-широко и Брекин заема мястото на майка си, която се врътва и изчезва. Сега той оглежда Даниел подозрително.
	— На теб категорично отказвам да ти правя услуги — завява.
	Даниел ме стрелва с очи озадачено.
	— Днес е петък вечер, а ти реши да ме доведеш в къщата на тая пудра? — клати глава разочаровано. — Какво ни става, човече? Какво направиха с нас тия кучки?
	Поглеждам Брекин и кимам съчувствено към Даниел.
	— Има си проблеми с момиче. Реших, че малко „Modern Warfare“ ще му се отрази добре.
	Брекин въздъхва, вдига демонстративно очи към тавана, после ни пуска да минем. Влизаме, Брекин хлопва вратата зад гърба ни и се изтъпанва пред Даниел.
	— Ако още веднъж ме наречеш пудра, вторият ми най-добър приятел на света ще ти срита задника.
	Даниел се ухилва, после ме поглежда. Провеждаме един от нашите мълчаливи разговори, в които ми казва, че това хлапе всъщност си го бива. Усмихвам се, защото съм напълно съгласен.


	— Я чакай, че нещо не разбрах — обажда се Брекин, мъчейки се да се ориентира в историята, която Даниел току-що ни е споделил. — Дори не знаеш как изглежда това момиче, така ли?
	Даниел се ухилва самодоволно.
	— Нямам никаква представа.
	— А как се казва? — питам.
	Той вдига рамене.
	— Нямам представа.
	Брекин пуска конзолата и се обръща към него.
	— А как, по дяволите, се озова в килера с нея?
	Изражението на Даниел е все така доволно. Изглежда безкрайно горд със себе си, та чак се изненадвам, че едва сега научавам за случката.
	— Историята е доста странна всъщност — подхваща той. — Миналата година така и не ми сложиха занятия в петия час. Грешката явно е чисто административна, но не исках да им обръщам внимание. По тази причина всеки ден през петия час, когато всички останали си влизаха по класните стаи, аз се скривах в стаичката на портиера и си подремвах сладко-сладко. Тая част от коридора я чистят едва след училище, така че никой никога не ходи там. Преди някъде шест или седем месеца, точно преди края на годината, тъкмо си подремвах по тоя начин, и внезапно някой отваря вратата, пъха се вътре и се спъва в мен. Не можах да видя кой е, понеже винаги стоя на изгасена лампа, ама таз девойка падна право върху мен. И ето, озовахме се в крайно компрометираща позиция, а тя миришеше много хубаво, пък и не тежеше кой знае колко, та нямах нищо против, че е върху мен. Прегърнах я с готовност, защото усещането беше доста приятно. Обаче плачеше. — Блясъкът в очите му леко помръква. Обляга се назад и продължава: — Питах я какво има, а тя отвърна само: „Мразя ги“. Питах я кого мрази, а тя: „Всички. Всичките ги мразя“. Направо ми разби сърцето, с такъв тон го каза, че ми стана жал за нея, дъхът й миришеше така хубаво, пък и прекрасно я разбирах, понеже и аз мразя всички. Затова я прегърнах още по-плътно и й казах: „И аз мразя всички, Пепеляшке“. А още сме…
	— Чакай, чакай, чакай — прекъсва го Брекин. — Нарекъл си я Пепеляшка? За какъв дявол?
	Даниел свива рамене.
	— Нали бяхме в килера, де. Не знаех как се казва, а тия кофи, метли и боклуци ми напомниха за Пепеляшка, какво толкова? Я ме остави да разказвам.
	— Но защо изобщо ще я наричаш някак? — пита пак Брекин, очевидно не наясно с увлечението на Даниел по най-произволни прякори.
	Даниел прави недоволна гримаса.
	— Защото не й знаех шибаното име, Айнщайн! Спри да ме прекъсваш, тъкмо съм стигнал до най-интересното. — Отново се привежда напред. — И казвам й, значи: „И аз мразя всички, Пепеляшке“. Още сме в същата поза и е тъмно и, честно казано, доста възбуждащо. Нали разбирате, понеже не знаех коя е и как изглежда. Много загадъчно. А после тя се разсмива, навежда се и ме целува. Естествено, и аз я целувам, тъй като с дрямката ми беше свършено, а имахме още петнайсет минути. Та до края на часа се целуваме. Само толкова. Не си казваме нищо друго и не правим нищо друго. И когато звънецът удря, тя се изправя и си тръгва. И така и не видях как изглежда.
	Втренчил се е ухилен в пода. Май не съм го чувал да говори с такъв възторг по адрес на момиче. Даже и по адрес на Вал.
	— Но нали каза, че това ти е бил най-готиният секс в живота? — възкликва Брекин и ни връща към репликата, с която започна целият разговор.
	Усмивката на Даниел се разтяга още повече.
	— Така беше. Оказа се, че след тоя случай не й е било трудно да ме намери. След седмица пак се появи. Лампата пак беше изгасена, тя влезе и затвори вратата. И пак плачеше. Прошепна: „Тук ли си, хлапе?“. В първия момент си помислих, че е учителка, за да ме нарича „хлапе“, и правичката да ви кажа, това ми се стори още по-възбуждащо. И после от дума на дума… Ще споделя само, че за остатъка от часа се превърнах в истински принц. А това вече беше най-готиният секс в живота ми.
	Двамата с Брекин се разкикотваме.
	— И коя се оказа? — питам.
	Даниел свива рамене.
	— Така и не разбрах. След този случай така и не дойде повече, а и няколко седмици по-късно ни разпуснаха. После срещнах Вал и загубих всякакъв контрол над живота си. — Той въздъхва шумно и се обръща към Брекин. — Расизъм ли е от моя страна да не искам да ми разказваш за хомосексуалните си подвизи?
	Брекин се разсмива и го замеря с конзолата.
	— Не се казва „расизъм“, глупако. Хомофобия и дискриминация, да. И е напълно разбираемо. И без това не бих ти разказал.
	Даниел ме поглежда.
	— Теб няма нужда да те питам с кого ти е бил най-готиният секс. Като гледам как си се смачкал след тая история със Скай, отговорът е очевиден.
	Клатя глава.
	— Е, ще ти кажа, че грешиш, тъй като не само не съм правил секс с нея, но и дори не сме се целували.
	Даниел се изсмива шумно, но Брекин мълчи, аз също, така че и Даниел мигом млъква.
	— Моля те, кажи, че се шегуваш.
	Завъртам глава отрицателно.
	Даниел се изправя и мята конзолата си на леглото.
	— Е как така, дявол да го вземе, не сте се целували? — гласът му се извисява възмутено. — Тогава защо цял месец се държиш все едно е любовта на живота ти?
	Накланям глава озадачено.
	— А ти защо се дразниш?
	— Сериозно ли ме питаш? — навежда се над мен и хваща облегалките на стола ми. — Защото се държиш като путка. П-У-Т-К-А. — Изправя се. — За бога, Холдър. А аз толкова ти съчувствах. Я се стегни бе, пич. Иди до тях и вземи най-после я целуни и поне веднъж в живота си си позволи да си щастлив.
	Сяда на леглото и си взима конзолата. Брекин се усмихва криво и вдига рамене.
	— Не съм във възторг от приятелчето ти, но тук е прав. Продължавам да не разбирам защо така й се ядоса и си тръгна, но единственият начин да си изкупиш вината е да се върнеш при нея. — После се врътва към телевизора, а аз оставам да ги зяпам напълно онемял.
	Държат се така, сякаш е съвсем просто, сякаш животът й не виси на косъм. Изобщо не знаят какви ги дрънкат.
	— Закарай ме вкъщи — казвам на Даниел. Не искам повече да стоя тук. Излизам от стаята на Брекин и тръгвам към колата на Даниел.


>	Трийсет и втора глава

C>
	Лес,
	Хората си умират да дават съвети, забелязала ли си? А Даниел и Брекин нямат и най-малка представа какво съм преживял. Какво сме преживели ние двамата.
	Майната му. Даже на теб не ми се иска да разказвам.
@	Х
C$
	Затварям тетрадката и се втренчвам в корицата й. Защо изобщо пиша в нея? Защо, по дяволите, си правя труда, при положение че е мъртва? Запокитвам я към отсрещния край на стаята, тя се блъсва в стената и пада на пода. Хвърлям и химикалката след нея, после дръпвам възглавницата иззад главата си и мятам и нея.
	— Мамка му — простенвам вбесен. Задето Даниел си мисли, че животът ми е толкова прост. Задето Брекин си мисли, че е нужно единствено да се извиня и всичко ще се оправи. Задето продължавам да пиша на Лес, нищо че е мъртва. Не може да прочете написаното. Никога няма да го прочете. И само си губя времето да записвам всички тия лайна, дето ми се случват, понеже на света няма човек, с когото да мога да поговоря.
	Излягам се на леглото, обаче наново побеснявам, защото проклетата ми възглавница е чак в другия край на стаята. Ставам и отивам да си я взема. Погледът ми попада върху тетрадката, разтворена на пода.
	Възглавницата се изплъзва от ръката ми.
	Коленете ми удрят дъските.
	Пръстите ми стисват здраво тетрадката, отворена на последната страница.
	Прехвърлям като обезумял страниците, изписани с почерка на Лес, докато не намирам началото. И още щом виждам думите, с които започва писмото й, сърцето ми спира.
C>
	Миличък Холдър,
	Ако четеш това писмо, то знай, че истински мъж…
C$
	Затварям рязко тетрадката и я хвърлям към отсрещната стена.
	Написала ми е писмо?
	Шибано прощално писмо?
	Не мога да дишам. О, боже, не мога да дишам. Надигам се с мъка и отварям прозореца, показвам си главата навън. Поемам дълбоко въздух, но това не ми стига. Няма въздух и не мога да дишам. Затварям прозореца и хуквам към вратата. Отварям я рязко и се втурвам надолу по стълбите, прескачам ги по две, по три. Подминавам мама и виждам как очите й се ококорват.
	— Холдър, посред нощ е! Къде, за бога…
	— Отивам да тичам! — виквам и затръшвам входната врата зад гърба си.
	И точно това правя. Тичам. Тичам право към къщата на Скай, защото единствено тя на тоя свят може да ми върне дъха.


>	Трийсет и трета глава

	През тези няколко седмици правя всичко възможно да я избягвам, останал съм без сили, не мога повече. Мислех, че именно така проявявам сила, но отсъствието й ме прави слаб, по-слаб от всякога. Знам, че не бива да отивам, знам, че не ме иска, но трябва да я видя. Трябва да я чуя, да я докосна, да усетя тялото й до моето, защото онзи уикенд, който прекарах с нея, бе първият и единствен миг, откакто я изоставих преди тринайсет години, в който съм бил в състояние да гледам напред.
	По-рано никога не съм имал смелостта да гледам напред. Вечно се взирах в миналото. Постоянно разсъждавам за миналото, какво е трябвало да направя и къде съм сбъркал, та в живота си нито веднъж не съм си позволил да погледна към бъдещето. Но присъствието й ме накара да се замисля за утрешния ден, а също и за следващия, за следващата година и завинаги. И точно от това имам нужда в момента, защото, ако не я прегърна поне още веднъж… страх ме е, че отново ще се вторача назад и миналото напълно ще ме погълне.
	Хващам се за перваза на прозореца й и затварям очи. Вдишвам дълбоко няколко пъти, за да си успокоя пулса и треперенето на ръцете.
	Хич не ми е неприятно, че вечно си оставя прозореца незаключен. Бутам го нагоре и отмятам завесите, после се покатервам вътре. Чудя се дали да не кажа нещо, за да знае, че съм аз, но пък не желая да я стресна, ако е заспала.
	Затварям прозореца и отивам до леглото й, внимателно се излягам до нея. Обърната е на другата страна, така че отмествам завивките и се притискам до нея. Тялото й мигом се сковава и ръцете й се вдигат към лицето. Знам, че е будна и че е наясно кой се промъква в леглото й, но мисълта, че това я плаши, направо ме съсипва.
	Страх я е от мен. Не очаквам страх. Гняв — да. Сто пъти предпочитам да ми е сърдита, но не и да се страхува.
	Но пък не ми казва да си ходя, а и не мисля, че бих могъл, дори и да ме помоли. Искам да усетя тялото й в прегръдките си, така че се премествам още по-плътно и пъхам ръка под възглавницата й. Увивам другата си ръка около нея и сплитам пръсти с нейните, после заравям лице в шията й. Уханието й, мекотата на кожата й, пулсът й под преплетените ни ръце… всичко това е точно онова, за което копнея тази вечер повече от всякога. Искам да знам, че не съм сам, нищо че не би могла да знае колко ми помага само с това, че ми позволява да я прегръщам.
	Целувам я лекичко по слепоочието и я придърпвам към себе си. Не заслужавам да съм в леглото й, да съм в живота й, след всичко, което й причиних. Но ето че в този миг ме допуска до себе си. Няма да мисля какво ще се случи в следващите няколко минути. Няма да мисля за миналото. Няма да гледам нито напред, нито назад. Ще я прегръщам и ще мисля само за това. За този миг. За нея.
	Не продумва близо половин час, аз също. Не й се извинявам, понеже не заслужавам прошка, а и не заради това съм дошъл. Не мога да й обясня какво се случи онзи път в столовата, защото не искам да знае истината. Нямам представа какво да й кажа, така че само я притискам в обятията си и мълча. Целувам косата й и мълчаливо й благодаря, задето ми помогна да си възвърна дъха.
	Сгъвам ръка и я притискам още по-силно. Полагам огромни усилия да не се срина. Неимоверни усилия. Скай си поема въздух и ми проговоря за първи път от близо месец.
	— Бясна съм ти — прошепва.
	Стисвам очи и отчаяно прилепям устни до кожата й.
	— Знам, Скай — обгръщам я с ръка и я притеглям още по-плътно към себе си. — Знам.
	Пъха пръсти между моите и лекичко стисва дланта ми. Само това, но този малък жест ми дава повече, отколкото бих могъл да й върна в отговор. Жест на утеха, колкото и да е незначителен, но е далеч повече от всичко, което заслужавам.
	Притискам устни към рамото й и нежно я целувам.
	— Знам — прошепвам още веднъж и продължавам да целувам шията й.
	Усещам, че реагира на докосването, на целувките и ми се иска да остана тук завинаги. Да спра времето. Да спра миналото и бъдещето и да се съсредоточа единствено върху присъствието си тук, в този миг, с нея, завинаги.
	Скай вдига ръка и я прокарва по тила ми, притиска ме към шията си. Значи, иска да съм с нея. Иска да съм тук точно толкова, колкото и аз го желая. И този факт е достатъчен, за да спре времето поне за кратко.
	Надигам се в леглото и нежно подръпвам рамото й, докато не ляга по гръб и среща погледа ми. Отмятам косите от очите й. Толкова ми липсваше и така се страхувам, че всеки момент ще дойде на себе си и ще ми заповяда да си вървя. Господи, колко ми липсваше! Как изобщо можа да ми хрумне, че да се откъсна от нея, ще е най-добре и за двама ни?
	— Знам, че си ми бясна — прошепвам и прокарвам длан по шията й. — И е важно да си ми бясна, Скай. Но още по-важно е да искаш да съм тук, с теб, въпреки всичко.
	Тя не отделя очи от моите и кимва леко. Привеждам чело към нейното й обрамчвам лицето й с длани, тя също вдига ръце към моето.
	— Истински съм ти бясна, Холдър. Но колкото и да ти се сърдех, никога, дори за миг не спрях да копнея да съм с теб.
	При тия думи дъхът ми буквално секва и същевременно гърдите ми се изпълват с въздух до краен предел. Копнее да съм с нея и това е най-вълшебното чувство на света.
	— Господи, Скай. Толкова ми липсваше. — Имам чувството, че тя е спасителното ми въже и ако не я целуна незабавно, просто ще умра.
	Навеждам глава и притискам уста в нейната. В мига, в който устните ни се срещат, и двамата рязко поемаме дъх. Тя ме притегля към себе си, приема ме обратно в живота си. Устите ни отчаяно се притискат, напълно неподвижни, и двамата се борим да си поемем глътка въздух. Отдръпвам се леко, понеже усещането за тялото й под моето, за устата й, притисната с такава готовност към моята, напълно ме зашеметява. Нищо никога не е било толкова съвършено през всичките ми осемнайсет години. Когато отделям устни, тя ме поглежда и увива ръце около шията ми. Надига се лекичко от леглото и отново долепя устни до моите. Този път тя ме целува, нежно разтваря устните ми със своите. Когато езиците ни се срещат, простенва тихо, а аз я бутам обратно на матрака и поемам нещата в свои ръце.
	През следващите няколко минути потъваме в абсолютно съвършенство. Времето замира, а единствената мисъл, която ми минава, докато се целуваме, е, че точно това спасява хората. Мигове като този, с човек като нея, компенсират всякакви страдания. Заради такива мигове се живее и не мога да повярвам, че в продължение на цял месец ги оставих да ми се изплъзват.
	По-рано казвах, че никога не е вкусвала истинска целувка, но до този момент не ми беше хрумвало, че всъщност и аз никога не съм се целувал истински. Не и по този начин. Всяка целувка, всяко движение, всяко стенание, всяко докосване на ръката й е истинско. Моето спасение. Моята Хоуп.
	И никога повече няма да я изоставя.

	* * *

	Чувам вратата на стаята й да се хлопва, така че всеки миг ще ме залови на местопрестъплението — приготвям й закуска. Все още не съм дал обяснение защо се държах така отвратително в продължение на цял месец, а и не съм сигурен, че мога да обясня, но ще направя всичко възможно, за да го приеме, без да й позволя да ми прости. Независимо от случилото се снощи, не заслужавам прошката й, а и, честно казано, Скай не е от момичетата, които биха преглътнали подобно отношение. Ако ми прости, ще имам чувството, че се отказва от част от силата си, че прави компромис. А не искам да прави никакви компромиси заради мен.
	Усещам я зад гърба си. И преди наново да се подсети за отвратителното ми поведение, бързам да обясня защо така свободно се разполагам в кухнята й.
	— Тръгнах си рано-рано — подхващам, без да се обръщам, — понеже ме беше страх да не влезе майка ти и да реши, че се опитвам да те забременя. Но докато тичах, минах пак оттук и видях, че колата й я няма, и се сетих, че през първия уикенд на месеца ходи на някакво изложение. Така че реших да понапазарувам, за да ти приготвя закуска. За малко да купя продукти и за обяд и вечеря, но може би е по-разумно да караме едно по едно.
	Сега вече се обръщам да я погледна и не знам дали защото от толкова много седмици се опитвам да се държа на разстояние, или по някаква друга причина, но Скай е най-прекрасното нещо, което някога съм виждал. Оглеждам я от горе до долу и осъзнавам, че за първи път се влюбвам в дреха. Какво, по дяволите, се опитва да направи с мен?
	— Честит рожден ден — вметвам небрежно, като се старая да не издавам колко възбуждащо ми действа рокличката й. — Прекрасна рокля. Купих истинско мляко, искаш ли? — Грабвам една чаша и й наливам малко мляко, после я побутвам към нея. Тя я гледа подозрително, но не й оставям време да отпие. При вида на тези устни и… о, по дяволите. — Трябва да те целуна! — Мигом се озовавам до нея. — Устните ти бяха толкова съвършени нощес, че се уплаших да не съм сънувал.
	Очаквам съпротива, но вместо това срещам неподправена отзивчивост. Сграбчва ме за тениската с две ръце и с готовност отвръща на целувката ми. Как е възможно все така да ме иска след всичко, което я накарах да преживее? Сега още повече я ценя. А мисълта, че все още имам някакъв шанс с нея…?
	Че имам възможността да я целувам по този начин?
	Не го заслужавам.
	Откъсвам се от нея и отстъпвам крачка назад.
	— Не. Не съм сънувал — възкликвам ухилен.
	Връщам се при печката, за да не ме изкушава устата й поне докато приготвя закуската. Имам да й казвам толкова много неща, а нямам представа откъде да започна. Нареждам чиниите и ги отнасям на бара, където ме чака.
	— Може ли да играем на „Вечерен разпит“ на закуска? — питам.
	Тя кимва.
	— Стига аз първа да започна.
	Не се усмихва. Не ми се е усмихвала от повече от месец. И се мразя, защото аз съм причината да спре да се усмихва.
	Пускам вилицата в чинията и преплитам пръсти под брадичката си.
	— И без това смятах да те оставя да задаваш всичките въпроси.
	— Интересува ме какъв е отговорът само на един.
	Въздъхвам, понеже прекрасно знам, че й трябва повече от един отговор. Но щом настоява само за един, значи, ще ме пита за гривната. А точно на този въпрос не съм готов да дам обяснение.
	Тя се привежда напред и аз се приготвям за въпроса.
	— Откога взимаш наркотици, Холдър?
	Поглеждам я смаяно, защото точно това ни най-малко не очаквам. Толкова съм зашеметен, че не успявам да откъсна очи от нейните, а същевременно ме напушва смях. Може би е редно да се притесня, че поведението ми е дало повод за подобна абсурдна идея, но вместо това чувствам единствено облекчение.
	Мъча се с всички сили да се удържа да не прихна, но пламналият в очите й гняв е толкова очарователен. Очарователен и прекрасен, и искрен… и така ми олеква. Свеждам поглед, тъй като ми е адски трудно да си сдържа усмивката. А тя е толкова сериозна и директна, но, дявол го взел, просто не мога.
	Усмивката все пак ме побеждава и се разкикотвам неудържимо. Очите й ме стрелват още по-сърдито, от което избухвам още повече.
	— Наркотици? — опитвам се да спра, но само като се замисля колко е разсъждавала на тая тема през последния месец, смехът напира все по-гръмко. — Решила си, че взимам наркотици?
	Изражението й не се променя. Бясна е. Задържам дъх в опит да спра смеха, та най-после да се овладея. Привеждам се и я хващам за ръката, поглеждам я право в очите.
	— Не взимам наркотици, Скай. Кълна ти се. Не знам откъде ти хрумна, но наистина се заклевам.
	— Тогава какво, по дяволите, ти има? — тросва ми се тя.
	Мамка му. Не ми харесва това изражение. Обидена е. Разочарована. Обезсърчена. Нямам представа за кой точно аспект от необяснимото ми, непостоянно поведение става дума, но пък и не знам как да й отговоря. Какво ми има? И въобще нещо наред ли ми е?
	— Може ли да бъдеш по-конкретна? — питам.
	Тя вдига рамене.
	— Добре. Какво точно се случи между нас и защо се държиш така, сякаш нищо не е станало?
	По дяволите. Този път ме жегва. Нима наистина смята, че нехая за нас двамата? Искам да й кажа всичко. Да й кажа колко много означава за мен и как този месец бе един от най-трудните в живота ми. Да й разкажа за Лес и за нея самата, за това и мен колко ме боли, че не помни. Как е възможно да забрави такава важна част от живота си?
	А може би двамата с Лес не сме били чак толкова важни. Поглеждам ръката си. Прокарвам пръст по буквите, копнея да я накарам да си спомни. Но пък, ако си спомни… ще се сети какво означава татуировката. Ще се досети, че съм я предал. Ще се сети, че за всичко през последните тринайсет години съм виновен аз.
	Гледам я в очите и й отговарям дотолкова искрено, доколкото ми е възможно.
	— Не исках да те предавам, Скай. В живота си съм предал всички, които са ме обичали, а след онзи път, в столовата, разбрах, че съм предал и теб. Затова… реших да си тръгна, преди да ме заобичаш. Иначе всякакъв опит да не те разочаровам щеше да е безсмислен.
	Очите й помръкват. Знам, че говоря двусмислено, но не мога да й кажа истината. Поне не сега. Не и преди да съм сигурен, че ще се справи.
	— Защо просто не го каза, Холдър? Защо просто не се извини?
	Болката в гласа й ме удря право в сърцето. Взирам се настойчиво в очите й, искам да знае колко е важно никога да не допуска отношение като моето.
	— Не се извинявам, понеже… не искам да ми простиш.
	Скай стисва очи, за да спре сълзите. С думи едва ли ще успея да поправя случилото се. Пускам ръката й и се изправям, прегръщам я и я вдигам от стола. Внимателно я слагам на бара, така че очите ни да са на едно ниво. Може и да не вярва на думите ми, но искам да почувства какво й казвам. Искам да прочете в очите ми, в гласа ми, че съм искрен, за да знае, че не съм искал да я нараня. Възнамерявах само да й спестя точно тази болка, но всъщност още повече влоших ситуацията.
	— Скай, сериозно оплесках нещата. При това неведнъж, знам. Но повярвай ми, онова, което се случи в столовата, не беше ревност или гняв, или нещо друго, от което да се страхуваш. Ще ми се да можех да ти кажа какво точно се случи, но не мога. Някой ден ще ти кажа, но не и сега и искам да ми вярваш. А не ти се извинявам, защото не искам да забравиш какво се случи и не искам никога да ми простиш. Никога. Не искам да ме оправдаваш пред себе си, Скай.
	Попива всяка моя дума и съм й безкрайно благодарен. Целувам я, после бързам да продължа, докато все още е склонна да ме слуша.
	— Заповядах си да стоя настрани от теб, да те оставя да ми се сърдиш, защото действително има безброй неща, които все още не съм готов да споделя с теб. И се опитах, наистина се опитвах да стоя настрани, но просто не мога. Не съм достатъчно силен, за да лиша и двама ни от всичко, което бихме могли да имаме. И вчера, в столовата, когато прегърна Брекин и се разсмя… Стана ми толкова приятно, че си щастлива, Скай. И отчаяно пожелах аз да съм този, заради когото се смееш. Разкъсвах се от мъка, задето си убедена, че не ми пука за нас, задето не вярваш, че онзи уикенд бе най-съвършеният в живота ми. Напротив, пука ми и онези мигове бяха най-прекрасните. Онзи уикенд бе най-божественият в историята на всички уикенди.
	Прокарвам ръце по косата й, към основата на шията й и погалвам линията на челюстта й с палци. Налага се да си поема дълбока глътка въздух, преди да продължа, защото ме е страх да не я уплаша. Но трябва да съм искрен.
	— Съсипвам се, Скай — прошепвам. — Съсипвам се, тъй като не искам да мине и ден, без да знаеш какво усещам към теб. Не се чувствам готов да заявя, че съм влюбен в теб, защото не съм. Още не. Но това, което чувствам, е много повече от обикновено харесване. Толкова повече. През последните няколко седмици се опитвам да разбера какво точно чувствам. Опитвам се да разбера защо не съществува подходяща дума. Искам да ти обясня какво точно чувствам, но в целия проклет речник няма нито една дума, която да описва чувството между харесване и любов, а точно тя ми трябва. Трябва ми, защото искам да я чуеш от устата ми.
	Целувам я, но тя продължава да ме гледа недоверчиво. Целувам я отново и отново, като след всяка целувка спирам за миг, надявайки се все някак да реагира. Не ми пука дали ще ме зашлеви, или ще отвърне на целувката, или ще ми каже, че ме обича. Искам само някакъв знак, че е чула какво й казвам. Но вместо това тя ме гледа втренчено, че чак започвам да се потя от напрежение.
	— Кажи нещо — примолвам й се.
	Дълго време продължава да се взира в мен. Опитвам се да проявя спокойствие. С този неин пъргав ум винаги е била търпелива с мен. Но сега копнея да откликне по-бързо. Искам да изтръгна някаква реакция.
	Поне нещичко. Каквото и да е.
	— Осезавам — прошепва накрая.
	Не това очаквах да чуя, но поне е нещо. Засмивам се и клатя глава, понеже не разбирам какво иска да каже.
	— Какво?
	— Осезавам. Ако разбъркаш част от буквите на обичам и харесвам, се получава осезавам. Можеш това да използваш.
	Тя не само че ме разбира, не само ми се усмихна, но и току-що намери точно тази дума, която търся от мига, в който я зърнах в онзи магазин.
	Не я заслужавам. Не заслужавам разбирането й и определено не заслужавам лекотата в сърцето, с която току-що ме дари. Разсмивам се и я прегръщам, притискайки уста в нейната.
	— Осезавам те, Скай — прошепвам с устни, допрени до нейните. — Толкова много.
	И макар думата да звучи съвършено, макар съвършено да описва отношенията ни в момента, знам, че е лъжа.
	Защото аз не просто я осезавам. Обичам я. Обичам я от дете.


>	Трийсет и четвърта глава

C>
	Лес,
	Отказвам да прочета онова писмо. Никога няма да го прочета. Никога. Освен това спирам да пиша в тая шибана тетрадка. Тоест явно спирам да ти пиша.
@	Х
C$


>	Трийсет и пета глава

	Телефонът иззвънява и още преди да успея да кажа „ало“, Даниел вече говори.
	— Искате ли довечера с госпожица Цици да дойдете да гледаме филм с Вал?
	— Мислех, че си скъсал с Вал.
	— Днес не съм — отвръща Даниел.
	— Не съм убеден, че е разумно — казвам му, достатъчно истории за Вал съм чувал, така че не копнея да запознавам Скай с нея. Ходим едва от две седмици.
	— Напротив, напълно е разумно — възразява Даниел. — Нашите излизат в осем. В осем и една да сте тук.
	И затваря, така че пиша есемес на Скай.
C>
	Искаш ли довечера да гледаме филм с Даниел и Вал?
C$
	Натискам копчето за изпращане и хвърлям телефона на леглото. Надниквам в дрешника, за да инспектирам колекцията си от ризи, но после се сещам, че всъщност нямам кой знае каква колекция от ризи. Дръпвам първата тениска, която ми попада, и тъкмо завирам глава в нея, когато получавам отговора на Скай.
C>
	При две условия (цитирам Карън): Да съм си вкъщи до полунощ и да не ме забременяваш.
C$
	Прихвам и връщам отговор.
C>
	Предвид колко си скучна, сигурно ще се прибереш след по-малко от час.
C$
C>
	Това означава ли, че все пак ще се опиташ да ме забремениш?
C$
C>
	Естествено!
C$
C>
	Смея се на глас.
C$
	О, боже, точно така го е изписала. Смея се на глас.
	И действително прихвам на глас, после тиквам телефона в джоба и тръгвам към колата.


	Досега реално не съм разговарял с Вал и тази вечер не е изключение. Двамата със Скай се настаняваме на канапето пред телевизора в мазето на Даниел. Даниел и Вал са в креслото и всеки миг ще се разкъсат един друг, та се питам защо изобщо ни покани, ако само това ще правят.
	Наблюдаваме ги неловко. Трудно е да следиш действието на екрана, когато до теб шумно се мляска.
	Когато ръката на Даниел се плъзва под блузата на Вал, го замерям с дистанционното и го уцелвам в коляното. Той се сепва и ми показва среден пръст, но устата му така и не се отлепя от нейната. Въпреки това някак успява да ме погледне и аз мълчаливо му нареждам да се измита от мазето или моментално да си извади ръката.
	Даниел послушно се изправя с увитата около тялото му Вал. Без да продумат, той я вдига на ръце и я отнася по стълбите към стаята си.
	— Безкрайно ти благодаря! — Скай въздъхва с облекчение. — Бях напът да повърна.
	Свила се е до мен на канапето, облегнала глава на рамото ми. Смъквам се надолу, за да ни е по-удобно, и двамата автоматично поглеждаме към телевизора. Но вниманието ни съвсем не е насочено натам, понеже в мига, в който Даниел и Вал се измитат, атмосферата в мазето рязко се наелектризира. Откакто официално се обявихме за гаджета преди две седмици, май не сме оставали сами.
	Ръцете ни, сплели пръсти, се опират в бедрото й. Не е с онази рокличка, дето така ме разтрепери онзи път, но все пак е с рокля. Която е точно толкова хубава, колкото и онази.
	Всъщност май предпочитам да е с дънки. Веднъж когато бяхме на шестнайсет, случайно чух Лес да си говори с някаква приятелка. Канеха се да излизат на двойна среща и онази я инструктираше на тема дрехи „за натискане“. Че ако Лес искала само да се целува с момчето, трябвало да си обуе дънки, защото така било по-малко вероятно онзи да си пъхне ръцете, където не трябва. Но ако смятала да премине отвъд първа база, то тогава трябвало да си сложи рокля или пола. За по-лесен достъп, така й каза. Помня, че след тоя разговор изчаках в хола да видя с какво ще се издокара Лес. И когато слезе по стълбите с пола, я накарах моментално да се върне обратно и да си сложи дънки.
	Та ми се иска и Скай сега да беше с дънки, тъй като ръцете ми започват да се потят и съм сигурен, че усеща пулса ми през дланите. Тая рокличка ме кара да си въобразявам, че би искала да стигнем малко по-далеч, и не мога да изтикам образите, с които се пълни главата ми. Аз със сигурност искам да стигнем до следващата стъпка, но е напълно възможно Скай да не е наясно с правилата на тоалетите „за натискане“? Ами ако си е облякла рокличка само защото обича да е с рокля? Или защото пералнята им се е развалила и всичките й дънки са мръсни? Или защото не е имала време да се преоблече, преди да ида да я взема? Или е с рокля, защото днес е ходила на църква, в която има служба и в събота?
	Копнея да знам какво й се върти в главата. Облягам глава на канапето и преглъщам огромната буца, запушила гърлото ми.
	— Харесва ми тая рокличка — отбелязвам. Само дето не прозвучава така небрежно, както ми се иска, а по-скоро като дрезгав шепот, тъй като от всичките тия мисли гърлото ми се е свило. Но на нея май й харесва как прозвучава, защото накланя глава и ме поглежда, после бавно плъзва очи към устата ми. Благодарение на позата ни дори не трябва да се наместваме, за да се целунем. Устата й е толкова близо, че буквално е върху моята. Но нито един от двамата не се възползва от ситуацията. За сега.
	— Благодаря — прошепва. Сладостният й дъх прониква в устата ми и ме стопля от вътре навън.
	Напрежението вече е толкова наситено, че едва си поемам въздух.
	— Моля — прошепвам и зяпвам устата й, както и тя моята. Известно време мълчим, само се гледаме. Тя размърдва устни, лекичко ги навлажнява и съм почти сигурен, че неволно измърморвам: „Мили боже!“.
	Май се забавлява, че така се вълнувам.
	— Искаш ли да се натискаме? — прошепва ми.
	О, да!
	Устните ми се впиват в нейните, преди да довърши изречението. Прегръщам я през талията и я придърпвам към себе си, а тя ме обкрачва през скута.
	Възседнала ме е. Както е с рокличката.
	Хванал съм я здраво през ханша и не отлепям ръце, а нейните бавно пълзят към шията ми, заравят се в косата ми. Гърдите й са така притиснати в моите, че ми се завива свят и ми се струва, че единственият начин да намеря някаква опора е да я прегърна още по-силно и да я целуна още по-дълбоко. Така и правя. Плъзвам ръце по гърба й и я притеглям, притискам я към себе си, тя простенва и неволно подръпва косата ми. Едната ми ръка остава на дупето й, следва движенията на ханша й, а другата прокарвам през целия й гръб и накрая я скривам в косата й. Езикът ми потъва в устата й, изправям се малко, та гърбът ми да не опира в облегалката на дивана и контактът между устните ни да е максимално плътен. От което още повече ми се завива свят, така че се целуваме като обезумели, тя стене още по-високо, сграбчил съм я за ханша и тялото й се движи върху моето така съвършено, че съм почти сигурен, че ще се повтори онова, дето се случи първата нощ.
	Но не искам да бързам само защото Скай седи в скута ми по рокличка и не мога да повярвам, че още не съм се възползвал. Хващам я за раменете и я избутвам, отпускам се назад върху възглавниците.
	И двамата дишаме запъхтяно. И двамата сме се ухилили до уши. И двамата се поглеждаме така, сякаш това е най-прекрасната вечер в живота ни, а е едва десет часът и имаме поне още два часа. Пускам раменете й, поемам лицето й в шепи и бавно я притеглям към устата си. После я подхващам, изправям се и я подбутвам към канапето. Сетне сам се отпускам до нея, с едно коляно между краката й и другото върху канапето.
	Започвам да си мисля, че Даниел е избрал този огромен диван, воден от същата логика, с която момичетата си избират тоалета за среща. Защото се оказва идеален за подобен род занимания.
	Насочвам устни към брадичката й, надолу по шията и още по-надолу, където свършва деколтето й и започват гърдите й. Бавно плъзвам ръка по роклята и цялата дължина на тялото й, докато накрая стигам едната й гърда. Прокарвам ръка по тънкия плат и усещам как реагира на докосването на пръстите ми.
	О, господи, тази вечер е невероятна.
	Изстенвам и притискам гърдата й малко по-силно, а тя изпъшква и извива гръб, предава се напълно на пръстите ми. Устата ми лакомо поема нейната и продължаваме да се целуваме, докато не се налага отново да спрем за глътка въздух. Притискам буза о нейната.
	Устата ми е точно до ухото й.
	— Скай? — прошепвам.
	Тя си поема рязко въздух.
	— Да?
	Издишвам бавно.
	— Осезавам те.
	Издишва.
	— И аз теб, Дийн Холдър.
	Издишвам.
	Вдишвам.
	Пак издишвам.
	И мълчаливо повтарям това изречение. И аз теб, Дийн Холдър.
	За първи път ме нарича Дийн.
	И за първи път една-единствена дума така пронизва сърцето ми.
	Отделям се от бузата й и свеждам очи към лицето й.
	— Благодаря ти.
	Усмихва ми се.
	— За какво?
	Задето си жива, казвам си наум.
	— Защото си ти — казвам на глас.
	Усмивката й се стопява и мога да се закълна, че погледът й прониква право в душата ми.
	— Добре ми е да съм себе си — казва. — Особено когато съм с теб.
	Известно време я гледам втренчено, после неволно свеждам очи. Искам да я целуна, но вместо това долепям буза в нейната, защото не искам да види сълзите ми.
	Не искам да види колко ме боли, че е така близо до мен… и въпреки това не ме помни.


>	Глава трийсет и пет и половина

C>
	Скъпи покойници, дето не сте Лес, тъй като казах, че вече няма да пиша на Лес.
	Обичам Хоуп, откакто бяхме деца.
	А тази вечер?
	Тази вечер се влюбих в Скай.
@	Х
C$


>	Трийсет и шеста глава

C>
	Лес,
	Знам, че казах, че няма да ти пиша повече. Мълчи. Така или иначе не пиша в онази тетрадка, понеже не желая да я докосвам, като знам, че писмото ти е вътре. Не мога да го прочета, така че си купих нова тетрадка. И проблемът е разрешен. А сега трябва да наваксаме.
	Ходя със Скай вече от месец. Все още не помни нищо за мен или за теб, или за приятелството ни като деца. Вечно съм на тръни да не се изпусна нещо, но, за щастие, засега не се е случвало.
	Помниш ли онзи тип, дето го пребих миналата година и ме арестуваха? Онзи, дето говореше глупости по твой адрес? Е, брат му най-после събра смелост да ме заговори днес. Още от първия ден на училище го чакам… всъщност чакам който и да е… да повдигне въпроса. Всичко щеше да е наред, ако просто ми беше потърсил сметка, ама не го направи. Реши да използва Скай и Брекин и даже теб, за да ми го върне. Започна да дрънка глупости по техен адрес в обедната почивка и, кълна се в бог, Лес, идеше ми да го смачкам, както смачках брат му. Всъщност вероятно щеше да го отнесе по-зле и от брат си, ако не беше Скай.
	Но Скай бързо се ориентира накъде тръгват нещата и някак успя да ме вразуми, измъкна ме насила от стола. А когато се качихме в колата, направо се сринах. Имах чувството, че всички преживявания от миналата година ме връхлитат отново и отново, блъскат ме в корема, така че се наложи да си кажа всичко. Описах й какво чувствам и за първи път, откакто се случи… признах на глас, че не бях прав. И че и ти не си права. Казах й колко съм ти сърдит. Сърдит от мига, в който влязох и те намерих мъртва на леглото. Толкова съм ти сърдит, Лес, за толкова много неща.
	И най-вече заради факта че така и не помисли как ще се почувствам, като те намеря. Знаела си, че именно аз ще те открия, и въпреки това си го направила.
	И те мразя, задето си го сторила, макар да си знаела, че така ще умра и аз.
	Скай е права. Трябва да се освободя от чувството за вина. Но докато самата тя не научи истината, едва ли ще успея да си простя. Още не съм готов да простя дори на теб.
@	Х
C$


>	Трийсет и седма глава

	Досега не съм я водил у нас, макар да сме двойка от месец. Като дете Хоуп непрекъснато висеше вкъщи, затова се опасявам, че майка ми ще я познае и неизбежно ще изтърси нещо, ако я види. Така че, докато Скай не научи истината за миналото, не бих рискувал да я разбере от някой друг освен мен.
	Но пък не искам да реши, че не желая да е част от живота ми, като не я каня у дома и не я запознавам с нашите, така че се възползвам от възможността да я поканя тази вечер, понеже знам, че мама няма да си е вкъщи. И макар най-после да сме сами и да се целуваме на леглото ми, не се чувствам съвсем спокойно. Вечерта не тръгва особено добре и някакво гузно чувство ме гложди, колкото и да ми се иска да се съсредоточа върху случващото се в момента.
	През целия ден бе някак резервирана и трябваше да се досетя, че вината е моя. След като си тръгнахме от художествената галерия — ходихме на изложба, за да подкрепим Брекин и гаджето му, Макс, — почти не продума. Хрумна ми, че има нещо общо със снощи и така и се оказа, изцяло заради снощи е било.
	След маминото фирмено парти по случай Вси Светии, на което е възможно да съм обърнал някое и друго питие в повече, пропълзях през прозореца на Скай. Всичко мина прекрасно и накрая заспахме, но внезапно се събудих от истеричния й плач. Плачеше и трепереше — не съм виждал някой да реагира така на обикновен кошмар.
	Никога.
	Ужасно се уплаших, най-вече защото не знаех как да й помогна, но и защото малко трудно се ориентирах къде се намирам. Все още се чувствах замаян от пиенето, а нямах много ясен спомен как съм излязъл от къщи и съм се промъкнал в стаята й. Тревожех се, че не съм съвсем на себе си в присъствието й. Страх ме беше да не съм се изпуснал нещо. Държах я в прегръдките си, докато не се успокои, но после се накарах да си тръгна, защото все още чувствах последиците от алкохола, а никак не исках да изтърся нещо и да проваля всичко.
	Но явно точно това се е случило, защото преди малко, докато бяхме на долния етаж, Скай спомена нещо за Хоуп. Ей така, изрече името и аз буквално онемях. Останах без дъх. И ако не бях твърде зает да се правя, че не разбирам за какво говори, сигурно щях да се свлека на пода.
	Накарах я да обясни какво става и се оказа, че страховете ми са били напълно основателни. Явно насън съм изломотил името на Хоуп и тая работа вече цял ден не й излиза от ума. Смята, че Хоуп е някакво друго момиче. Направо не мога да повярвам, че според нея съм в състояние да пожелая или дори да си помисля за друго момиче.
	Затова в момента правя всичко възможно да й покажа, че мисля само и единствено за нея.
	За никой друг.
	Целувам я разпалено, подпрян на ръце и колене, и уж гледам да не остане с впечатлението, че съм я довел тук за нещо друго, а не за да прекарам известно време с нея.
	Но пак е с рокля.
	След онези два часа в мазето на Даниел май и двамата останахме силно впечатлени колко близки станаха ръцете ми с роклята й. А също и с онези части от облеклото, дето се намират под роклята.
	И ето, сега отново е с рокля. А на онова канапе преди две седмици отметнахме доста първи стъпки. Дотолкова, че за тази вечер ни остава само още една, а мисълта, че е наясно с този факт и знае, че аз съм наясно с този факт, и въпреки това си е сложила рокличка, напълно замъглява съзнанието ми и кара пулса ми да препуска.
	А и малката подробност, че преди да стигнем до стаята ми, докато се натискахме на стълбите, Скай взе че изтърси, че е девствена, никак не ми помага да се съсредоточа. Наясно съм, че е девствена, но самият факт, че разсъждава на тая тема, докато се целуваме, и дори го изрича гласно, ме кара да си мисля, че иска да ме предупреди, преди да сме стигнали до този момент.
	И ми се струва, че е готова, затова и чувства потребност да изясни ситуацията, за да не се налага да казва нищо, когато се стигне до самия момент.
	Тоест до настоящия момент.
	Моментът, в който благодаря на ангелите и боговете, на птичките и пчеличките, както и на бебето Исус, задето е с рокля. Ако има нещо, което може да успокои гузната ми съвест и да ми позволи да се съсредоточа единствено върху нея, то това е тази рокля.
	— По дяволите, Скай — простенвам между дивите целувки. — Господи, усещането е убийствено. Благодаря ти, че си с тази рокля. Страшно… — целувам я по брадичката, надолу до шията — … ми харесва. Рокля ти. — Продължавам да целувам шията й и тя накланя глава назад, за да улесни достъпа ми. Едната ми ръка се спуска към бедрото й и го погалва под роклята. Стигам горната му част и отчаяно копнея да продължа. Но това, че веднъж ми е позволила да стигна до тук, не означава, че и сега ще ми разреши.
	Но явно няма нищо против, понеже извива тяло към моето и насочва ръката ми да продължи. Дланите й запълзяват по гърба ми точно когато ръката ми среща ръба на бикините й. Пъхам пръсти под него и лекичко го подръпвам, а в този момент ръцете й вдигат тениската ми нагоре.
	Опитва се да я изхлузи през главата ми, така че се налага да отдръпна ръка. Притискам лекичко бедрото й, защото никак не искам да се оттеглям, но пък тениската ми пречи точно колкото и на нея.
	Изправям се на колене и тя изскимтява разочаровано. Неволно се ухилвам при този звук и щом се освобождавам от тениската, се навеждам да я целуна по ъгълчето на устните. Посягам към лицето й, нежно я галя по челото, не откъсвам очи от нейните. Наясно съм, че сме напът да преминем този най-значим миг, и искам да запечатам всичко в паметта си. Искам да помня точно как ще изглежда под тялото ми. Искам да помня точно какви звуци ще издаде, когато проникна в нея. Искам да запомня вкуса й и усещането й, а също и какво…
	— Холдър — прошепва накъсано.
	— Скай — шепна със същия тон. Не знам какво иска да ми каже, но със сигурност може да изчака няколко секунди, тъй като трябва да я целуна отново. Накланям глава и разтварям устните й, езиците ни се срещат. Целуваме се бавно, докато не опозная и запомня всяко кътче в устата й.
	— Холдър — шепне отново и се дръпва от устата ми. Вдига длан към лицето ми и ме поглежда в очите. — Искам. Тази вечер. Точно сега.
	Точно сега. Каза „точно сега“. Което е много удобно, тъй като в момента нямам никакви ангажименти. Напълно съм свободен да го направя точно сега.
	— Скай… — подхващам, за да се уверя, че не го върши само заради мен. — Не е нужно да го правим. Искам да си напълно сигурна, че го желаеш. Разбираш ли? Не искам да те притискам.
	Усмихва се и нежно прокарва нокти нагоре-надолу по ръцете ми.
	— Знам. Но ти казвам, че искам. Никога не съм го искала с когото и да било, но с теб искам.
	За себе си знам какво искам. Искам я точно сега и е очевидно, че и тя ме желае. Но продължавам да се чувствам виновен, да усещам, че я мамя. Не съм й казал истината и си мисля, че ако знаеше, нямаше да стигнем до тук.
	Понечвам да се отдръпна, но Скай обгръща лицето ми с длани и се надига от леглото, така че устните й докосват моите.
	— В момента не казвам „да“, Холдър. Казвам „моля те“.
	Каква беше тази нелепа мисъл, която ми се въртеше в главата? Че трябвало да изчакам?
	Майната му на търпението.
	Устните ни се впиват безжалостно, простенвам неволно и я събарям на леглото.
	— Наистина ли ще го направим? — все още не мога да повярвам.
	— Да — разсмива се. — Ще го направим. Никога не съм била толкова уверена в живота си.
	Ръката ми се връща на предишната позиция и се захващам да смъкна бикините й.
	— Само искам да ми обещаеш нещо — измърморва.
	Дръпвам си ръката, понеже решавам, че ще ми каже да карам малко по-бавно.
	— Каквото поискаш.
	Грабва ръката ми и я връща върху бедрото си.
	— Искам да го направим — подхваща решително и ме гледа в очите. — Но само ако ми обещаеш, че ще разбием рекорда за най-прекрасния първи път в историята на първите пъти.
	Ухилвам се. Това да искаш.
	— Когато става дума за мен и теб, Скай… няма как да се получи друго.
	Пъхам ръка под гърба й и я издърпвам нагоре. Свивам пръсти около презрамките на роклята й и бавно ги плъзвам надолу. Пръстите й, заровени в косата ми, се свиват в юмрук, притиска буза в моята, а устните ми се долепят до рамото й. Продължавам да стискам презрамките на роклята.
	— Ще я сваля.
	Тя кимва, така че сграбчвам набрания около талията й плат и измъквам роклята през главата й. Отпускам я обратно на леглото. Клепачите й се отварят. Бавно плъзвам очи по тялото й, прокарвам пръсти надолу по ръката й, през корема й, спирам се на извивката на ханша. Мълчаливо попивам гледката, защото точно това искам да запомня. Искам да запомня как изглежда в мига, в който ми дава късче от сърцето си.
	— Мили боже, Скай — прокарвам ръка по кожата й. Навеждам се и нежно я целувам по корема. — Невероятна си.
	Наблюдавам, сякаш отстрани, как ръката ми пълзи по тялото й. Как обхожда корема й и стига до гърдата й. Как палецът ми изчезва под сутиена. Когато изчезва цялата ми ръка, Скай увива крака около кръста ми. Изпъшквам недоволно, защото ми се иска да имах още няколко ръце — две не ми стигат да я докосна навсякъде, едновременно. Освен това не искам да срещат препятствия по пътя си.
	Посягам надолу и смъквам бикините, после свалям сутиена. Не спирам да я целувам, дори когато слизам от леглото, за да махна останалите си дрехи. Покатервам се обратно. Лягам отново отгоре й.
	И в мига, в който се притискам в нея, ме осенява откритието, че никога не съм изпитвал нещо такова. Ето така трябва да бъде, когато се случва за първи път. Точно такова трябва да е усещането, абсолютно невероятно.
	Пресягам се към нощното шкафче и вадя презерватив. Не сме спирали да се целуваме дори за секунда, но сега искам да гледам лицето й. Искам да прочета, че действително ме иска така, както аз нея.
	Грабвам презерватива и се изправям на колене. Разкъсвам опаковката, но преди да го сложа, я поглеждам. Очите й са плътно затворени и веждите й са смръщени.
	— Скай? — прошепвам. Искам да отвори очи. Искам за последен път да се уверя в желанията й, но тя продължава да стиска клепачи. Надвесвам се над нея и я погалвам по бузата. — Миличка. — Прошепвам. — Отвори си очите.
	Устните й започват да треперят и тя вдига ръце, скръства ги върху очите си.
	— Махни се от мен — промълвява.
	Сърцето ми се свива, макар да не разбирам какво става. Уж направих всичко възможно, за да се получи както трябва, но очевидно нещо някъде се е объркало, макар да нямам идея как и какво. Изправям се на колене и се отмествам назад точно когато от гърдите й се откъсва силно ридание. Тя се извърта настрани, увива ръце около тялото си, покрива се.
	— Моля те — проплаква.
	— Скай, спрял съм — казвам и погалвам ръката й. Тя ме избутва и цялото й тяло започва да трепери. Устните й помръдват, шепне нещо, но не чувам какво. Навеждам се да разбера какво се опитва да ми каже.
	— Двайсет и осем, двайсет и девет, трийсет, трийсет и едно…
	Брои, бързо, едно след друго, плаче истерично, свила се е на топка в леглото ми.
	— Скай! — виквам по-силно, искам да престане. Не разбирам какво, по дяволите, става, нито какво съм направил, но определено не е на себе си и започвам да се плаша.
	Дори не усеща присъствието ми. Опитвам се да дръпна лакътя от очите й, за да ме погледне, но тя ме отблъсква и продължава да плаче неутешимо.
	— По дяволите, Скай! — виквам обезумял. Дръпвам я пак за лакътя, но тя отново ме избутва. Не знам какво да правя, не разбирам защо не мога да я изкарам от това състояние, затова я вдигам на ръце и я притискам в гърдите си. Продължава да брои и да плаче и вече и аз самият съм напът да се разплача, понеже усещам, че напълно губи разсъдък, а нямам представа как да й помогна. Люлея я лекичко, отмятам косата от лицето й, опитвам се да я накарам да се опомни, но тя продължава да плаче. Дръпвам чаршафа и завивам и двама ни, после я целувам по слепоочието. — Съжалявам. — Прошепвам. Не знам какво друго да сторя.
	Очите й се отварят и тя ме поглежда с изопнато от страх лице.
	— Съжалявам, Скай — повтарям. Не разбирам какво се обърка и защо така се страхува от мен. — Толкова съжалявам.
	Продължавам да я люлея лекичко, продължавам да не разбирам с какво предизвиках тази реакция. Никога не съм виждал толкова много страх в нечии очи и нямам и най-малката представа как да я успокоя.
	— Какво стана? — прохлипва Скай с все така уплашени очи.
	Нима е възможно до такава степен да е изгубила контакт с реалността, че да не помни какво се е случило?
	— Нямам представа — клатя глава. — Изведнъж започна да броиш, да плачеш и да трепериш и не можех да те накарам да спреш. Просто не спираше. Изпаднала беше в ужас. Какво направих? Кажи ми, бейби, понеже толкова съжалявам. Ужасно съжалявам. Какво, по дяволите, направих?
	Май не е в състояние да ми отговори. Няма как да разбера с какво я разстроих до такава степен, че да потъне в някакъв свой личен ад.
	Стисвам очи и притискам чело в нейното.
	— Безкрайно съжалявам. Не биваше да допускам да стигнем дотук. Нямам представа какво се случи, но още не си готова, разбираш ли?
	Кима, все така вкопчена в мен.
	— Значи, не сме… не сме правили секс? — пита ме плахо.
	Сърцето ми съвсем се свива, защото при тия думи ми става ясно, че колкото и да се мъча да я опазя, нещо я разяжда отвътре. И е в състояние напълно да загуби досег с реалността, а аз съм напълно безсилен да го спра. Обгръщам лицето й с шепи.
	— Къде се отнесе, Скай?
	Гледа ме объркано и клати глава.
	— Тук съм. Слушам те.
	— Не, имам предвид преди малко. Къде се отнесе? Със сигурност не си била тук, с мен, защото нищо не се случи. Веднага ми стана ясно, че нещо не е наред, затова не го направих. Но трябва да разбереш какво се случва в главата ти, защото беше изпаднала в паника. Беше в истерия и трябва да знам защо се получи така, за да не се повтаря никога повече.
	Прегръщам я силно, целувам я по челото. Вероятно има нужда от малко време, за да дойде на себе си, така че ставам и нахлузвам дънките и тениската, после й помагам да си облече роклята.
	— Ще ида да ти донеса вода. Ей сега се връщам. — Навеждам се към нея, макар да не съм сигурен, че желае близостта ми, и я целувам някак утешително.
	Излизам от стаята и слизам право в кухнята. Облягам лакти на плота и заравям лице в ръце, впрягам цялата си воля, за да не загубя всякакво самообладание. Вдишвам няколко дълбоки глътки въздух, издишвам още по-дълбоко, опитвам се да съм силен, за да й бъда опора. Но нали сам се убедих, че не съм в състояние да й помогна, когато е така безпомощна?
	Никога не съм се чувствал толкова разочарован от себе си.


>	Трийсет и осма глава

	Стоя все така свел глава в шепи, когато чувам на горния етаж да се затваря врата. Тук съм вече от няколко минути, а не искам да реши, че я избягвам, така че тръгвам обратно нагоре. Проверявам стаята и банята, но не я намирам. Погледът ми попада на вратата към стаята на Лес и се спирам нерешително на прага, преди да завъртя дръжката.
	Скай седи на леглото на Лес и държи някаква снимка.
	— Какво правиш? — питам. Не разбирам защо е влязла тук. Не искам да стоя тук, искам да се върнем в стаята ми.
	— Търсех банята — прошепва. — Съжалявам. Исках само да остана сама за малко.
	Кимам, защото прекрасно я разбирам — нали и аз исках да остана за малко сам долу. Оглеждам стаята. Не съм стъпвал тук, откакто намерих тетрадката. Дънките й продължават да лежат на пода, както си ги е оставила.
	— Никой ли не е влизал? Откакто…
	— Не — прекъсвам я. — Какъв е смисълът? Няма я.
	Тя кимва, после връща снимката на нощното шкафче.
	— Ходели ли са?
	Поглеждам я озадачено, после се сещам, че явно е видяла снимка на Лес с Грейсън. Така й не съм споменавал, че бяха гаджета. А може би трябваше да й кажа.
	За първи път от повече от година пристъпвам в стаята. Отивам до леглото и сядам до нея. Бавно разучавам стаята, чудя се защо двамата с мама решихме, че ще е по-добре просто да затворим вратата, отколкото да се отървем от нещата й. Явно още не сме готови да повярваме.
	Поглеждам Скай, която продължава да се взира в снимката на нощното шкафче. Прегръщам я през раменете и я придърпвам към себе си. Ръката й се вдига към гърдите ми и сграбчва тениската ми в юмрук.
	— Грейсън я заряза вечерта преди да го направи — казвам. Не искам да говоря за това, но пък другата възможна тема, онази за случилото се в кревата ми, е точно толкова неприятна, а ми е ясно, че на Скай й трябва още малко време, преди да се върнем на нея.
	— Мислиш ли, че заради него го е направила? Заради това ли толкова го мразиш?
	Клатя глава.
	— И преди това го мразех. Доста я изтормози, Скай. И не, не смятам, че затова го е направила. Но може би е било решаващ фактор за нещо, което отдавна е планирала. Имаше си проблеми и преди Грейсън. Така че — не, не го виня. Никога не съм го винил. — Хващам я за ръката и се изправям, понеже никак не ми се говори за това. Мислех, че ще мога, но не съм в състояние. — Хайде. Не искам да стоя тук.
	Тя се изправя послушно, тръгваме към вратата. Но точно на прага Скай рязко издърпва ръка. Обръщам се да я погледна. Втренчила се е в поредната снимка — аз и Лес като деца.
	Усмихва се, но пулсът ми рязко скача, когато осъзнавам, че ни вижда точно такива, каквито ни познаваше някога. Не искам да си спомня. Ако снимката пробуди и най-бледия спомен, вероятно ще започне да задава въпроси. А след онзи срив в стаята ми съвсем не бива да научава истината.
	Скай затваря очи за миг, а изражението й кара сърцето ми да прескочи.
	— Добре ли си? — питам и се опитвам да измъкна снимката от ръцете й. Тя мигом я дръпва и ме поглежда внимателно.
	Досега не ме е гледала така и имам чувството, че тялото ми ще рухне.
	Успявам да пристъпя към нея, но тя бързо прави крачка назад. Наблюдава снимката, после мен и ми иде да измъкна рамката от пръстите й, да я запокитя към отсрещната стена и моментално да я изкарам, но имам чувството, че е твърде късно.
	Ръката й се вдига към устата, с мъка преглъща риданието си. Поглежда ме, сякаш иска да каже нещо, но не успява да продума.
	— Скай, недей — прошепвам умолително.
	— Но как? — гласът й се извива болезнено, продължава да гледа снимката. — Отзад има люлка. И кладенец. А… вашето коте… веднъж се заклещи вътре. Холдър, знам как изглежда холът. Боядисан е в зелено, а плотът в кухнята е прекалено висок и… майка ти. Майка ти се казва Бет. — Думите секват и очите й пробягват по лицето ми. — Холдър? — Поема си рязко въздух. — Майка ти Бет ли се казва?
	Не тази вечер, не точно тази вечер. О, господи, не биваше да се случва точно тази вечер.
	— Скай…
	Поглежда ме напълно сломена. После неочаквано хуква, подминава ме, прекосява коридора, влиза в банята и затръшва вратата зад гърба си. Втурвам се след нея и се опитвам да отворя вратата, но се оказва заключена.
	— Скай, отвори. Моля те.
	Мълчание. Не отваря вратата и не казва нищо.
	— Мила, моля те. Трябва да поговорим, а няма как да говоря оттук. Моля те, отвори вратата.
	Минава още една минута. Вратата не се отваря. Впивам пръсти в касата и чакам. Вече е твърде късно за каквото и да било друго. Мога само да чакам, докато не се почувства готова да чуе истината.
	Вратата рязко се отваря и очите й се впиват в моите, гневът е изместил страха.
	— Коя е Хоуп? — пита шепнешком.
	Как да й отговоря? Как да й кажа истината, след като знам, че целият й свят ще рухне?
	— Коя, по дяволите, е Хоуп? — повтаря, този път доста по-високо.
	Не мога. Не мога да й кажа. Ще ме намрази, а това ще ме съсипе.
	Очите й се наливат със сълзи.
	— Аз ли съм? — гласът й трепери, едва я чувам. — Холдър… аз ли съм Хоуп?
	Издишвам рязко и шумно, усещам, че всеки момент ще последват сълзите. Вдигам очи към тавана в опит да ги сдържа. Стисвам клепачи и притискам чело в ръка. Поемам глътка въздух, та да мога да произнеса думата, която ще я съсипе. Отново.
	— Да.
	Очите й се разширяват и тя се вкаменява, само главата й се клати невярващо. Дори не мога да си представя какви мисли й се въртят.
	Внезапно ме изблъсква и хуква надолу по коридора.
	— Скай, чакай — виквам, но тя прескача стълбите две по две. Втурвам се след нея, опитвам се да я хвана, преди да избяга. Стъпва накриво на най-долното стъпало и се свлича на земята. — Скай! — Падам на колене и я притеглям в обятията си, но тя се съпротивлява и ме блъска. Не мога да я оставя да избяга. Трябва да научи цялата истина, преди да си тръгне оттук.
	— Вън — проронва едва-едва. — Трябва да изляза вън. Моля те, Холдър.
	Знам какво е да не ти стига въздухът. Отпускам хватка и я поглеждам в очите.
	— Не си тръгвай, Скай. Излез навън, щом трябва, но не си тръгвай. Трябва да поговорим.
	Тя кима, така че й помагам да се изправи. Излиза на двора отпред, отмята глава назад и вдига очи към звездите.
	Взира се в небето.
	През цялото време я наблюдавам, копнея да я прегърна. Но ми е ясно, че в момента не желае прегръдката ми. Знае, че съм я лъгал, и е напълно права да ме ненавижда.
	След известно време най-после се обръща и тръгва обратно към къщата. Минава покрай мен, без да ме поглежда, и влиза в кухнята. Вади бутилка вода от хладилника, отваря я и отпива няколко големи глътки. Едва тогава очите й срещат моите.
	— Закарай ме вкъщи.
	Добре, ще я отведа оттук, но категорично отказвам да я водя у тях.


	В момента сме на летището. Не можах да се сетя за друго спокойно местенце, където да я отведа, а не исках да я закарам у тях, преди да ми е задала всички въпроси, които напират в главата й. По пътя ме попита единствено за татуировката. Отговорих й същото, което и първия път, само че сега май разбра какво искам да кажа.
	— Готова ли си за отговори? — питам я. От няколко минути мълчим и гледаме звездите. Исках да й дам възможност да се успокои. Да си подреди мислите.
	— Готова съм, ако действително смяташ този път да си откровен — в гласа й се долавя спотаен гняв.
	Обръщам се, за да я погледна, и болката в очите й е толкова отчетлива, колкото и звездите в нощното небе. Надигам се на лакът и се вторачвам в нея.
	Само преди няколко часа се взирах в нея по същия начин, опитвах се да запомня всяка подробност. В онзи миг, в леглото ми, я гледах с толкова много надежда. Имах чувството, че е моя, че аз съм неин и че онзи момент и онова чувство ще траят вечно. Но сега… се страхувам, че всичко е напът да свърши.
	Протягам ръка и докосвам лицето й.
	— Трябва да те целуна.
	Клати глава решително.
	— Не.
	Този вечер вероятно ще ни бъде последната и ако не ми позволи да я целуна поне още веднъж, ще умра.
	— Трябва да те целуна — повтарям. — Моля те, Скай. Страх ме е, че след като ти кажа това, което се каня да ти кажа… никога вече няма да мога да те целуна. — Обгръщам лицето й по-плътно, притеглям я по-близо. — Моля те.
	Очите й отчаяно се взират в моите, вероятно искат да се уверят, че в думите ми има поне зрънце истина. Не отвръща нищо. Само кима едва-едва, но и това ми стига. Навеждам глава и притискам устни в нейните. Пръстите й се впиват в ръката ми над китката и устните й се разтварят, допуска ме да я целуна истински.
	В продължение на няколко минути не спираме да се целуваме, вероятно защото никой от двама ни не е готов да се изправи пред истината. Надигам се на колене, без да отлепям устни, и се притискам върху нея. Тя прокарва ръка през косата ми, впива пръсти в тила ми и ме придърпва към себе си още по-плътно.
	Юмруците й сграбчват ризата ми и от гърлото й се надига вопъл. Плъзвам устни към бузата й и я целувам нежно, после промълвявам в ухото й, като продължавам да я прегръщам със свободната си ръка.
	— Безкрайно съжалявам… Безкрайно съжалявам, Скай. Не исках да разбереш.
	Внезапно ме избутва и се изправя до седнало положение. Сгъва крака към гърдите си и заравя лице в коленете.
	— Искам обяснение, Холдър. Всичките въпроси ги зададох по пътя насам. А сега искам отговори, за да мога да си ида у дома.
	Звучи уморена, напълно сломена. Пръстите ми пробягват по косата й и аз заговарям:
	— Първия път, когато те видях, не бях сигурен, че си Хоуп. Толкова пъти съм се припознавал във всяко непознато момиче на нашата възраст, че се бях отказал да я търся още преди години. А там, в магазина, когато се взрях в очите ти, почувствах, че наистина е тя. Но когато ми показа личната си карта и ми стана ясно, че греша, се почувствах адски тъпо. Възприех го като знак от съдбата, че е крайно време да се откажа от спомена за нея. В продължение на една година живеехме до вас с баща ти. Ти, аз и Лес… бяхме най-добри приятели. Но ми беше трудно да си спомня чертите ти, минало бе много време. Мислех, че може би си Хоуп, но смятах също, че ако действително си, то нямаше как да изпитвам съмнения. Вярвах, че ако някога я срещна, веднага ще разбера. Когато си тръгнах от магазина онзи ден, веднага потърсих името ти в нета. Не намерих нищо за теб, даже и във Фейсбук. Рових цял час и така се ядосах, че излязох да потичам. И когато завих зад завоя, те видях да стоиш пред къщата ни и дъхът ми направо секна. Стоеше си, изморена от тичането и… господи, Скай. Беше толкова красива. Все още не бях сигурен дали си Хоуп, или не, но в този момент вече нямаше значение. Вече не ми пукаше коя си, исках единствено да те опозная. През онази седмица прекарахме доста време заедно и в петък вечерта не се стърпях и се изтърсих у вас. Но не дойдох с намерението да ровя и слухтя, нито дори с надеждата нещо да се случи между нас. Дойдох, защото исках да ме видиш какъвто съм, а не такъв, какъвто ме описват другите. Но след онази вечер мислех единствено как да прекарам повече и повече време с теб. Дотогава не бях срещал човек, който да ме разбира като теб. И продължавах да се чудя дали е възможно… дали не си Хоуп. Особено след като ми каза, че си осиновена, но пък реших, че може да е съвпадение. Ала после видях гривната…
	Преди да продължа, усещам желание да надникна в очите й, така че повдигам лицето й с длан и я принуждавам да ме погледне.
	— Сърцето ми се разби, Скай. Не исках да си Хоуп. Копнеех да ми кажеш, че някоя приятелка ти я е подарила или че си я намерила, или че си я купила отнякъде. След всичките години, в които я търсех в лицето на всеки непознат, най-после я бях намерил… Но се чувствах смазан. — Мигом се разкайвам за тази дума. Защото не беше така. Бях разстроен. Съкрушен. Но тогава дори не знаех значението на думата „смазан“. Въздъхвам и продължавам с изповедта си. — Не исках да си Хоуп. Исках да си ти.
	Скай клати глава.
	— Но защо не ми каза? Какво толкова страшно има да признаеш, че някога сме се познавали? Не разбирам защо ти е да лъжеш.
	Господи, колко ми е трудно.
	— Какво помниш от осиновяването?
	— Почти нищо. Знам, че съм била в дом за приемни грижи, след като баща ми се е отказал от мен. Знам, че Карън ме е осиновила и сме се преместили тук, когато съм била на пет. И като изключим това и един-два несвързани спомена, не знам нищо друго.
	Съвсем не разбира. Та това не са нейните спомени. Това са й казали, че се е случило. Премествам се, за да съм с лице към нея, и я хващам за раменете.
	— Но това са все неща, които Карън ти е казала. Искам да разбера какво помниш ти. Какво помниш, Скай?
	Свежда глава, мъчи се да се сети нещичко. Но когато не успява да си припомни нищо, вдига пак очи към лицето ми.
	— Нищо. Най-ранните ми спомени са свързани с Карън. Единственото, което помня отпреди Карън, е гривната, но само защото я пазя и споменът се е съхранил. Дори не бях сигурна кой точно ми я даде.
	Целувам я по челото с ясното съзнание, че никак не би искала да чуе следващите ми думи. А тя, сякаш вижда колко се измъчвам, увива ръце около шията ми и се покатерва в скута ми, прегръща ме силно. Прегръщам я, изпълнен с недоумение как успява да намери сили да утешава мен точно в този миг.
	— Просто го кажи — прошепва. — Онова, което не искаш да ми кажеш.
	Опирам чело в нейното, затварям очи. Смята, че е важно да знае истината, но не е така. Ако имаше представа колко е опустошителна истината, нямаше да иска да я научи.
	— Просто ми кажи, Холдър.
	Въздъхвам и вдигам глава.
	— В деня, в който Лес ти подари гривната, те заварихме да плачеш. Помня всяка подробност, сякаш е било вчера. Седеше в двора на вашата къща. Двамата с Лес постояхме при теб, но ти така и не спря да плачеш. Тя ти подари гривната и се прибра вкъщи, но аз не можех да те оставя. Не исках да те оставям, понеже мислех, че пак си сърдита на баща си. Вечно плачеше заради него и затова го ненавиждах. Нищо не помня за него, само че го мразех с цялата си душа, задето страдаш заради него. Бях само на шест, така че все не ми хрумваше какво да ти кажа, за да те успокоя, когато плачеш. Май онзи път ти казах нещо от сорта на: „Не се тревожи…“.
	— „Той няма да живее вечно“ — довършва изречението ми. — Това го помня. Помня как Лес ми подари гривната, а ти каза, че баща ми няма да живее вечно. Тези две неща съм запомнила за цял живот. Само че не знаех, че си ти.
	— Да, точно така ти казах. — Обгръщам лицето й с шепи. — А после направих нещо, за което се разкайвам всеки божи ден.
	— Холдър. Нищо не си направил. Просто си тръгна.
	Кимам.
	— Именно. Тръгнах си, макар да знаех, че трябва да остана при теб на тревата. Спрях насред двора ни и те гледах как плачеш със скрито в шепи лице, вместо да плачеш в моите. Стоях и наблюдавах… как онази кола спира до бордюра. Как прозорецът се отваря и някой те вика по име. Гледах как вдигаш очи към колата и бършеш сълзи. И как после се изправяш, изтупваш си панталонките и отиваш при колата. Гледах как се качваш вътре и осъзнавах, че макар да не разбирам какво се случва, не бива просто да стоя и да гледам. Но така и не направих друго, а трябваше да съм до теб. Никога нямаше да се случи, ако бях останал до теб.
	Скай си поема дълбоко въздух.
	— Какво нямаше да се случи?
	Прокарвам палци по скулите й и я поглеждам с цялото спокойствие и увереност, на които съм способен, защото знам, че ще има нужда от опора.
	— Отвлякоха те. Човекът, който бе в онази кола, те отвлече от баща ти, от мен, от Лес. Изчезна преди тринайсет години, Хоуп.


>	Глава трийсет и девета, Глава трийсет и девет и половина, Глава трийсет и девет и три четвърти

	Затваря очи и обляга глава на рамото ми. Ръцете й се вкопчват в мен, затова я прегръщам още по-силно. И чакам. Чакам да осмисли думите ми. Чакам сълзите. Чакам съкрушителната болка, защото знам, че е неизбежна.
	Мълчим в продължение на няколко минути, но сълзи така и не потичат. Започвам да се чудя дали изобщо е схванала какво й казах.
	— Кажи нещо — моля я.
	Не издава нито звук. Дори не помръдва. Апатията й ме плаши, така че обхващам тила й и привеждам глава към нейната.
	— Моля те. Кажи нещо.
	Бавно вдига лице от рамото ми и ме поглежда със сухи очи.
	— Нарече ме Хоуп. Не искам да ме наричаш Хоуп. Не се казвам така.
	Съвсем не се бях усетил.
	— Съжалявам, Скай.
	Погледът й изстива, откъсва се от мен и се изправя.
	— И така не ме наричай — казва.
	Надигам се и я хващам за ръцете, но тя се дръпва и се обръща към колата. Осъзнавам, че не съм предвидил какво ще кажа или направя, след като най-после научи истината. Че изобщо не съм подготвен за следващата стъпка.
	— Имам нужда от пауза между главите — измърморва, докато се отдалечава.
	— Нямам представа какво искаш да кажеш — вървя по петите й. Определено има нужда от нещо повече от пауза между главите. Трябва й пауза в паузата. Дори не мога да си представя колко объркана се чувства в момента.
	Продължава да крачи напред, хващам я за ръката, но тя мигом я измъква от пръстите ми. Извърта се към мен, а очите й се разширени от страх и неразбиране. Диша бавно и дълбоко, сякаш в опит да овладее пристъп на паника. Не знам какво да й кажа, но разбирам, че не желае да я докосвам.
	Прави две крачки напред, вдига ръце и обхваща лицето ми, изправена на пръсти. Притиска решително устни в моите и ме целува отчаяно, но аз не мога да й отвърна. Знам, че е уплашена и объркана и че прави каквото може, за да не позволи на страха да я погълне.
	А когато осъзнава, че не отвръщам на целувката, тя се дръпва, замахва и ме зашлевява.
	Вероятно болката, която изпитва в момента, е по-травмираща и мъчителна от която и да е болка, която ще изпита в живота си… освен тази от смъртта. Опитвам се да мисля за това, когато отново ме зашлевява и започва да блъска с юмруци в гърдите ми. Паниката я завладява с пълна сила и започва да крещи, да ме бута и единственото, което успявам да направя, е да я завъртя с гръб към себе си и да я притисна в гърдите си. Увивам плътно ръце около тялото й и долепям устни до ухото й.
	— Дишай — прошепвам. — Успокой се, Скай. Знам, че си объркана и уплашена, но аз съм тук. До теб. Просто дишай.
	В продължение на няколко минути не я пускам, искам да й дам възможност да си събере мислите. Знам, че има нужда да ме пита хиляди неща. Но искам да се овладее достатъчно, за да понесе отговорите.
	— Кога смяташе да ми кажеш коя съм? — отскубва се от ръцете ми. — Ами ако никога не си бях спомнила? Щеше ли изобщо да ми кажеш? Или те беше страх, че ще те изоставя и няма да успееш да ме изчукаш? Затова ли ме лъжеше през цялото време?
	Въпросите й са отзвук на най-големите ми страхове. Страхът, че няма да приеме обяснението ми защо не съм й казал.
	— Не, Скай. Не беше така. Не е така. Не ти казах, защото ме е страх какво ще се случи. Ако подам сигнал, ще те вземат от Карън. Най-вероятно ще я арестуват и ще те пратят да живееш с баща си, докато не навършиш осемнайсет. Нима това искаш? Та ти обичаш Карън и си щастлива с нея. Не исках да оплесквам всичко.
	Клати глава и се изсмива мрачно.
	— Първо — тросва ми се, — няма да я вкарат в затвора, защото ти гарантирам, че изобщо не е замесена. Второ, навърших осемнайсет през септември. Ако възрастта ми изобщо е била фактор да не бъдеш откровен, можеше да ми кажеш тогава.
	Забивам поглед в земята, понеже ми е невъзможно да я погледна в очите.
	— Скай, имам да ти казвам още толкова много неща. Рожденият ти ден не е през септември. Родена си на седми май. Така че има още шест месеца, докато навършиш осемнайсет. А що се отнася до Карън… — правя крачка напред и я хващам за ръцете — … няма начин да не знае, Скай. Няма начин. Помисли само. Кой друг би могъл да го направи?
	Още щом изричам последното изречение, тя дръпва рязко ръце от моите и отстъпва назад, сякаш съм й нанесъл невъобразима обида.
	— Откарай ме вкъщи — клати глава невярващо, отвратено. — Не искам да чувам повече. Не искам да знам нищо повече.
	Улавям отново ръцете й, но тя ме удря през пръстите.
	— ОТКАРАЙ МЕ ВКЪЩИ!


	Спрели сме на алеята пред дома й и мълчим. По пътя насам я моля да ми обещае, че няма да каже нищо на Карън. Твърди, че ще изчака до утре, когато ще можем пак да поговорим, но хич не съм във възторг от мисълта да я оставя в това състояние.
	Отваря вратата, но аз я хващам за ръката.
	— Чакай — казвам. Тя спира. — Ще се оправиш ли?
	Въздъхва и се обляга назад в седалката.
	— Как? — звучи съкрушена. — Как изобщо бих могла да се оправя след тази вечер?
	Пъхам едно кичурче коса зад ухото й. Не искам да я оставя сама. Искам да знае, че този път няма да я изоставя.
	— Съсипвам се… задето те оставям. Не искам да оставаш сама. Може ли да се върна след час?
	Завърта глава.
	— Не мога — гласът й пресеква. — В момента ми е твърде трудно да съм с теб. Имам нужда да помисля. Ще се видим утре.
	Кимам, дръпвам си ръката и я слагам на волана. Колкото и да ме боли, важно е да й осигуря онова, от което се нуждае. И знам, че има потребност от време, за да осмисли всичко, което й се върти в главата. А за да съм честен, май и на мен ми трябва време.


>	Четирийсета глава

C>
	Лес,
	Вече знае.
	И не мога да повярвам, че я оставих у тях и си тръгнах. Не ме интересува, че не желае да съм при нея. Просто няма начин да я зарежа сама. Ужасно ми се иска да си тук, понеже нямам представа какво да правя.
@	Х
C$
	Крещи в леглото до мен и аз скачам като попарен. Задъхва се. Пак кошмар.
	— Какво, по дяволите, правиш тук? — прошепва.
	Поглеждам си часовника и разтърквам очи. Опитвам се да си припомня коя част от последните няколко часа бе истина, и коя — сън. За съжаление, всичко е истина.
	Слагам ръка на коляното й и се премествам по-близо. В очите й се долавя ужас.
	— Не можех да те оставя. Исках да съм сигурен, че ще си добре. — Обвивам шията й с ръка и усещам как пулсът й думка в дланта ми. — Имаш сърцебиене. Уплашена си.
	Тя ме гледа с подивели очи. Гърдите й се надигат мъчително и буквално усещам как страхът се излъчва от тялото й на талази. Ужасно е тягостно. Пъха ръка в моята и лекичко я стисва.
	— Холдър… Спомням си.
	Обръщам я с лице към себе си и я принуждавам да ме погледне.
	— Какво си спомняш? — Страх ме е какво ще отговори.
	Клати глава отчаяно, не иска да го изрече. Но аз трябва да чуя. Трябва да разбера какво си спомня. Кимам насърчително, мълчаливо я подканям да продължи. Тя си поема дълбоко въздух.
	— В колата беше Карън. Тя го е направила. Тя ме е взела оттам.
	Точно от тази емоция исках да я спася. Прегръщам я силно.
	— Знам, миличка. Знам.
	Вкопчва се в тениската ми и аз я обвивам с ръце още по-силно, но в следващия миг я избутвам, защото вратата на стаята се отваря с трясък.
	— Скай? — виква Карън от прага.
	Гледа ме смаяно, опитва се да схване защо съм тук. После се обръща към Скай.
	— Скай? Какво… какво правиш?
	Скай се извива към мен и ме поглежда отчаяно.
	— Измъкни ме от тук — прошепва умолително. — Моля те.
	Кимвам, после ставам и тръгвам към дрешника й. Не знам къде иска да отидем, но при всички случаи ще й трябват дрехи. Намирам някакъв сак на горния рафт и го слагам на леглото.
	— Хвърли някакви дрехи. Ще ида да взема каквото ти трябва от банята.
	Скай се съгласява и влиза в дрешника, докато аз бързам към банята, за да събера каквото преценя, че ще й е нужно. Чувам, че Карън я умолява да не тръгва. С пълни ръце се връщам в стаята и заварвам Карън да стои с длани, поставени върху раменете на Скай.
	— Какво правиш? Какво ти става? Не можеш да тръгнеш с него.
	Заобикалям я, мъча се да запазя самообладание, доколкото ми е възможно… заради всички ни.
	— Карън, предлагам да я пуснеш.
	Карън се извърта смаяна от думите ми.
	— Няма да ти позволя да я отведеш. Ако направите дори една крачка навън, ще се обадя в полицията.
	Не отговарям. Не съм сигурен дали Скай иска Карън да знае, че е научила истината, така че се въздържам да не кажа всичко онова, което напира да бъде изречено още откакто разбрах, че Карън е виновна. Дръпвам ципа на чантата и хващам Скай за ръката.
	— Готова ли си?
	Тя кима.
	— Та това не е шега! — виква Карън — Ще извикам полицията. Нямаш никакво право да я отвеждаш!
	Скай пъха ръка в джоба ми и изважда телефона ми, после се приближава към Карън.
	— Ето — казва. — Обади се.
	Изпитва я. Мигом е преценила ситуацията и се надява да докаже, че Карън е невинна. Заболява ме сърцето, понеже знам, че няма как да е невинна. И че щастлив край няма да има.
	Карън така и не поема телефона, така че Скай я хваща за ръката и тиква апарата в дланта й.
	— Обади се, де! Обади се на полицията, мамо! Моля те! — Веждите й се вдигат умолително. — Моля те! — Прошепва още веднъж.
	Не мога да гледам как се измъчва, затова я хващам за ръката, дръпвам я към прозореца и й помагам да се измъкне навън.


>	Четирийсет и първа глава

	Вдигам глава от възглавницата и бързо затулвам очи. Следобедното слънце свети толкова ярко, че чак ме заслепява. Измъквам ръката си изпод тялото й и тихо ставам от леглото.
	Нощес някак успях да измина целия път до Остин. Накрая вече не можех да си държа очите отворени и секунда повече, така че спрях пред първия хотел по пътя ни. Когато най-после се добрахме до стаята, слънцето отдавна беше изгряло. Набързо взехме по душ и рухнахме на леглото. Скай спи вече от шест часа, но всяка минута сън й е до болка необходима.
	Лекичко отмятам косата от бузата й, привеждам се и я целувам. Тя измъква ръка изпод одеялото и отваря уморени очи.
	— Хей — прошепва и някак намира сили да се усмихне въпреки всичко.
	— Шш — не искам да я разсънвам. — Излизам за малко да купя нещо за ядене. Ще те събудя, като се върна, става ли?
	Тя кимва и затваря очи, после се обръща на другата страна.


	След като хапваме, сяда на леглото и си обува обувките.
	— Къде ще ходиш? — питам.
	Завързва си връзките и се изправя, после увива ръце около шията ми.
	— Искам да се поразходя — казва. — И искам да дойдеш с мен. Готова съм да задавам въпроси.
	Целувам я леко, взимам ключа от стаята и тръгвам към вратата.
	— Да вървим.
	В крайна сметка отиваме в двора на хотела и се настаняваме в една от шатрите. Прегръщам я.
	— Искаш ли да ми разкажеш какво помниш? Или имаш конкретни въпроси?
	— И двете. Но преди всичко искам да чуя твоята история.
	Целувам я по слепоочието, после облягам глава в нейната и двамата зарейваме поглед към двора.
	— Трябва да разбереш колко е странна ситуацията от моя гледна точка, Скай. В продължение на тринайсет години всеки ден се питах какво ли се е случило с теб. И представяш ли си, през седем от тези тринайсет години съм живял на по-малко от четири километра от теб! Все още ми е трудно да повярвам. А сега най-после си тук, с мен, и ти разказвам всичко…
	Въздъхвам тежко. Така ясно си спомням оня ден.
	— След като колата потегли, се прибрах вкъщи и казах на Лес, че си заминала с някого. Заразпитва ме с кого си заминала, но аз не знаех. Майка ми беше в кухнята, така че отидох и й съобщих. Не ми обърна особено внимание. Заета беше с вечерята, а и бяхме само деца. Явно е била свикнала да не се вслушва особено много в приказките ни. Пък и още не бях сигурен, че се е случило нещо нередно, та не бях кой знае колко разтревожен. Каза ми да ида навън да си играя с Лес. И понеже ми се стори съвсем спокойна, реших, че всичко е наред. Когато си на шест, си убеден, че родителите знаят всичко, така че не казах нищо повече. Двамата с Лес излязохме да играем и минаха може би два часа, преди баща ти да излезе и да започне да те вика. Още щом го чух, замръзнах. Спрях насред двора, загледах го как стои на верандата и те вика. В този момент ми стана ясно, че не знае за заминаването ти. И ми стана ясно, че съм направил нещо ужасно.
	— Холдър — прекъсва ме. — Бил си дете.
	Точно така. Малко момче, което обаче бе достатъчно голямо, та да прави разлика между добро и лошо.
	— Баща ти прекоси двора и ме попита дали знам къде си. — И тогава започна страшното. Тогава разбрах каква ужасна грешка съм допуснал. — Скай, трябва да разбереш нещо. — Казвам. — Страхувах се от баща ти. Бях само едно хлапе и знаех, че съм постъпил ужасно, задето съм те оставил сама. И ето че баща ти, началникът на полицията, се бе надвесил над мен с пистолет в кобура. Уплаших се. Изтичах обратно вкъщи, затворих се в стаята и заключих вратата. Двамата с майка ми думкаха по вратата в продължение на половин час, но така и не събрах смелост да отворя и да призная, че зная какво се е случило. Реакцията ми, естествено, стресна и двамата и той веднага се обади за подкрепление. Когато чух полицейските коли да пристигат отпред, реших, че идват за мен. Продължавах да не разбирам какво е станало с теб. И когато майка ми най-после успя да ме убеди да изляза от стаята, бяха минали повече от три часа, откакто те бяха отвели.
	Очевидно усеща колко е мъчителен споменът. Измъква едната си ръка от ръкава на блузата си и я пъхва в дланта ми.
	— Отведоха ме в управлението и ме разпитваха в продължение на часове. Питаха ме дали съм запомнил номера на колата, каква е била колата, как е изглеждал човекът вътре, какво ти е казал. Скай, а аз не знаех нищичко. Дори не помнех цвета на колата. Можех да им кажа единствено с какво си била облечена, понеже само теб помнех ясно. Баща ти беше бесен. Чувах го как крещи в коридора, че ако съм бил казал веднага на някого, са щели да те намерят. Обвиняваше ме. А когато полицай те обвини за загубата на дъщеря си, започваш да му вярваш. И Лес го чу да крещи и също реши, че съм виновен. В продължение на шест години бяхме живели в съвършен свят, в който възрастните винаги бяха прави и на добрите хора не се случваха лоши неща. И ето че теб те бяха отвлекли и всичко, в което вярвахме, се оказваше фалшива представа за света, изградена от родителите ни. В този ден осъзнахме, че дори възрастните вършат ужасни неща. Че децата изчезват. Че е възможно някой да ти отнеме най-добрия приятел… и да не знаеш дори дали е жив.
	Непрекъснато следяхме новините, чакахме някаква вест. В продължение на седмици показваха снимката ти по телевизията, молеха зрителите за информация и съдействие. Разполагаха единствено с една снимка отпреди майка ти да почине, когато си била на три. Помня, че това ужасно ме дразнеше, питах се как е възможно почти две години никой да не се сети да те снима. Показваха снимки и на къщата ви, понякога даже и на нашата. От време на време споменаваха за съседското момче, което станало свидетел на отвличането, но не помнело подробности. Спомням си една вечер… един от репортерите показа панорамна снимка на двете къщи. Споменаха и единствения свидетел на случилото се, като ме нарекоха „Момчето, което загуби надежда“. Майка ми побесня — изтича навън и се разкрещя на журналистите да ни оставят на мира. Мен да оставят на мира. Наложи се баща ми насила да я прибере вкъщи.
	Родителите ми правеха всичко възможно да върнат живота ни към нормалното. След два-три месеца репортерите престанаха да идват. Безкрайните престои в полицейското управление за нови и нови разпити най-после секнаха. За хората от квартала нещата бавно започнаха да се връщат към обичайния си ход. За другите да, но не и за мен и Лес. Имахме чувството, че с изчезването на Хоуп бе изчезнала цялата ни надежда.
	Когато млъквам, Скай въздъхва и известно време не отронва и дума.
	— Години наред мразех баща си, задето се е отказал от мен — прошепва накрая. — Не мога да повярвам, че просто ме е отвлякла. Как е могла? Как е възможно някой да направи нещо такова.
	— Не знам, Скай.
	Поглежда ме.
	— Искам да видя къщата — казва. — Искам да събудя още спомени, тежи ми, че нищо не помня. Всичко ми е съвсем мътно… и най-вече той. Ще минем с колата. Искам да я видя.
	— Сега ли?
	— Да. Преди да се е стъмнило.


>	Четирийсет и втора глава

	Не биваше да се съгласявам да ходим. Още щом паркирахме пред къщата, ми стана ясно, че няма да се задоволи само да разгледа. И действително, излезе от колата и настоя да влезе вътре. Опитах се да я разубедя, но с нулев успех.
	Стоя под прозореца й, чакам. Много ми е неприятно, че е вътре, но беше ясно, че няма да миряса. Облягам се на стената и се моля да побърза. Съседите, изглежда, не са си вкъщи, но това не означава, че баща й не би могъл да пристигне всеки миг.
	Поглеждам към земята, после назад към къщата. Ето, точно тук стоеше, когато си тръгнах и я оставих преди тринайсет години. Затварям очи и облягам глава на стената. И през ум не ми е минавало, че някога ще се върна тук с нея.
	Очите ми рязко се отварят и веднага се изправям, понеже чувам страховит шум от стаята й, последван от писъци. Не губя време дори колкото да се почудя какво става вътре. Просто хуквам.
	Влитам през задната врата, тичам по коридора и влизам в някогашната й спалня. Скай плаче истерично и хвърля каквото й попадне, така че бързам да увия ръце около тялото й, да се опитам да я успокоя. Нямам представа какво е отключило подобна буря, а още по-малко — как да я спря. Неистово се мята в ръцете ми, опитва се да се измъкне, но аз я стисвам още по-силно.
	— Престани — нареждам в ухото й. Продължава да се гърчи и извива и трябва незабавно да я успокоя, преди да я чуе още някой.
	— Не ме докосвай! — изпищява. Забива нокти в ръцете ми, но аз не отстъпвам нито за миг. Постепенно отмалява, оставя се да я погълне емоцията, която я е завладяла. Отпуска се в ръцете ми и вече е крайно наложително да я измъкна оттук, но трябва да съм сигурен, че няма да се развилнее отново, когато я изведа навън.
	Отпускам леко хватката си и я обръщам към себе си. Тя се свлича на гърдите ми и се разхлипва, сграбчва тениската ми с юмруци, за да не падне. Навеждам се към ухото й.
	— Скай. Трябва да се махнеш оттук. Още сега. — Опитвам се хем да запазя самообладание, хем да й внуша, че никак, ама никак не е разумно да стои тук. Особено както е разпердушинила цялата стая. Баща й със сигурност ще разбере, че някой е идвал, така че трябва да изчезваме веднага.
	Вземам я на ръце и я изнасям от стаята. Така и не повдига глава от гърдите ми, докато я нося навън и я пъхам в колата. Пресягам се към задната седалка и дръпвам якето си оттам.
	— Ето, избърши се в това. Връщам се вътре да оправя каквото мога.
	Изчаквам няколко секунди, за да съм сигурен, че няма да изпадне пак в истерия, после затварям вратата и се вмъквам обратно в стаята й. Пооправям каквото мога, но счупеното огледало няма как да скрия. Надявам се баща й да не влиза тук особено често. Ако успея да създам впечатлението, че извън тази стая не е пипано нищо, могат да минат седмици, преди да забележи огледалото.
	Опъвам покривката на леглото и връщам завесите на мястото им, после излизам навън. Когато стигам колата, гледката е достатъчна, за да накара коленете ми да омекнат.
	Това сякаш не е тя.
	Уплашена е. Съкрушена. Трепери, не спира да плаче и за първи път започвам да се питам дали през последните двайсет и четири часа съм взел дори едно правилно решение.
	Паля колата и потеглям. Не искам никога повече да виждам тая къща или да се сещам за нея. И искрено се надявам и тя да е на същото мнение. Слагам ръка върху главата й, свита между коленете й. Заравям пръсти в косата й и не ги отмествам, докато не стигаме до хотела. Искам да усеща присъствието ми. Да знае, че независимо как се чувства, поне не е сама. Ако изобщо съм си взел някакъв урок от изчезването й или пък от смъртта на Лес, той е, че не искам никога повече да се чувства сама.
	Когато влизаме в стаята, й помагам да седне на леглото, после взимам мокра кърпа от банята и се захващам да оглеждам раните.
	— Само драскотини — казвам. — Не са дълбоки.
	Свалям си обувките и се покатервам на леглото до нея. Придърпвам одеялото и притискам главата й в гърдите си, за да се наплаче.
	Плаче толкова дълго и се сгушва в мен така отчаяно, че се изпълвам с ненавист към себе си, задето позволих всичко това. От чиста небрежност снощи не помислих, че не бива да влиза в стаята на Лес. Ако не беше видяла онази снимка, сега нямаше да страда така. Нямаше да се върне в онази къща.
	Вдига глава и виждам очите й… напълно посърнали. Избърсвам сълзите й и лекичко я целувам по устата.
	— Съжалявам. Не биваше да те пускам да влезеш.
	— Холдър, не си направил нищо лошо. Престани да се извиняваш.
	Клатя глава.
	— Не биваше да те водя там. Твърде много ти се събра, дойде ти в повече.
	Тя се надига на лакът.
	— Проблемът не е, че ми се е събрало много. Дойде ми прекалено онова, което си спомних. Нямаш вина за нещата, които ми е причинил баща ми. Престани да се самообвиняваш за всичко лошо, което се случва на околните.
	Нещата, които й е причинил? Подхващам главата й през тила.
	— Какво имаш предвид? Какво ти е причинил?
	Тя затваря очи и отпуска глава на гърдите ми и отново заплаква. И отговорът, който отказва да ми каже, окончателно разкъсва сърцето ми.
	— Недей, Скай — шепна. — Недей.
	В гърдите ми се надига вихрушка от противоречиви емоции. Никога не съм копнял с такава сила да нараня някого, както сега кипя да се добера до това копеле, баща й, и ако не беше крайно наложително да съм до нея в този момент, вече щях да тичам обратно към къщата.
	Затварям очи и се опитвам да изтикам спомена си за малкото момиче, но не мога. Дори като малък съзнавах, че нещо не е наред, и тя бе първото същество, което несъзнателно се опитвах да защитавам. А сега се е сгушила в мен и плаче… и единственото, което искам, е да я защитя от него, но не мога. Колкото и да копнея, не мога да я защитя от спомените, които нахлуват неканени в главата й.
	Сграбчва тениската ми с юмруци, но хлипанията не спират. Прегръщам я силно, знаейки, че не мога да премахна болката й, затова само я притискам в прегръдките си, както навремето правех с Лес. Не искам никога да я пусна.
	Продължава да плаче и аз продължавам да я прегръщам, като се старая всячески да съм силен, да й бъда опора, но усещам как силите ми отслабват. Мисълта какво е преживяла, какво се е наложило да изтърпи, напълно ме вади от равновесие и не мога да си представя как успява да се държи.
	След няколко минути сълзите й намаляват, макар така и да не спират. Вдига глава от гърдите ми и се покатерва в скута ми. Затваря очи и ми поднася устните си, а после най-неочаквано понечва да смъкне тениската ми. Нямам представа защо го прави и неволно я събарям по гръб.
	— Какво правиш?
	Пъха ръка зад тила ми и придърпва устата ми към своята. Но колкото и да обожавам да я целувам, моментът е крайно неуместен. И когато пръстите й отново сграбчват тениската ми, я избутвам.
	— Престани — нареждам й. — Защо го правиш?
	Тя ме поглежда отчаяно.
	— Искам да правим секс.
	Какво, по дяволите?
	Скачам от леглото и несъзнателно тръгвам да крача из стаята. Дори не знам как да реагирам на подобна реплика, особено след онова, което току-що е изплувало в спомените й.
	— Скай, не мога — спирам, колкото да я погледна. — Не разбирам защо изобщо го искаш точно сега.
	Допълзява до ръба на леглото от страната, пред която съм спрял, и се надига на колене, хваща ме за тениската.
	— Моля те. Моля те, Холдър. Трябва да го направя.
	Отстъпвам назад, по-далече от ръцете й.
	— Отказвам да го направя, Скай. Не можем да го направим. Явно си в шок или нещо такова… Не знам. Дори не знам какво да кажа.
	Тя се свлича обратно на леглото и отново се разплаква.
	По дяволите. Не знам как да й помогна. Напълно съм неподготвен за такова искане.
	— Моля те — гледа ме право в очите. Гласът й, болката, която прозира в него, е напът да ме прогори… от вътре навън. Свежда поглед към дланите си, сплетени в скута. — Холдър… той е единственият, който е прекрачвал тази граница с мен. — Бавно вдига очи. — Искам да не е единственият. Моля те!
	Ако преди тези думи душата ми е била непокътната, то сега е напълно разкъсана на две. Очите ми се пълнят със сълзи и сърцето ми се свива от жал. Толкова ме боли за нея, така копнея никога повече да не се сеща за онова копеле.
	— Моля те, Холдър — повтаря.
	Мамка му.
	Не знам какво да правя, не знам как да реагирам. Ако й откажа, ще я нараня още повече. Ако се съглася да й помогна по такъв начин, едва ли някога ще си простя.
	Гледа ме от леглото напълно съкрушена. Умоляващите й очи чакат да реша. И макар нито един от вариантите да не ми се струва приемлив, готов съм да й дам онова, което смята, че й е нужно. Ако можех някак да сменя живота си с нейния, бих го направил начаса, само и само да не се налага да страда. Готов съм на всичко, за да уталожа поне малко болката й.
	На всичко.
	Връщам се обратно и се отпускам на колене на пода. Придърпвам я към ръба на леглото и смъквам тениските и на двама ни. Вдигам я и я отнасям до горната част на леглото, пускам я внимателно върху матрака. Отпускам се върху нея и посягам да избърша поредните сълзи.
	— Добре — казвам.
	Наясно съм, че иска чисто механично да преминем през стъпките. И че няма начин да се получи така, както копнеех да бъде. Бъркам в портфейла и вадя презерватив, после си свалям дънките, без да откъсвам поглед от нея. Не искам да я обземе вчерашната паника, така че дебна за знак, че е размислила. Достатъчно изстрада. Искам единствено да й помогна, и ако това ще го стори, тогава съм готов на тази стъпка.
	Не спирам да я целувам, докато смъквам дрехите й. Но не се опитвам да вложа някаква романтика. Изтиквам всякакви мисли освен онези, които ще ми помогнат максимално бързо да удовлетворя молбата й.
	Слагам си презерватива и се отпускам върху тялото й.
	— Скай — прошепвам с надеждата да ме накара да спра. Не искам първият ни път да е такъв.
	Тя отваря очи и поклаща глава.
	— Не разсъждавай. Просто го направи, Холдър.
	Гласът й е напълно безизразен. Затварям очи и заравям лице в шията й.
	— Не знам какво да направя. Не знам дали не е крайно нередно и дали действително го искаш. И ме е страх, че ако го направя, ще ти бъде още по-тежко.
	Увива ръце около шията ми и отново се разплаква. Но вместо да ме пусне, ме притегля към себе си и повдига ханш в мълчалива молба да продължа.
	Целувам я по слепоочието и бавно прониквам в тялото й.
	В първия миг на контакта от очите ми потичат сълзи. Скай не издава нито звук. Увила се е плътно около мен, а аз се движа в нея напълно механично и отчаяно се опитвам да не мисля колко различен мечтаех да е този миг.
	Опитвам се да не мисля, че реално се възползвам от нея с всяко свое движение.
	Опитвам се да не мисля, че по този начин с нищо не съм по-добър от баща й.
	Тази мисъл ми действа като кофа с ледена вода. Още съм в тялото й, но не мога да помръдна. Не мога да продължа дори секунда повече.
	Вдигам лице от шията й, за да я погледна, после се претъркулвам настрани. Сядам на ръба на леглото и облягам глава на юмруци.
	— Не мога да го направя. Струва ми се безкрайно нередно, Скай. Нередно, защото усещането е фантастично, но съжалявам за всяка секунда. — Изправям се и хвърлям празния презерватив в кошчето, намъквам си дрехите и тръгвам към вратата с ясното съзнание, че отново я предавам.
	Излизам навън и щом оставам сам на паркинга, изкрещявам от чувство за безсилие. Известно време крача напред-назад по тротоара, опитвам се да реша какво да правя. В един момент спирам и удрям с юмрук стената, отново и отново, после се свличам с гръб, облегнат на тухлите, неспособен да проумея как допуснах да се стигне до тук. Как, дявол да го вземе, позволих подобно нещо? Последните двайсет и четири часа от живота ми са един огромен, колосален провал.
	И ето че отново я изоставих. За пореден път направих онова, в което май най-много ме бива. Оставих я напълно сама.
	В желанието си да поправя поне една от грешките си хуквам обратно към хотела. Когато нахлувам в стаята, Скай е в банята, така че сядам на леглото и увивам тениската си около разкървавената си ръка.
	Вратата на банята се отваря и Скай се спира нерешително, когато я поглеждам. Очите й попадат на ръката ми и тя се втурва към мен, размотава тениската, за да провери раната.
	— Холдър, какво си направил? — извива ръката ми напред и назад, за да я огледа отвсякъде.
	— Нищо ми няма — отвръщам и отново омотавам тениската. Изправям се, почувствал се неловко, че се тревожи за мен.
	— Толкова съжалявам — прошепва. — Не биваше да те карам да го правиш. Просто имах нужда…
	За бога. Защо тя ми се извинява?
	— Мълчи — обгръщам лицето й с длани. — Няма за какво да се извиняваш. Излязох не защото ти се сърдя. Сърдя се на себе си.
	Скай кима, после се отдръпва и отива при леглото.
	— Всичко е наред — отмята завивките. — Не мога да очаквам да ме желаеш точно сега. Беше грубо, егоистично и крайно неуместно да те моля за такова нещо. Искрено съжалявам. Хайде да спим, става ли? — Покатерва се на леглото и придърпва завивката.
	Опитвам се да осмисля думите й, но смисъл просто няма. Съвсем не заради това се затруднявам да изпълня молбата й. Откъде, по дяволите, й хрумват подобни неща?
	— Нима мислиш, че ми е тежко, защото не те желая? — отивам до леглото и коленича до нея. — Скай, ужасно ми е тежко, понеже ми се къса сърцето, а нямам представа как да ти помогна. — Покатервам се на леглото при нея и я дръпвам да седне. — Искам да съм до теб и да те подкрепям, но имам чувството, че всеки път казвам нещо не на място. Всеки път, когато те докосна или целувам, ме е страх, че не това искаш. А сега искаш секс, защото ти се ще поне това да му отнемеш, и напълно те разбирам. Напълно разбирам защо го искаш, но от това не ми става по-лесно да те любя, при положение че дори не можеш да ме погледнеш в очите. И ме боли, защото не го заслужаваш. Не заслужаваш такъв живот, Скай, а аз не мога да направя нищичко, за да ти помогна. Искам да ти помогна, но не мога, и се чувствам толкова безпомощен.
	Прегръщам я и тя увива крака около кръста ми, вкопчила се във всяка моя дума.
	— И въпреки че спрях, изобщо не биваше да започвам, без първо да ти кажа колко те обичам. Защото те обичам, Скай. И не заслужавам да те докосвам, докато не ти кажа, че те докосвам единствено защото те обичам.
	Притискам отчаяно устни към нейните, искам да разбере, че говоря самата истина. Че всеки път, когато заговоря, всеки път, когато я докосвам, съм напълно искрен.
	Тя дръпва глава назад и ме целува по брадичката, по челото, по бузата, отново по устните.
	— И аз те обичам — прошепва и ми става ясно, че човек е в състояние да се влюби в нечии думи. Но вече не се влюбвам в нея съставна част по съставна част. Влюбен съм в цялото момиче. В цялата й същност. — Не знам какво щях да правя, ако те нямаше, Холдър. Толкова те обичам и толкова съжалявам. Исках да ми бъдеш първият и безкрайно съжалявам, че баща ми ти отне тази възможност.
	— Никога не казвай такова нещо. Дори недей да си помисляш такова нещо. Баща ти е отнел този първи миг по невъобразимо жесток начин, но ти обещавам, че това е единственото, което е успял да ти вземе. Защото си невероятно силна, Скай. Невероятна си и забавна, и умна, и красива, и безстрашна. И стореното от него не може да ти отнеме най-важното. Оцеляла си веднъж, ще оцелееш пак. Сигурен съм.
	Слагам длан върху сърцето й, после долепям нейната върху гърдите си. Свеждам очи към нея, за да съм сигурен, че ме слуша, че е напълно съсредоточена.
	— Майната им на първите стъпки, Скай. За нас двамата е важно онова, което ще трае вечно.
	Тя въздъхва с облекчение и ме целува разпалено. Обхващам главата й с шепа и я отпускам назад в леглото, после се надвесвам над нея.
	— Обичам те — мълвя, притиснал устни в нейните. — Обичам те от толкова отдавна, но просто не можех да ти кажа. Не можех да ти позволя на свой ред да ме обичаш, при положение че криех толкова много неща.
	Скай се разплаква отново, но същевременно се усмихва.
	— Не мисля, че би могъл да уцелиш по-подходящ момент да ми кажеш, че ме обичаш. Добре е, че си изчакал.
	Целувам я. Целувам я така, както заслужава да бъде целувана. Прегръщам я така, както заслужава да бъде прегръщана. И се каня да я любя така, както заслужава да бъде любена. Развързвам колана на халата й и плъзвам ръка през корема й.
	— Господи, колко те обичам — шепна. Ръката ми запълзява от талията надолу по ханша, към бедрото. Усещам, че трепва, и веднага отдръпвам ръка. — Скай, помни, че те докосвам, защото те обичам. Единствено по тази причина.
	Тя кима и затваря очи и усещам как напрежението я напуска. Придърпвам обратно халата и я погалвам по лицето.
	— Отвори очи — нареждам й и тя послушно отваря клепачи. Очите й са пълни със сълзи. — Плачеш.
	Клати глава мълчаливо и ми се усмихва.
	— Но този път от щастие.
	Наблюдавам я безмълвно, опитвам се да преценя дали е редно да го правим. Искам да й покажа колко много я обичам, да залича случилото се отпреди час, понеже изобщо не биваше да става. Искам този път да се получи както трябва. Досега е виждала единствено грозната страна, но заслужава да види колко красиво може да бъде.
	— Искам да правя любов с теб, Скай — сплитам пръсти в нейните. — И мисля, че и ти го искаш. Но първо искам да разбереш нещо. — Целувам една отронила се сълза. — Знам, че ти е трудно да си позволиш да чувстваш. Толкова дълго си се опитвала да блокираш всякакви чувства и емоции всеки път, когато някой те докосне. Но искам да знаеш, че травмата не е в резултат от това, което ти е сторил физически. Сърцето ти е разбито заради това, че е потъпкал вярата ти в него. Преживяла си едно от най-ужасните неща, което едно дете може да преживее, при това в ръцете на твоя рицар… на човека, когото си боготворяла… и дори не мога да си представя колко си страдала. Но помни, че нещата, които ти е сторил, нямат нищо общо с нас двамата, когато сме заедно по този начин. Когато те докосвам, го правя, защото искам да си щастлива. Когато те целувам, те целувам, защото имаш най-прекрасната уста, която съм виждал, и просто не мога да се сдържа. А когато правя любов с теб, правя именно любов. Защото съм влюбен в теб. И всичко отрицателно, което цял живот си свързвала с физическия контакт, не се отнася до мен. Не се отнася до нас. Докосвам те, защото те обичам… единствено по тази причина. — Целувам я много нежно. — Обичам те.
	Тя ме целува по-страстно от всякога, събаря ме на леглото със себе си. Продължаваме да се целуваме и тя ме оставя да изследвам всяко кътче от тялото й с уста и ръце. И когато слагам нов презерватив и я поглеждам въпросително, изражението й най-после е спокойно. Любовта в очите й е очевидна, но въпреки това искам да я облече в думи.
	— Кажи ми, че ме обичаш.
	Ръцете й се пристягат още по-силно около тялото ми и тя ме поглежда настойчиво.
	— Обичам те, Холдър. Безкрайно — заявява без никакво колебание. — И искам да знаеш… че и Хоуп те обичаше.
	При думите й ме залива невероятно усещане за покой. За първи път от онзи миг, в който ми я отнеха, най-после разбирам какво е усещането да ти простят.
	— О, Скай, ще ми се да можеше да почувстваш колко съм щастлив. — Впивам устни в нейните и й отдавам сърцето си без остатък.


>	Четирийсет и трета глава

	Включвам си телефона и ме залива порой от съобщения. Няколко от Брекин и още няколко от майка ми. Има и пропуснати обаждания от телефона на Скай, които явно са от Карън. Не си правя труда да прослушам гласовата поща. Ясно ми е, че всички са на нокти, особено Карън. Все още не разбирам какво точно е участието й в цялата работа, но ми е трудно да повярвам, че е действала злонамерено.
	Скай се размърдва в леглото, обръща се на другата страна. Навеждам се да я целуна, но тя извръща лице, та вместо това уцелвам бузата й.
	— Трябва да си измия зъбите — измърморва и се измъква от леглото. Тръгва към банята, а аз си поглеждам часовника. Би трябвало да напуснем стаята до час, така че решавам да събера нещата ни.
	Вече съм опаковал почти всичко, когато Скай излиза от банята.
	— Какво правиш? — пита.
	Поглеждам я.
	— Не можем да останем тук вечно. Трябва да решим какво искаш да правиш.
	Втурва се към мен.
	— Но… но аз още не зная. Нямам къде да отида.
	В гласа й се надига паника, затова се опитвам да я успокоя.
	— Имаш мен, Скай. Успокой се. Можем да се приберем у нас и тогава да решим. Освен това е добре да се върнем на училище. Не можем просто да спрем да ходим и определено не можем да живеем по хотели.
	— Само още един ден — примолва ми се. — Моля те, още само един ден и после ще си тръгнем. Искам да се опитам да осмисля нещата, а за целта трябва да се върна в къщата отново.
	Не мога да разбера как е възможно да иска пак да се върне там. Не й трябва нищо от онази къща.
	— В никакъв случай. Няма да те подложа отново на подобно нещо. Няма да ходиш пак там.
	— Трябва, Холдър. Този път дори няма да изляза от колата, обещавам. Но трябва да видя къщата още веднъж. Успях да си спомня толкова много неща. Искам още само няколко спомена, преди да ме отведеш обратно и да се наложи да реша какво да правя.
	Господи, абсолютно е непреклонна. Тръгвам нервно из стаята, понеже не зная как да й втълпя, че не бива да го прави.
	— Моля те.
	Уф! Нима мога да откажа на този глас?
	— Добре — простенвам. — Обещах да направя всичко, което сметнеш за необходимо. Но отказвам да вадя дрехите наново.
	Тя се разсмива и ме прегръща през шията.
	— Ти си най-готиното и разбрано гадже на целия свят.
	Прегръщам я на свой ред и въздъхвам.
	— Не, не съм. Аз съм най-изтормозеното гадже на целия свят.


	Седим в колата срещу някогашната й къща и така съм се вкопчил във волана, че ме е страх да не ми остане в ръцете. Баща й току-що паркира в алеята и колкото и ярост и бяс да съм трупал в живота си, май до този момент не съм копнял да убия човек. Само при вида му стомахът ми се обръща и кръвта ми кипва. Вдигам ръка към стартера, наясно, че от тая работа няма да излезе нищо хубаво и че трябва веднага да се махнем оттук.
	— Почакай — тя дръпва ръката ми. — Искам да видя как изглежда.
	Въздъхвам и се облягам назад. Не е зле да побърза, защото имам лошо предчувствие. Ужасно предчувствие.
	— О, боже — прошепва. Обръщам се да я погледна, да разбера защо така реагира. — Нищо, нищо. Но ми изглежда… познат. Нямам никакъв спомен как е изглеждал, но ако го срещна на улицата, веднага бих го познала.
	Гледаме го как говори по телефона и върви към пощенската кутия.
	— Стига ли ти толкова? — питам. — Понеже няма да издържа още дори секунда, без да скоча да му сритам задника.
	— Почти — тя се привежда, за да погледне по-добре. Не мога да разбера защо изобщо иска да го види. Не мога да разбера как се сдържа да не скочи от колата, за да му откъсне топките, защото на мен това ми е единственото желание в момента.
	Когато баща й най-после се скрива в къщата, аз се обръщам да я погледна.
	— Готови ли сме вече?
	Тя кимва.
	— Аха, вече можем да си вървим.
	Паля колата, но в този момент с ужас забелязвам, че Скай отваря вратата и изскача навън.
	Какво прави, по дяволите?
	Изгасям двигателя и отварям вратата, хуквам по петите й. Гоня я през целия двор и я настигам по средата на стълбите към верандата. Усуквам ръце около тялото й, вдигам я и тръгвам обратно към колата. Съпротивлява се, блъска ме и ме рита, а аз се мъча максимално да я отдалеча от къщата, преди да я е чул.
	— Какво, по дяволите, си мислиш, че правиш? — изсъсквам.
	— Пусни ме веднага, Холдър, или ще крещя! Кълна се в бога, ще се разкрещя!
	Пускам я и я завъртам, така че да е с лице към мен. Хващам я здраво за раменете и я раздрусвам, искам да й влея малко здрав разум.
	— Недей, Скай. Няма нужда да се изправяш пред него, не и след всичко, което ти е сторил. Искам да си дадеш още време.
	Но тя само ме гледа и клати глава.
	— Трябва да разбера дали не го прави и с друг. Трябва да разбера дали няма други деца. Не мога просто да си тръгна, като знам на какво е способен. Трябва да го видя. Да говоря с него. Да се уверя, че се е променил, иначе не мога просто да се кача в колата и да си тръгна.
	Обхващам лицето й с шепи и се опитвам да я вразумя.
	— Не го прави. Не сега. Ще се обадим тук-там. Първо ще разберем каквото можем от нета. Моля те, Скай. — Обръщам я към колата и тя въздъхва, но все пак се предава и тръгва нататък.
	— Някакъв проблем ли има?
	И двамата рязко се обръщаме. Баща й стои на най-долното стъпало на верандата и ме гледа съсредоточено. Ако не се налагаше да придържам Скай да не се свлече, вече щях да съм се нахвърлил отгоре му.
	— Млада госпожице, този господин притеснява ли ви?
	В мига, в който я заговаря, тя се отпуска безсилно в ръцете ми. Притеглям я към гърдите си.
	— Да вървим — прошепвам. Обръщам я с лице към колата. Трябва да я махна оттук. Трябва да стигнем до колата.
	— Не мърдай! — изкрещява той.
	При гласа му Скай замръзва намясто, но аз продължавам да я побутвам към колата.
	— Обърни се!
	Вече няма как да я избутам напред, а и всъщност изход няма. Прегръщам я и без да свалям ръка от раменете й, бавно я обръщам към него. Очите й са изпълнени с ужас, повече ужас, отколкото някой би могъл да понесе.
	— Опитай се да го заблудиш — прошепвам в ухото й. — Може и да не те познае.
	Кима. Сега вече и двамата сме лице в лице с баща й. Не се тревожа, че би могъл да ме познае. Като изключим деня, в който изчезна Хоуп, никога не е разговарял с мен. Надявам се само да не познае нея, но знам, че няма да имаме този късмет. Един баща би познал детето си, независимо колко време е минало.
	Крачи към нас и колкото повече приближава, толкова по-ясно ми става, че я е разпознал. Мамка му.
	Спира на няколко крачки от нас и се опитва да я погледне в очите, но тя се притиска в мен, свела поглед в земята.
	— Принцесо? — възкликва той.
	Скай внезапно се изплъзва от ръцете ми. Подбелила е очи и тялото й се смъква надолу. Държа я здраво и я отпускам внимателно на земята, за да я подхвана по-удобно. Трябва незабавно да я измъкна оттук.
	Пъхам ръце под мишниците й и се опитвам да я изправя. Баща й пристъпва напред и я хваща за ръцете, за да ми помогне.
	— Да не си посмял да я докоснеш! — крясвам. Той отскача назад и ме поглежда смаяно.
	Навеждам се над Скай, хващам главата й, опитвам се да я свестя.
	— Отвори очи, миличка.
	Клепачите й трепват и вдига поглед към мен.
	— Всичко е наред — опитвам се да я успокоя. — За миг изгуби съзнание. Трябва да се изправиш. Трябва да вървим.
	Издърпвам я, за да стъпи, и я облягам на себе си. Изчаквам секунда, за да си възвърне поне отчасти силите. Баща й ни препречва пътя.
	— Наистина си ти — втренчил се е в нея. Поглежда ме за миг, после погледът му се връща отново на Скай. — Хоуп? Помниш ли ме? — Очите му се наливат със сълзи.
	— Да вървим — повтарям и се опитвам да я придърпам със себе си. Сигурен съм, че Скай е наясно колко трудно се сдържам да не му се нахвърля. Трябва. Да. Си. Тръгнем. Моментално.
	Но тялото й се възпротивява и когато баща й прави още една крачка към нас, се налага насила да я дръпна назад.
	— Помниш ли ме? — настоява баща й. — Хоуп, помниш ли ме?
	Тялото й се сковава от напрежение.
	— Как бих могла да те забравя? — изсъсква тя.
	Той си поема рязко въздух.
	— Наистина си ти — повтаря, а ръката му се плъзва към хълбока. — Жива си. Добре си. — Измъква си радиостанцията, но аз тутакси се пресягам и я избивам от ръката му, преди да успее да се обади.
	— На твое място не бих уведомявал никого, че е дошла — натъртвам. — Едва ли държиш цялата ти извратеност да лъсне на първите страници.
	Лицето му побледнява.
	— Какво? — поглежда Скай и поклаща глава. — Хоуп, този, който те е отвлякъл, който и да е той… те е лъгал. Наговорил ти е лъжи. — Прави поредната крачка напред и аз отново я дръпвам назад. — Кой те отвлече, Хоуп? Кой беше?
	Скай клати глава.
	— Помня всичко, което си ми сторил — тя решително пристъпва към него. — Но ако получа това, за което съм дошла, кълна се, че ще си тръгна и никога повече няма да ме видиш.
	Баща й върти глава, не иска да повярва, че помни. В продължение на цяла минута я гледа невярващо. Осъзнавам, че сме го сварили точно толкова неподготвен, колкото и той нас.
	— Какво искаш? — пита накрая.
	— Искам отговори — казва Скай. — Както и всичко, принадлежало на майка ми.
	Скай хваща ръката ми, увита около талията й, и лекичко я стиска. Страх я е.
	Баща й ме поглежда, после очите му отново се впиват в Скай.
	— Можем да говорим вътре — казва тихо. Оглежда се напрегнато, иска да се увери, че няма свидетели. А фактът, че проверява за свидетели, е предупредителен сигнал. Няма как да знаем на какво е готов този човек.
	— Остави си пистолета — нареждам му.
	Замисля се за миг, после вади пистолета от кобура. Оставя го на верандата.
	— И другия — натъртвам.
	Навежда се и вади резервния пистолет изпод крачола си и слага и него на верандата, после влиза в къщата. Преди да прекрачим прага, завъртам Скай с лице към себе си.
	— Ще остана тук и няма да затварям вратата. Не му вярвам. Не влизай никъде освен в хола.
	Кимва. Целувам я бързо и проследявам с поглед как се обръща и влиза в хола. Сяда на канапето, като през цялото време го гледа подозрително.
	Той вдига очи към нейните.
	— Преди да кажеш каквото и да било — започва той, — искам да знаеш, че те обичах и че през целия си живот, във всеки един миг, съжалявах за онова, което ти сторих.
	— Искам да разбера защо си го правил.
	Баща й се обляга назад и разтърква очи.
	— Не знам — казва. След като майка ти почина, започнах отново да пия. Около година по-късно една нощ така се напих, че като се събудих на следващата сутрин, помнех единствено, че съм направил нещо ужасно. Надявах се да е кошмар, но когато дойдох да те събудя, ти беше… променена. Не беше същото щастливо момиче. За една нощ се беше изпълнила с ужас към мен. Ненавиждах се. Дори не бях сигурен какво съм ти сторил, понеже не помнех. Но знаех, че е било нещо ужасно, и толкова, толкова съжалявам. Никога повече не се повтори и правех всичко възможно, за да изкупя вината си. Непрекъснато ти купувах подаръци, давах ти всичко, което поискаш. Исках да забравиш онази нощ.
	Скай впива пръсти в коленете си. Диша тежко и ми става ясно, че е впрегнала всички сили, за да запази самообладание.
	— Случваше се нощ… след нощ… след нощ — процежда през зъби. Скачам към канапето и се отпускам на колене до нея. Обгръщам гърба й и я хващам за ръката, за да я удържа. — Страхувах се да си легна, страхувах се да се събудя, да вляза да се къпя, да говоря с теб. Страхувах се не от тъмното или от чудовища под леглото. Страхувах се от чудовището, което уж трябваше да ме обича! Та твоята роля бе да ме защитаваш от такива като теб!
	Болката в гласа й раздира сърцето ми. Искам да я махна оттук. Не искам да й се налага да го слуша.
	— Имаш ли други деца? — пита го.
	Той свежда глава и притиска длан в челото си, но не отговаря.
	— Имаш ли? — крясва Скай.
	Баща й клати глава.
	— Не. Така и не се ожених повторно след майка ти.
	— Само с мен ли се е случвало?
	Той не вдига очи от пода, мълчи.
	— Дължиш ми истината — процежда тя тихо. — Случвало ли се е с друг преди мен?
	Настава дълго мълчание. Баща й е забил поглед в пода, неспособен да признае истината.
	След безкрайно дълга пауза Скай понечва да се изправи. Хващам я за ръката, но тя ми прави знак с глава.
	— Всичко е наред — казва. Не ми се иска да я пусна, но трябва да й позволя да действа така, както смята за уместно.
	Тя коленичи пред него.
	— Бях болна — подхваща. — Двете с мама… лежахме на леглото, а ти се прибра от работа. Цяла нощ бе стояла при мен и беше уморена и ти й каза да си почине.
	Гледа я в очите като истински баща, изпълнен с разкаяние. Не знам как е възможно.
	— Легна до мен и ме прегърна така, както един баща трябва да прегръща дъщеря си. И ми изпя песен. Песничка за лъча надежда. Преди мама да умре, преди да се наложи да се бориш с болката… не си бил такъв, нали?
	Баща й клати глава и посяга да докосне лицето й.
	Обзема ме неистовото желание да му откъсна ръката, така, както копнея да откъсна ръцете на Грейсън. Само че този път не бих се задоволил само с ръцете му. Искам да му откъсна и главата, и топките, и…
	— Не, Хоуп. Толкова те обичах. Толкова те обичам. Обичах двете ви повече от самия живот, но когато тя си отиде… най-доброто в мен угасна заедно с нея.
	— Съжалявам, че е трябвало да преживееш такова нещо — продължава Скай с глух глас. — Знам, че я обичаше. Спомням си. Но от това не ми става по-лесно да ти простя. Не знам защо си толкова различен от другите… до такава степен, че да си позволиш да ми причиниш подобни неща. Но въпреки всичко осъзнавам, че си ме обичал. И колкото и да ми е трудно да го призная, и аз някога те обичах. Обичах всичко добро у теб.
	Изправя се и отстъпва назад.
	— Знам, че у теб има не само зло. Сигурна съм. Но ако действително ме обичаш, както твърдиш… ако изобщо си обичал мама… тогава ще направиш всичко възможно, за да помогнеш на раната в душата ми да зарасне. Дължиш ми го. Искам единствено да си честен, за да си тръгна с някакво подобие на покой. За това съм дошла. За малко покой.
	Баща й хлипа на глас. Скай се връща при мен. Изпълвам се с най-искрено възхищение. Възхищение пред решимостта й. Силата й. Смелостта й. Плъзвам пръсти по ръката й, намирам кутрето й и увивам своето около него. Тя отвръща на жеста.
	Баща й въздъхва тежко и най-после вдига очи.
	— Когато навремето започнах да пия… случи се само веднъж. Направих нещо на сестричката си… но беше само веднъж. Това беше много години преди да срещна майка ти.
	Скай издишва рязко.
	— А след мен? Случвало ли се е с друг, след като съм изчезнала?
	Лицето му се разкривява от паника и ми става ясно какво ще отговори.
	— С кого? — пита Скай. — С колко?
	Той извърта глава.
	— Само с още едно момиче. Преди няколко години спрях да пия и оттогава не съм докосвал никого. Кълна ти се. Три момичета, това бяха трите най-мрачни периода от живота ми. Когато съм трезвен, съумявам да контролирам импулсите си. Затова и спрях да пия.
	— Коя беше? — повтаря Скай.
	Баща й кимва надясно… към съседната къща.
	Към къщата, в която живеех някога.
	Къщата, в която живеех с Лес.
	След това не чувам нищо повече.


>	Четирийсет и четвърта глава

	Човек би казал, че да открия тялото на мъртвата си сестра, е най-ужасното нещо, което би могло да ми се случи.
	Но не е така. Най-ужасното нещо се случи малко по-късно, когато се наложи да кажа на майка ми, че дъщеря й е мъртва.
	Помня как притеглих Лес в скута си, как не можех да проумея какво става. Не можех да разбера защо не помръдва. Защо не диша, не говори, не се разсмива. Просто не можех да схвана как някой може да е бил жив и здрав само преди минута, а в следващия миг да го няма. Просто го… няма.
	Нямам представа колко време съм прегръщал тялото й. Може би секунди. Може би минути. По дяволите, бях толкова замаян, че може да са минали и часове. Знам само, че все още я притисках в прегръдките си, когато долу се отвори входната врата.
	Помня колко се уплаших от това, което ми предстоеше. Предстоеше ми да сляза долу и да погледна мама в очите. И да й кажа, че дъщеря й е мъртва.
	Не знам как го направих. Не знам как съм пуснал Лес и съм се изправил на крака. Как съм намерил сили да помръдна. Когато стигнах до стълбите, двамата с Брайън тъкмо си сваляха връхните дрехи. Брайън пое якето й и се обърна да го закачи на закачалката. А мама вдигна очи, забеляза ме и се усмихна. А после спря да се усмихва.
	Тръгнах надолу към нея. Едва движех тяло и пристъпвах съвсем бавно. Стъпало по стъпало. Без да свалям очи от лицето й.
	Не знам дали заговори майчината й интуиция, или просто прочете по лицето ми какво се е случило, но несъзнателно започна да отстъпва назад, ужасено да клати глава.
	Разревах се и това вече я хвърли в истинска паника. Не спираше да отстъпва назад, докато накрая гърбът й опря във вратата. А Брайън гледаше ту мен, ту нея и не можеше да разбере какво се разиграва.
	Мама се обърна с гръб към мен и се вкопчи в рамката на вратата, притисна буза в дървото и стисна очи. Сякаш искаше да е глуха и сляпа. Защото така нямаше да научи истината.
	Риданията разтърсваха тялото й с такава сила, че от устата й не можеше да излезе нито звук. Помня, че прекрачих последното стъпало и останах да я гледам оттам. Да гледам как болката я надвива, смазва я. И тогава ми стана ясно, че тази дума — смазан от болка — е редно да се използва само за майките.
	Но вече не смятам така.
	Сега вече знам, че със същата сила важи и за братята.


	— Лес — прошепвам и се обръщам с гръб към Скай, към баща й. — О, господи, не. — Притискам глава в рамката на вратата и впивам пръсти в шията си. В гърдите ми се надигат такива ридания, че от гърлото ми не може да излезе и звук. Болят ме гърдите, боли ме и гърлото, но сърцето си не чувствам изобщо.
	Скай е до мен. Увива ръце около тялото ми и се опитва да ме утеши, доколкото може, но не чувствам нищо. Не чувствам нито докосването й, нито болката, а само убийствена омраза и гняв. Опитвам се да се удържа да не му се нахвърля, но знам, че няма да успея. Прегръщам Скай с едната си ръка и я притеглям към себе си с надеждата близостта й да ме успокои, но и това не помага. Единственото, което би могло да ми помогне, е да чуя последния стон на мъжа зад гърба ми.
	Той е виновен. Той е виновен за всичко.
	Задето Лес вече я няма. За мъката в очите на Хоуп. Задето майка ми вечно ще страда. Този изверг е сломил силата на сестра ми и искам да го видя мъртъв. Искам да го убия със собствените си ръце.
	Пускам Скай и я отмествам настрани. Обръщам се към баща й, но тя мигом застава помежду ни, вдига към мен умолителен поглед, опитва се да ме спре с ръце на гърдите ми. Наясно е какво се каня да направя и се мъчи да ме изтика към вратата. Избутвам я от пътя си, защото не знам на какво съм способен, а не бих искал да я нараня.
	Пристъпвам към него. Той посяга зад канапето, извърта се рязко и в ръката му блесва пистолет. Изобщо не ми пука, че е насочил пистолет срещу мен, но после се сещам за Скай и спирам разколебан. Със свободната си ръка баща й вдига радиостанцията към устата си, без да сваля пистолета.
	— Полицай в беда на „Оук Стрийт“, номер трийсет и пет — двайсет и две.
	Думите отекват в главата ми и внезапно проумявам какво се кани да направи.
	Не.
	Не, не, не.
	Не пред Скай.
	Баща й насочва пистолета към себе си и я поглежда.
	— Наистина съжалявам, Принцесо — прошепва.
	Затварям очи и я дръпвам към себе си, а в същия миг пистолетът изтрещява. Покривам очите й с длан, я тя пищи истерично. Издърпва ръката ми точно когато тялото му се свлича на пода, и се разпищява още по-неудържимо.
	Затискам устата й и бързам да я измъкна навън. Невъзможно е да я нося в това състояние, така че я влача след себе си.
	Единствената ми мисъл е, че трябва да се доберем до колата. Трябва да се измъкнем оттук, преди някой да разбере, че изобщо сме били в къщата. Защото, ако някой научи, животът на Скай никога повече няма да е същият.
	Стигаме колата и облягам тялото на Скай до вратата, без да свалям ръка от устата й.
	— Престани — нареждам й. — Трябва да спреш да крещиш. Веднага.
	Тя кима с ококорени очи.
	— Чуваш ли? — Опитвам се да я накарам да проумее какво ще се случи, ако не потеглим веднага. — Чуваш ли сирените, Скай? След по-малко от минута ще са тук. Сега ще си махна ръката и искам да влезеш в колата и максимално да се успокоиш, защото веднага трябва да се махнем.
	Тя клати глава отново, така че свалям длан и я бутвам в колата. Тичешком заобикалям до шофьорската врата, паля и тръгвам. Тялото й полита напред и главата й се отпуска между коленете. През целия път до хотела не спира тихичко да повтаря: „Не, не, не“.


>	Четирийсет и пета глава

	Когато стигаме хотелската стая, я отвеждам до леглото. Крачи с мъка, изпаднала в транс, и по никакъв начин не мога да я изтръгна от унеса. Но може би така е по-добре, поне за известно време.
	Смъквам си тениската, защото цялата е в кръв. Свалям чорапите и обувките, а дънките ги изритвам встрани. Скай продължава да стърчи до леглото, така че й събличам внимателно якето. Цялата е в кръв и искам максимално бързо да я вкарам под душа и да я почистя. Вдига безизразно лице към мен. Слагам якето й на стола и изхлузвам тениската й през главата.
	Разкопчавам копчето на дънките й и ги свалям надолу. Стигам до глезените й, но тя не помръдва. Поглеждам я.
	— Трябва да си измъкнеш краката, Скай.
	Хваща се за раменете ми и измъква първо единия крак, после другия. Усещам как прокарва пръсти през косата ми. Хвърлям дънките й в ъгъла. Скай клати глава и се взира в ръцете си, несъзнателно ги бърше в корема си. Опитва се да изтрие кръвта на баща си, но само си я размазва по кожата. Започва да се задъхва, опитва се да извика, но от устата й не излиза звук. Вдигам я на ръце и се втурвам в банята. Трябва да я измия, преди напълно да обезумее.
	Пускам я в кабинката и завъртам кранчето. Топлата вода потича и аз дърпам завесата и я хващам за ръцете. Увивам ги около кръста си и я притеглям към гърдите си, после я завъртам, така че да застане под струята.
	Скай изохква високо, когато водата я плисва в лицето и очите й започват да се избистрят.
	Грабвам сапуна и натърквам една кесия за баня, после се захващам да бърша кръвта от лицето й.
	— Шш — шепна, без да откъсвам очи от нейните. — Сега ще те почистя, спокойно.
	Затваря очи и аз старателно измивам и последното петънце кръв. Когато решавам, че вече е чиста, посягам да сваля ластика от косата й.
	— Погледни ме, Скай — казвам и я хващам за раменете. Тя послушно отваря очи. — Ще ти сваля сутиена, чуваш ли? Трябва да ти измия косата и не искам нещо да попадне върху сутиена.
	Очите й се разширяват при думите ми и тя измъква ръце от презрамките и рязко изхлузва сутиена през главата си.
	— Махни ги — шепне истерично и сочи пръските кръв в косата си. — Махни ги!
	Хващам я за китките и отново слагам ръцете й на кръста си.
	— Дай на мен. Дръж се за мен и се опитай да се успокоиш. Остави на мен.
	Пълня шепи с шампоан и го изливам върху косата й. Налага се да я сапунисам няколко пъти, преди водата най-после да загуби розовия си оттенък. След това се захващам с моята. Измивам каквото мога, но няма как да съм сигурен, че съм се почистил навсякъде. Не ми се иска да я карам да проверява, но все пак трябва да се уверя.
	— Скай, трябва да провериш дали съм почистил всичко, става ли? Да избършеш всичко, което съм пропуснал.
	Тя кимва и дръпва кесията от ръката ми. Оглежда внимателно косата ми, гърба ми и раменете и накрая тръква ухото ми с кесията.
	Тиква я под струята и я гледа втренчено.
	— Вече няма нищо — прошепва.
	Взимам кесията и я просвам на ръба на ваната.
	Вече няма нищо, повтарям наум.
	Прегръщам я и затварям очи. И усещам как ме заливат. Въпросите. Спомените. Всички онези нощи, в които се опитвах да утеша Лес с прегръдка, без да зная какво й е причинил. Без да зная какво е преживяла.
	Мразя го. Мразя го, задето толкова време е останал ненаказан. И се измъкна ненаказан, след всичко сторено на Скай, на собствената му сестра, на Лес. А най-ужасното е, че вече е мъртъв и не мога да го пречукам.
	Скай ме гледа съчувствено. В първия миг не разбирам защо, после осъзнавам, че плача… и че страда за мен така, както аз за нея. Раменете й започват да се тресат и от гърлото й се надига стон. Затиска уста с длан и затваря очи.
	Придърпвам я към гърдите си и целувам слепоочието й.
	— Холдър, толкова съжалявам — изплаква тя. — Господи, толкова съжалявам.
	Ръцете ми я обгръщат още по-плътно, притискам буза към главата й. Затварям очи и вече истински се разплаквам. Заради нея. Заради Лес. Заради самия мен.
	Тя свива ръце под раменете ми, стисва ме здраво и долепя устни до шията ми.
	— Толкова съжалявам — шепне. — Сигурна съм, че нямаше да се стигне дотам, ако бях…
	Потресен, разплитам ръцете й и я бутам назад, за да мога да я погледна в очите.
	— Да не си посмяла да говориш така — обгръщам лицето й с шепи. — Не искам никога да се извиняваш за стореното от този човек. Чуваш ли ме? Нямаш никакви вина, Скай. Закълни ми се, че никога няма да допуснеш подобни мисли.
	Кима.
	— Заклевам се.
	Гледам я настойчиво, искам да съм сигурен, че е искрена. Няма никаква причина да ми се извинява и не искам никога повече да й хрумват такива неща.
	Обгръща шията ми и сега вече сълзите се стичат по лицата и на двама ни. Прегръщаме се силно. Отчаяно. Целува ме по шията, отново и отново, мъчи се да ме успокои по единствения начин, който й е известен.
	Долепям устни до рамото й. Ръцете й се обвиват още по-плътно около тялото ми. Оставям я да ме прегръща с всички сили. Редя целувки по шията й, тя също ме целува, всеки от нас си проправя път към устните на другия. Но преди да ги достигна, се дръпвам, за да я погледна в очите. За първи път в живота си мога да кажа, че най-после открих човек, който разбира чувството ми за вина. Разбира болката ми. И ме приема такъв, какъвто съм.
	Мислех, че най-доброто у мен си е отишло заедно с Лес, но съм грешал. Най-доброто стои точно пред мен.
	Впивам устни в нейните и несъзнателно я сграбчвам за косата. Прилепям тялото й към стената на банята и я целувам с толкова страст, че не би могла дори за секунда да се усъмни колко я обичам. Плъзвам ръце под бедрата й и я вдигам, а тя усуква крака около кръста ми.
	Притискам тяло в нейното и продължавам да я целувам, искам да я усетя, да усетя нея, а не болката, която се опитва да ме задуши. Искам да се слея с нея и да накарам всичко останало да избледнее.
	— Кажи ми, че всичко е наред — взирам се в очите й. — Кажи ми, че не е грешно да искам да те имам… защото след всичко, което преживяхме днес, ми се струва нередно така да те желая.
	Тя увива ръце около врата ми и свива пръсти в косата ми, дърпа главата ми надолу, устните ми към устата си, мълчаливо ми дава да разбера, че жадува за същото, за което и аз. Простенвам и я отлепям от стената, отнасям я в стаята, както е увита около тялото ми. Отпускам я на леглото и рязко смъквам бикините й. Жадно притискам устни в нейните и събличам боксерките си, които и без това са напълно мокри. Не мисля за нищо друго освен за изпепеляващата потребност да съединя тяло с нейното. Спирам само за миг, колкото да сложа презерватив, после я хващам за бедрата и я придърпвам към ръба на леглото й. Повдигам единия й крак и пъхам ръка под рамото й.
	Очите й се вдигат към моите. Впивам пръсти в крака и в рамото й и без да откъсвам поглед от нейния, прониквам в тялото й. Но въпреки плътния контакт, нещо не ми стига. Слепвам устни в нейните и се опитвам да открия онова, което ми се изплъзва. Движа се в нея, с всеки тласък все по-необуздано, отчаяно се опитвам да достигна нещо, някакво усещане, което може би дори не съществува. Тя отпуска тяло, откликва на движенията ми, оставя ме да я водя.
	Но не това искам.
	Точно в това е проблемът.
	Безкрайно съм изтощен, напълно съм безсилен, а сърцето ми се гърчи от болка. Искам поне за малко да престана да опитвам да съм герой.
	Отдръпвам се и тя ме поглежда, без да пита защо забавям движения. Вдига ръце към лицето ми и нежно прокарва върховете на пръстите си по клепачите ми, по устните ми, по бузите. Извръщам се и целувам дланта й, после се отпускам отгоре й и застивам. Не откъсвам очи от нейните и я придърпвам по-близо, повдигам я и се изправям. Все още съм в тялото й, тя се увива плътно около мен, така че се обръщам с гръб към леглото и се отпускам на пода. Навеждам се напред и целувам леко долната й устна, после цялата й уста.
	С едната си ръка обгръщам бузата й, с другата бедрата й. Започвам бавно да се движа под нея, внимателно да я насочвам с ръка, искам този път тя да поеме контрол. Искам да се опита да ме утеши по същия начин, по който я утешавам аз.
	— Нали знаеш какво чувствам към теб, Скай? — шепна, загледан в очите й. — Знаеш колко те обичам. Знаеш, че съм готов на всичко, за да изтрия болката ти, нали?
	Тя кима, без да отклонява поглед.
	— Сега имам нужда от същото, Скай. Искам да знам, че ме обичаш по същия начин.
	Изражението й омеква и очите й се изпълват със състрадание. Преплита пръсти между моите и пъха сплетените ни ръце между сърцата ни. Погалва ръката ми с палец и бавно се надига, после бавно се отпуска отгоре ми.
	Невероятното усещане, което залива тялото ми, е толкова наситено, че главата ми се отмята назад върху матрака. Простенвам и клепачите ми се затварят от само себе си.
	— Отвори очи — прошепва и продължава бавно да се движи. — Искам да ме гледаш.
	Така и правя. Вдигам глава и я гледам. Никак не ми е трудно да изпълня молбата й, понеже гледката е зашеметяваща.
	— Не отклонявай поглед — нарежда ми тя и повдига тяло.
	А когато отново се плъзва върху скута ми, едва успявам да си задържа главата изправена. Особено когато простенва високо и стисва ръцете ми още по-силно.
	— Помниш ли първия път, когато ме целуна? — шепне. — Онзи път, когато устните ти едва докоснаха моите? Тогава открадна късче от сърцето ми.
	_И ти също._
	— А първият път, когато каза, че ме „осезаваш“, защото още не беше готов да признаеш, че ме обичаш? Тогава открадна още едно късче от сърцето ми.
	_Но всъщност те обичах. Обичах те безкрайно._
	Разтварям длан и я притискам върху сърцето й.
	— А онази нощ, когато разбрах, че съм Хоуп? И ти казах, че искам да остана сама? Когато се събудих и те видях в леглото ми, направо ми се доплака, Холдър. Доплака ми се, понеже копнеех да си с мен. И тогава разбрах, че съм влюбена в теб. Че съм влюбена в начина, по който ме обичаш. И когато ме прегърнеш, знам, че независимо какво ще се случи, ти си моят дом. Онази нощ открадна най-големия къс от сърцето ми.
	_Не съм го откраднал. Сама ми го подари._
	Навежда се към мен и аз отпускам глава на матрака и се оставям на целувките й.
	— Отвори очи — прошепва. С мъка отварям очи и ги впивам в нейните. — Не ги затваряй. Искам да гледаш как ще ти дам и последния къс от сърцето си.
	Този миг. Точно сега. Почти си струва цялата болка, която някога съм изпитвал.
	Стисвам ръцете й силно и се навеждам към нея, но не я целувам. Приближаваме се един към друг максимално, държим очите си отворени до последния миг. До мига, в който изцяло ме поглъща и аз изцяло я поглъщам и вече нямам представа къде свършва моята любов и къде започва нейната.
	Започвам да треперя и стена под тялото й, главата ми пада назад и този път не ме кара да отворя очи. Продължава да се движи върху мен, докато тялото ми не замира съвсем.
	Давам си секунда, колкото да успокоя бесния ритъм на сърцето си, после вдигам глава. Измъквам пръсти от нейните и ги прокарвам през косата й, обгръщам с шепи тила й. Устните ми се сливат с нейните и същевременно лекичко я избутвам от себе си, слагам я на пода до мен. Пъхам ръка между телата ни и притискам длан в корема й, после много бавно я плъзвам надолу, докато не откривам онова местенце, което провокира любимия ми стон. Изпивам с устни всяко стенание и всеки дъх. Тя лежи със затворени очи, но моите са отворени, понеже искам да гледам как ще открадне и последното късче от сърцето ми.


>	Четирийсет и шеста глава

C>
	Лес,
	Имам да ти казвам толкова много неща, само дето не зная откъде да започна.
	Ситуацията със Скай се разреши по възможно най-добрия начин. Върна се у дома при Карън, там, където й е мястото.
	Знаех си, че Карън не би могла да я нарани. Усещах, колкото и малко време да бях прекарал с тях двете, че Карън я обича не по-малко от мен. И се оказа, че съм прав. Отвлякла я е от баща й, защото е знаела какво й причинява. Понеже Карън е сестра му… лелята на Скай. И сама е преживяла всичко онова, което е измъчвало и Скай. Отмъкнала я тайно, защото не можела да гледа отстрани и да допуска да се случва. И сега, когато Скай най-после знае цялата истина, естествено, реши да си остане при Карън. Карън е рискувала целия си живот за това момиченце. Рискувала е цялото си бъдеще и ще съм й благодарен до гроб.
	Казах на Скай, че ще споделя и с теб. Иска ми се да бе постъпила различно само в едно отношение. Иска ми се да бе взела и теб.
	Не знаех, Лес, нямах представа какво ти причинява… и толкова съжалявам.
	Утре ще продължа, но сега искам да ти кажа само, че те обичам.
@	Х
C$


>	Четирийсет и седма глава

C>
	Честит празник на Вси Светии. Надявам се този път за разнообразие да облечеш нещо по-секси.
C$
	Натискам бутона за изпращане и оставям телефона на нощното шкафче, после се измъквам от леглото. Тръгнах си от къщата на Скай едва след четири, после се довлякох до къщи, написах писъмце на Лес и едва тогава си легнах. В последните дни сънят е малко, но пък емоциите са в изобилие.
	Пъхам глава в дрешника и измъквам някаква тениска, нахлузвам я. Телефонът ми издава звук. Прочитам си есемеса.
C>
	Здрасти, Холдър. Карън е. Още не съм върнала телефона на Скай, но ще й предам съобщението. Всъщност може би няма.
C$
	По дяволите. Разсмивам се и връщам отговор.
C>
	LOL… съжалявам. Но така и така ти пиша, как е тя?
C$
	Чакам отговора, който не закъснява.
C>
	Добре е. Преживя много и й трябва време. Но пък е най-смелото момиче на света и напълно вярвам в силите й.
C$
	Ухилвам се и пак пиша.
C>
	Аха. Досущ като майка си.
C$
	Карън ми връща сърчице. Оставям телефона на леглото и присядам отстрани. После решително го взимам и намирам телефона на баща ми.
C>
	Здрасти, татко. Липсваш ми. Мислех си да доведа гаджето си на гости за Деня на благодарността. Искам да ви запозная. Кажи на Памела, че обещавам да не припарвам до канапето й.
C$
	Изпращам есемеса, но ми е ясно, че пропускам нещо.
C>
	И съжалявам. Искрено съжалявам.
C$
	Оставям телефона и се оглеждам за тетрадката — продължава да лежи на пода, където я захвърлих. Онази, в която са повечето от писмата ми към Лес.
	Никак не ми се иска да чета онова писмо, но имам чувството, че й го дължа. Навеждам се, вдигам тетрадката и присядам на пода. Облягам се на стената, притеглям колене към брадичката, после отварям тетрадката и прелиствам назад.


>	Глава четирийсет и седем и половина

C>
	Миличък Холдър,
	Ако четеш това писмо, то знай, че истински съжалявам. Защото, ако го четеш, ще знам какво съм ти причинила.
	Но се надявам никога да не го намериш. Надявам се онзи, който открие тетрадката, да реши, че е ненужна, и да я изхвърли, понеже не искам да ти разбия сърцето. Но искам да ти кажа толкова много неща, които никога не бих могла да ти кажа очи в очи, затова ще ги напиша тук.
	Ще започна с най-голямата ни трагедия. С Хоуп.
	Знам, че се обвиняваш, задето я остави на двора тогава. Но трябва да си наясно, че не си единственият, който си тръгна. Аз също си тръгнах. И така би направило всяко дете в подобна ситуация. Разчитал си, че възрастните в живота й правят каквото е нужно. Как би могъл да предвидиш какво ще се случи, когато пристигне онази кола? Наистина не би могъл, затова престани да си мислиш, че си можел да постъпиш другояче. Не си могъл и, честно казано, така е по-добре. Пристигането на онази кола е най-хубавото, което е можело да се случи.
	Няколко седмици, след като изчезна, баща й ме помоли да му помогна да направи листовки. Естествено, че се съгласих. Готова бях на всичко, което би помогнало да ни върнат Хоуп.
	Още когато влязох в къщата, усетих, че нещо не е наред. Заведе ме в стаята й. Каза ми, че материалите за листовките са вътре. После затвори вратата и завинаги съсипа живота ми.
	Продължи с години. До деня, в който не можех да търпя повече и най-после казах на мама.
	Моментално отиде в полицията. Още същия ден ме разпита психолог и записа показанията ми. Бях само на девет или на десет, така че не помня подробности. Помня само, че седмици наред мама и татко ходеха до управлението. А през цялото време бащата на Хоуп така и не се прибра у дома.
	По-късно разбрах, че са го арестували. Имало разследване и дори се стигнало до съд. Помня деня, в който мама се върна и ми каза, че ще се местим. Татко не можеше да си остави работата, а тя отказваше да стои в Остин, затова замина само с нас двамата. Не знам дали знаеш, но много се опитваха да открият решение. Татко се опита да си намери работа, с която да ни издържа в новия град, но така и не успя. Май в крайна сметка осъзнаха, че ще е по-лесно да се разделят. Вероятно всеки от двамата е винял другия за случилото се.
	Като се замисля сега за всичките сеанси по психотерапия, на които ходех заради мама, безкрайно съжалявам, че не й хрумна и тя да отиде. Винаги съм се питала дали нямаше да успеят да си спасят брака, ако се бяха консултирали със специалист. Но от друга страна, самата аз години наред ходих по психолози и очевидно не успяха да ме спасят. А така ми се иска да се беше получило и може би щеше да стане, ако само знаех как да приложа на практика думите на психолога. Вярно, издържах доста години, но нищо не можеше да ми помогне, когато вечер дойдеше време да затворя очи. И мама, колкото и да се опитваше, така и не успя да ме спаси. Защото не търсех спасение.
	Исках единствено да избягам.
	Години по-късно научих, че бащата на Хоуп така и не е бил наказан за извършеното. Нито пък за стореното на Хоуп. С безброй манипулации успял да извърти нещата с обяснението, че го виня заради изчезването на Хоуп и съм се опитала да си отмъстя с измислени обвинения. И цялата общност го подкрепила. Не можели да повярват, че някой би обвинил един баща в подобна жестокост, и то след като е изгубил дъщеричката си.
	Така че се измъкнал безнаказано. Свободен бил да прави каквото си иска, а аз имах чувството, че завинаги съм заключена в преизподнята.
	Мама не искаше да знаеш. Страхуваше се, че съвсем ще полудееш. И на двете ни беше ясно, че се обвиняваш за случилото се с Хоуп, затова не желаеше да страдаш допълнително.
	Нито пък аз.
	А сега идва най-трудната част. Трудна, защото се чувствам безкрайно гузна. Всеки ден, виждайки болката в очите ти, знаех, че ако ти призная това, което сега ще ти кажа, щях да ти спестя ужасно много мъка.
	Но не можех. Не можех да ти кажа, че Хоуп е жива. Че е добре и че двете с мама дори я видяхме един-единствен път преди около три години.
	Бях на четиринайсет и бяхме излезли да хапнем, само мама и аз. Помня, че си наливах нещо за пиене, а когато вдигнах глава, я съзрях да влиза в ресторанта.
	Погледнах мама и сигурно съм пребледняла като платно, понеже тя се пресегна през масата и ме хвана за ръката.
	— Лесли, какво има, миличка?
	А аз не можех да продумам. Не откъсвах очи от Хоуп. Мама се обърна и мигом я позна. И двете онемяхме.
	Сервитьорката ги заведе до съседната маса. С мама я гледахме втренчено. Докато сядаше, Хоуп вдигна очи към мен, но после отклони поглед, явно не ме беше познала. Заболя ме сърцето, че не може да ме познае. Май тогава се разплаках. Почувствах се невероятно объркана и просто не издържах, не знаех как да реагирам. Нарочно започнах да въртя гривничката на китката си, прошепнах името й, за да видя дали няма да ме чуе и да се обърне.
	Така и не ме чу, но ме чу жената, с която седеше. Помня с какъв ужас ни погледна. Което съвсем ме обърка. Мама също нищо не разбираше.
	— Знаеш ли, май забравих печката включена — каза онази жена и веднага се изправи. — Трябва да си вървим.
	Хоуп я погледна изненадано, но послушно стана. Майка й припряно я побутна към изхода. В този момент мама се втурна след тях. А аз — след нея.
	Навън жената бързешком вкара Хоуп в колата и затръшна вратата. Настигнахме я и още щом ни видя, очите й се наляха със сълзи.
	— Моля ви — започна жената. Не каза нищо друго. Мама дълго време я гледа безмълвно. А аз чаках и се опитвах да разбера какво се случва.
	— Защо я взехте? — попита накрая мама.
	Жената се разплака, не спираше да клати глава.
	— Моля ви. Не може да се върне при него. Не й го причинявайте. Моля ви, моля ви, моля ви.
	И мама кимна. Пристъпи напред и сложи ръка на рамото на жената.
	— Не се тревожете — каза й. — Не се тревожете. — Тук погледна към мен и очите й се напълниха със сълзи. — И аз бих направила всичко, за да опазя детето си.
	Жената я погледна недоумяващо. Вероятно се е изненадала, че мама проявява разбиране, но й стана ясно, че е искрена. Помня как наклони глава назад и въздъхна от облекчение.
	— Благодаря ви — каза, докато отстъпваше към колата. — Благодаря ви. — Отвори вратата, пъхна се вътре и потегли.
	Нямам представа къде живее. Така и не открихме как се казва, нито под какво име прекарва дните си Хоуп. След онзи ден спрях да нося гривната, понеже в душата си знаех, че Хоуп не желае да бъде намерена. Но ми се искаше ти да знаеш, Холдър. Да знаеш, че е жива, че е добре и че си й направил огромна услуга, като си я оставил сама в двора онзи път.
	Що се отнася до мен… аз съм изгубена кауза. През последните осем години се въртя в един и същи кошмар и се чувствам безкрайно уморена. Терапията и лекарствата притъпяват болката, но именно тази безчувственост не искам да понасям повече, Холдър. Затова и смятам да направя това, което съм решила, ето защо четеш това писмо. Уморена съм, напълно изтощена, писна ми да живея живот, който всъщност не желая да живея. Уморих се да се преструвам на щастлива заради теб, тъй като никак не съм щастлива. И всеки път, когато се усмихна, имам чувството, че те лъжа, но не знам какво друго да правя. И знам, че ще те съсипя, знам, че мама и татко ще са смазани. И знам, че ще ме мразиш.
	Но въпреки това няма да размисля. Вече нищо няма значение, така че ми е трудно да съм съпричастна към чувствата на другите. Дори не помня какво е да обичаш живота дотолкова, че да не можеш да понесеш мисълта за смъртта. Знай, че съжалявам, но просто не мога другояче.
	Животът ме предаде твърде много пъти и, честно казано, ми писна да губя надежда.
	Но те обичам повече от всичко на света.
@	Лес
C$
C>
	P.S. Надявам се да не си позволиш да повярваш, че съм го направила, защото някак си ме предал. Всичките онези нощи, в които стоеше до мен и ме оставяше да се наплача… нямаш представа колко пъти успя да ме спасиш.
C$


>	Четирийсет и осма глава

	Пускам тетрадката на земята.
	И започвам да плача като дете.


>	Четирийсет и девета глава

	Влизам в кабинета на мама. Говори по телефона. Поглежда ме стреснато, когато затварям вратата. Спирам пред бюрото й, издърпвам слушалката от ухото й и прекъсвам разговора.
	— Знаела си? — питам невярващо. — Знаела си какво е направил онзи мръсник на Лес? — Бърша очи с опакото на ръката си. Мама се изправя и очите й се наливат със сълзи. — Знаела си какво е сторил на Хоуп? И че Хоуп е жива, че е добре? Знаела си всичко?
	Мама клати глава и лицето й се изкривява от страх. Не може да разбере дали съм просто ядосан, или умопобъркан, или съм напът да избухна.
	— Холдър… — започва. — Не можехме да ти кажем. Нали знаех как ще реагираш, ако разбереш, че нещо такова се е случило със сестра ти.
	Рухвам немощно на стола, защото краката отказват да ме държат. Тя коленичи пред мен.
	— Безкрайно съжалявам, Холдър. Моля те, не ме мрази. Наистина съжалявам.
	Плаче и ме гледа с разкаяние, с болка. Силите ми се възвръщат и се изправям, дърпам и нея нагоре.
	— Господи, напротив — прегръщам я. — Толкова се радвам, че си знаела. Че Лес е можела да разчита на теб. А що се отнася до Хоуп… — побутвам я с ръце върху раменете й, за да я погледна в очите — … тя е Скай, мамо. Хоуп е Скай и Скай е добре и я обичам. Обичам я ужасно много и не знаех как да ти кажа, понеже ме беше страх, че ще я познаеш.
	Очите й се разширяват и тя отстъпва невярващо назад, спъва се и неволно сяда в стола.
	— Приятелката ти? Приятелката ти е Хоуп?
	Кимам мълчаливо, напълно наясно колко й е трудно да повярва.
	— Помниш ли, че преди няколко месеца ти казах, че съм се запознал със Скай в магазина? Веднага я познах. Веднага разбрах, че е Хоуп, но после започнах да се колебая. А сетне се влюбих в нея. Нямаш представа какви ужасии преживяхме тази седмица — говоря с такава скорост, че едва ли ме разбира. Сядам на стола срещу нея и го придърпвам към нейния, после се навеждам и я хващам за ръцете. — Но вече е добре. И аз съм добре. Всъщност много повече от добре. Защото знам, че си направила всичко по силите си за Лес, мамо. Надявам се да го вярваш. Направила си всичко възможно, но понякога и цялата обич на света, обичта на майка или брат, не стига, за да измъкне някого от кошмара. И уви, налага се да приемем нещата такива, каквито са, защото угризенията и съжаленията не могат нищичко да променят.
	Мама се разплаква. Увивам ръце около гърба й и я прегръщам силно.


>	Глава четирийсет и девет и половина

	Двамата със Скай си спестихме последните два дни от учебната седмица. Решихме, че така и така сме пропуснали три дни, така че нищо няма да ни стане, ако се лишим и от още два. Освен това Карън искаше да наглежда Скай до края на седмицата. Тревожи се как й се отразява цялата истерия.
	Съгласих се да й дам малко време да се съвземе, поне за пред Карън, но истината е, че през прозореца на Скай се осъществява активно среднощно движение. Естествено, само от моя страна.
	През последните няколко дни много разговарях с мама. Искаше да разбере какво знам за Лес и Хоуп, а също и за случилото се в Остин миналия уикенд. А после и за връзката ми със Скай, така че и за това я осветлих. А после пожела да се запознае с нея.
	И ето ни тримата. Едва пристъпила, Скай се озовава в прегръдките на мама. Мама се разплаква още в първата минута, Скай на свой ред също бърше очи. Двете стоят във фоайето и мама отказва да я пусне.
	— Не бих искал да прекъсна тази сърдечна среща — обаждам се накрая, — но ако не я пуснеш, току-виж втори път не посмее да дойде.
	Мама се разсмива, подсмърча и най-после пуска Скай.
	— Толкова си красива — казва й усмихната. Обръща се към мен. — Много е красива, Холдър.
	Вдигам рамене пренебрежително.
	— Става.
	Скай се смее и ме удря по ръката.
	— Май забрави, а? Обиди приемам само в писмен вид.
	Сграбчвам я здраво в прегръдките си.
	— Не си красива, Скай — прошепвам в ухото й. — А невероятна.
	Тя обвива ръце около кръста ми.
	— И ти не си за изхвърляне.
	Майка ми я дръпва за ръката, вкарва я в хола и започва да я бомбардира с въпроси. Хубавото е, че не я пита как се чувства, нито пък за миналото. Задава й най-обикновени въпроси — какво иска да учи в колежа, а също и къде смята да учи. Оставям ги да си говорят и отивам до гаража за кашони. С мама на няколко пъти коментирахме, че е време да разчистим стаята на Лес. А сега, когато и Скай е тук, мисля, че съм в състояние да го направя.
	Връщам се в хола и им връчвам по един кашон.
	— Хайде, моля — подканвам ги и тръгвам към стълбите. — Да се захващаме за работа.
	През остатъка от следобеда разчистваме стаята. Слагаме в кашони снимките и всичко, което е било важно за нея, в друг — дрехите й, за да ги предадем за благотворителност. Двете тетрадки увивам в онзи чифт дънки, който цяла година се търкаля на земята, а после ги пъхам в кутия. Която възнамерявам да запазя.
	След като приключваме, майка ми и Скай слизат долу. Нареждам кашоните в коридора и се обръщам да затворя вратата. Преди да я дръпна, поглеждам леглото на Лес. И този път не виждам как умира. Виждам я да се усмихва.


>	Глава четирийсет и девет и три четвърти

	— Нали уж каза, че този уикенд нямало да ходи — питам Скай, когато влизаме у тях.
	— Аз я накарах. Вече дни наред не се отлепя от мен, та й казах, че ако не иде да си свърши работата на пазара, ще взема да избягам.
	Отиваме в стаята на Скай и аз затварям вратата.
	— Това значи ли, че довечера мога да те забременя?
	Скай ме поглежда и вдига рамене.
	— Ако не друго, можем да се поупражняваме — ухилва ми се.
	Така и правим. Упражняваме се по три различни начина още преди полунощ.


	Лежим в леглото й, сплели тела под чаршафа. Скай вдига ръцете ни и се заглежда в преплетените ни пръсти.
	— Знаеш ли, помня те — казва тихичко.
	Извивам шия, за да я погледна.
	— Какво помниш?
	Тя издърпва пръсти и увива кутрето си около моето.
	— Ето това — прошепва. — Помня първия път, когато ме хвана така. И помня всичко, което ми каза в оная вечер.
	Затварям очи и си поемам дълбоко въздух.
	— Скоро след като Карън ме доведе тук, ми каза да забравя старото си име и всичко лошо, което съм преживяла с него. И тогава се сетих за теб… и й отвърнах, че искам да се наричам Скай.
	Надига се на лакът.
	— Винаги си бил до мен, разбираш ли? Дори когато не можех да си спомня… винаги си бил до мен.
	Тиквам едно палаво кичурче зад ухото й и я целувам.
	— Толкова те обичам, Скай.
	— И аз теб, Холдър.
	Измъквам ръка изпод тялото й и я претъркулвам по гръб.
	— Ще ми направиш ли една услуга?
	Кимва.
	— От сега нататък искам да ме наричаш Дийн.


>	Последна глава

C>
	Лес,
	От доста време не съм ти писал. Натъкнах се на тия писма днес, докато търсех кашони, за да си опаковам багажа за колежа. Намерих и онези твои дънки, дето толкова време стояха на пода. Сложих ти ги за пране. Няма нужда да ми благодариш.
	И така… Колежът. Аз. Аз отивам в колеж. Готино, а?
	Има още около месец, преди да тръгна, но Скай е вече там от два месеца. Събрала си беше всичките кредити покрай домашното обучение, така че веднага след дипломирането замина, за да може да ме изпревари с материала.
	Страхотен състезателен дух има това момиче.
	Но аз не се тревожа особено, понеже смятам, щом пристигна, да я задмина. Съставил съм си подробен и зъл план. Всеки път, когато я хвана да учи или да пише домашни, ще й шепна по нещо провокативно в ухото или ще й се усмихвам съблазнително. Тя, естествено, ще се разтрепери и възбуди, ще се разсее и скоро ще започне да изостава с материала, да изкарва двойки, и ето ти, победа за мен!
	А може и да я оставя тя да победи. Понякога така е по-приятно.
	Липсва ми до полуда, но след по-малко от месец ще сме в един и същи град.
	Без родители.
	И без вечерен час.
	И ако зависи от мен, няма да облича нищо друго освен рокли.
	По дяволите. Сега като се замисля, не е изключено и двамата да си провалим следването.
	Много неща се случиха, откакто ти писах за последно, но пък и нищо ново. В сравнение с първите няколко месеца след прибирането ми от Остин, сега караме доста по-кротко. След като Скай научи истината, Карън силно намали ограниченията спрямо технологиите. Купих й айфон за истинския й рожден ден, а вече си има и лаптоп, така че всяка вечер говорим по Скайп.
	Страшна работа е Скайп. Наистина. Просто казвам.
	Мама и татко са добре. Баща ни така и не навърза нещата, когато го запознах със Скай, и едва ли някога ще се сети. Всъщност не я е виждал кой знае колко често, когато бяхме деца — нали вечно работеше до късно. Но много я харесва. А мама? Боже, Лес, мама не може да й се насити. На моменти направо се стряскам колко са близки, но, естествено, се радвам. Радвам се за мама. Мисля си, че присъствието на Скай като част от семейството донякъде й помага да преглътне болката от смъртта ти.
	Понеже болката не намалява. Всички, които те обичахме, все още страдаме дълбоко. И макар вече да не преживявам смъртта ти отново и отново, продължаваш да ми липсваш до побъркване. Особено когато се случи нещо, което би ти се сторило забавно. Разсмивам се и после внезапно се сещам, че само аз се усмихвам, и се улавям, че постоянно очаквам да чуя и твоя смях. Липсва ми смехът ти.
	Въобще ми липсваш по безброй начини и мога да ги изредя всичките, но вероятно ще започна да се самосъжалявам наново. А през последната година научих какво всъщност означава някой да ти липсва. Означава, че си имал щастието да бъдеш с този човек.
	И макар седемнайсет години да са крайно недостатъчни за цял един живот, все пак съм разполагал със седемнайсет години повече, отколкото хората, които изобщо не са те познавали. Така че, погледнато от този ъгъл… съм имал голям късмет.
	Най-щастливият брат на света.
	Смятам най-после да прегърна живота, Лес. Живот, който ме изпълва с нетърпение, а най-искрено смятах, че никога повече няма да мога да кажа подобно нещо. Но пък преди мислех, че няма надежда, а сега я намирам всеки божи ден.
	Понякога дори нощем… по Скайп.
@	Обичам те.
@	Дийн
C$
