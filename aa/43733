	Във всяка колиба навред из степта се знаят от малки и големи хитрините и поразиите на тоя голобрад Алдар-Косе.
	Веднъж Алдар-Косе намерил в степта оглозгана кост, взел я и я скрил в джоба си.
	По пътя се отбил в една колиба. Вижда — в казана се вари месо.
	— Мога ли и аз да турна една овча плешка да уври? — попитал Алдар-Косе стопанина.
	— Може, сложи, — отговорил стопанинът.
	— А вашето месо няма ли да изяде моето?
	— Ама че го каза! Не бой се: ако го изяде, живо агънце ще ти дам! — отговорил стопанинът, като се смеел над глупостта на госта.
	Алдар пъхнал в казана без да го видят намерената кост. Когато месото се сварило, Алдар-Косе извадил своята кост и започнал да вика:
	— Вашето месо е изяло моето месо от плешката!
	Учудил се стопанинът, но както обещал, трябвало да даде на Алдар-Косе живо агънце.
	Алдар взел агънцето и продължил пътя си по-нататък.
	Видял богат дом, отбил се в него и останал да нощува.
	Като си лягал да спи, той попитал стопанина:
	— Мога ли да пусна при твоите овце моето агънце?
	— Пусни го.
	— А твоите овни няма ли да изядат моето агънце?
	— Ха-ха-ха! — разсмял се стопанинът. — Разбира се, че няма да го изядат, но ако пък го изядат, ще ти дам девет овена живи.
	Алдар-Косе пуснал агънцето в стадото овце.
	През нощта хитрецът заклал агнето и с кръвта му намазал устата на овните, а на рогата им намятал червата му.
	А рано сутринта вдигнал цял скандал:
	— Отиде ми хубавото агънце! Твоите овни са го изяли!
	Стопанинът се учудил много, но дал на Алдар-Косе обещаните девет овена.
	Подкарал Алдар-Косе овните към дома си и се смеел на хорската глупост.
	По пътя той видял, че човек пасе два вола. Когато Алдар се приближил до него, човекът го попитал:
	— Къде отиваш?
	— На сватба. Ако искаш да се повеселиш, то иди, а пък аз ще попаса воловете вместо тебе.
	Човекът се съгласил с радост и изтичал да погледа сватбата.
	Алдар отрязал опашките на воловете и ги закопал наполовина в земята, а воловете прогонил в гората.
	Когато стопанинът им се върнал, Алдар-Косе замахал ръце в отчаяние и казал:
	— Не мога да разбера какво стана: подгоних воловете, а те потънаха в земята. Ето, виждаш ли, останаха само опашките им да стърчат навън.
	Воловарят искал да хване една от опашките, но Алдар Косе му казал:
	— От стари хора съм чувал, че не бива да се дърпат воловете за опашките, защото опашките им ще се откъснат и воловете ще потънат съвсем в земята.
	— А какво да правя? — попитал воловарят Алдар-Косе.
	— Трябва да се откопаят откъм главата, — отговорил му хитрецът и се отдалечил бързо.
	Копал, копал воловарят, изкопал голяма дупка, а волът все не се виждал.
	Разсърдил се той и дръпнал силно опашката. А тя едва се държала в земята. Човекът полетял и паднал по гръб. Лежи той, рита с крака нагоре и вика с цяло гърло:
	— Дръжте го, измамника!
	Но нима можеш да хванеш в степта вятъра и да намериш Алдар-Косе, който бил откарал вече далеч воловете.
