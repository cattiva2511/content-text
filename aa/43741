	Лежа скован от болки и студ. Тежката врата скърца и аз трепвам. Млад стражар се препъва в мен. Той разбира и неочаквано изхлипва:
	— Избиха хората…
	Моля го да мълчи, но той вече плаче. Вдига ме и ме изнася вън. Тихо слънчево утро. Младият полицай излиза и се връща през близката портичка. Поставя в ръцете ми топло мляко, кифла и си отива.
	Портичката е отворена към свободния свят. Може би никой не ще ме потърси?… Но в душата ми свободният свят е погинал.
	Доядох кифлата и с усилие се смъкнах в мрачното студено мазе.
	И портичката към свободата, и тежката врата с двойни ключалки останаха отворени.
	Други врати се бяха отворили за мене. Аз им бях простил.
@@	8 септември 1957
