	Си Кабаян отишъл с жена си на планината Геде да помоли боговете да го направят богат. Явил се един бог и му рекъл:
	— Ще направя каквото поискаш, но трябва да ми назовеш само две желания. Споразумейте се с жена си какво ще искате.
	Между мъжа и жената се разгорял спор. Си Кабаян искал да има много пари, а жена му — много ориз. Си Кабаян така се ядосал, че не издържал и наругал жена си:
	— О, богове, нека жена ми стане грозна като маймуна!
	И желанието му мигновено било изпълнено. Жена му се превърнала в маймуна. Щом видял това, Си Кабаян се разкаял и помолил боговете да върнат човешкия образ на жена му. И този път желанието му било изпълнено. Така се свършили и двете желания и Си Кабаян останал беден до края на живота си.
