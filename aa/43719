	Стар сляп тигър хванал зая.
	Но заю не се изплашил, а казал спокойно на тигъра:
	— Какво ще се наядеш с мене — трошичка. На тебе ти трябва бик. По-добре ме вземи за водач.
	Тигърът се съгласил и заю го повел по непроходими сипеи, скали и дупки. Ходили цял ден и се изморили страшно много. Най-после заю спрял на края на дълбока пропаст и наклал огън да се стоплят, защото било много студено.
	Тигърът легнал и скоро заспал. А заю стоял буден и разпалвал все по-силно и по-силно огъня. Козината на тигъра откъм огъня започнала да гори. Той се обърнал и изръмжал на сън:
	— М-м-м, горещо…
	— Поотмести се малко настрана, ще ти стане студено, — казал заю.
	Тигърът не знаел, че лежи на края на пропаст, поместил се и полетял надолу в пропастта.
	Заю засвирил весело и тръгнал да си ходи.
	Ето ти насреща ловец, презрамил убита лисица.
	Заю му викнал:
	— Хей там под скалата лежи убит тигър. Иди и му одери кожата.
	Ловецът оставил лисицата и се спуснал в пропастта, а заю изтичал по-нататък и казал на овчаря:
	— Хей там на пътеката лежи убита лисица. Бързай да я вземеш, докато не я е грабнал някой друг.
	Овчарят оставил стадото и се затичал за лисицата. А заю казал весело на вълчицата:
	— Овцете пасат сами, бързай.
	Вълчицата се спуснала към стадото, а заю извикал на гарвана:
	— Вълчетата са сами, можеш да изкълвеш очите им.
	Гарванът полетял към вълчетата.
	Заю продължил по-нататък. Пред колибата си седяла баба и си предяла вълна. Заю подтикнал и нея:
	— Вземи, бабо, гарвановото гнездо — огъня да си разпалиш.
	Бабата оставила вълната и се покатерила на дървото да вземе гарвановото гнездо.
	Заю пришепнал нещо на вятъра. Вятърът духнал силно и разнесъл вълната на бабата из полето.
	В това време ловецът се върнал и като видял, че я няма лисицата, подгонил овчаря. Овчарят подгонил вълчицата. Вълчицата — гарвана. Гарванът — бабата. Бабата — вятъра.
	А пакостникът заю се изкачил на един хълм, гледал отгоре и толкова силно се смеел, че от смях горната му устна се цепнала.
	Оттогава зайците започнали да се раждат с цепната горна устна.
