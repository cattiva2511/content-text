	Един човек повел да продава на пазара магаре и коза. Той се качил на магарето, а козата тичала подире му, вързана за опашката на магарето. На шията на козата звънял звънец.
	Трима крадци видели човека и решили да му откраднат козата, магарето и дрехите.
	Първият крадец се приближил незабелязано отзад, отвързал козата, откачил звънеца от шията й и бързо го завързал за опашката на магарето.
	Човекът си вървял, слушал звъна на звънеца и си мислел, че козата тича отзад.
	Вървял той така дълго, но по едно време се обърнал и видял, че козата я няма. Спрял, слязъл от магарето и започнал да си говори:
	— Ето ти чудеса: звънецът завързан на опашката на магарето. Вярно, козата ми е хитра, но чак пък такива работи още не е правила.
	В това време към него се приближил вторият крадец и го попитал:
	— Какво се е случило?
	— Изгуби ми се козата.
	— Но аз видях твоята загубена коза.
	— Где?
	— Ей там в гората един човек водеше козата ти.
	Зарадвал се стопанинът и започнал да моли крадеца:
	— Подръж малко магарето, а аз ще изтичам да догоня човека с козата ми.
	А крадецът уж се отказва:
	— Но аз нямам време, трябва да си ходя дома.
	— Не, моля ти се, помогни ми да стигна крадеца.
	Крадецът се съгласил и останал с магарето.
	Излъганият стопанин дълго ходил да дири козата си, а когато се върнал, не намерил на пътя и човека с магарето.
	Върви и се ядосва човекът. Вместо да намери козата, загуби и магарето.
	А третият крадец седнал на пътя при реката и нарочно плаче.
	— Защо плачеш? — попитал го стопанинът на козата и магарето.
	— Как да не плача: легнах да си почина, а кесията с парите ми се измъкнала и паднала във водата. Аз не мога да плувам. Помогни ми да я извадим из водата и ще ти дам половината от парите! — отговорил му третият от крадците.
	Човекът с радост се съгласил, съблякъл се и скочил в реката. Той се надявал да намери кесията с парите, та по тоя начин с получената награда да покрие загубата на козата и магарето.
	Но докато той се гмуркал под водата и дирел, крадецът събрал дрехите му и избягал.
	Така нещастният човек останал и без дрехи, но сигурно и крадците не са били щастливи, защото никой не е видял добро от кражба.
