	[* _Източник:_ Jataka Tales. Retold by Ellen C. Babbit. Ellsworth Young, illustrator. New York: D. Appleton-Century Co., 1912.
	Джатаки (мн.ч. от _джатака_) — древноиндийски притчи за земните превъплъщения на Буда в човешка и животинска форма. — Б.пр.]

	Веднъж един цар накарал да направят езеро в царския двор, за да играят в него младите принцове. Те плували из езерото и плавали по него с лодките и саловете си.
	Един ден царят им казал, че е наредил да пуснат риби в езерото. Момчетата изтичали да видят рибите. Обаче между рибите имало и една костенурка. Момчетата се възхитили на рибите, но никога не били виждали костенурка и се изплашили от нея, мислейки я за дявол. Те се върнали тичешком при баща си и извикали:
	— На брега на езерото има дявол!
	Царят заповядал на хората си да хванат дявола и да го донесат в двореца. Когато внесли костенурката, момчетата избягали с викове.
	Царят много обичал синовете си и заповядал на хората, които били донесли костенурката, да я убият.
	— Как да я убием? — попитали те.
	— Стрийте я на прах — казал някой.
	— Изгорете я в жарава — предложил друг.
	Така предлагали планове един след друг.
	После един старец, който винаги се бил страхувал от водата, рекъл:
	— Хвърлете това нещо в езерото, там, където изтича отвъд камъните в реката. Тогава със сигурност ще бъде убито.
	Когато костенурката чула какво казал старецът, подала главата си и се замолила:
	— Приятелю, какво съм сторила, че искате да ми причините това ужасно зло? Другите намерения бяха достатъчно лоши, но да ме хвърлите в езерото! Не споменавай такова жестоко нещо!
	Когато царят чул думите на костенурката, той заповядал на хората си веднага да я отнесат и да я хвърлят в езерото.
	Костенурката се усмихнала на себе си и се изплъзнала незабелязано надолу по реката към стария си дом.
	— Отлично! — казала тя. — Тези хора не знаят, че най-сигурно се чувствам във водата!
	{img:kak_kostenurkata_se_spasila.png|Как костенурката се спасила|#Илюстрация: Елсуърт Янг}
