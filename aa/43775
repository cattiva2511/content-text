	На моя директор бях прилежен сътрудник, а той — нежен и любящ мой шеф. Един другиму ние мълчаливо бдяхме над живота и стискахме ръцете си от радост, че все още сме живи.
	Живеехме заедно в редакцията на „Пладне“. Там се родиха всички опасни броеве, там се родиха децата ни, там напъпваха всичките ни радости и… смъртната опасност. Той беше стремителен и строг, а често пееше. А аз хумористът — навъсен и плах, та той имаше още една грижа — доброто ми настроение. Нещо неизразимо и дълбоко ни свързваше. Сред враждебната столица, опръскани с кръв, ние бранехме налудничаво един народ.
	Него го обесиха. Остана жива любовта му към тоя народ и нашата — към него.
@@	10 април 1945
