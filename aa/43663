	[* _Източник:_ Catherine T. Bryce. Fables from Afar. New York: Newson & Co., 1910.
	_Илюстрация_: The Aesop for Children with Pictures by Milo Winter. Chicago: Rand Mcnally & Co., 1919.]

	Една зимна нощ един човек се загубил в голяма гора. Той се препъвал в мрака премръзнал и уморен, опитвайки се да намери пътя си.
	Най-сетне съзрял светлина. Тръгнал към нея, като се надявал да попадне на дърварска колиба.
	Като наближил, видял, че светлината идвала от една пещера. Човекът влязъл и разбрал, че това е домът на сатир*.
	[* Сатир — според древногръцката митология сатирите са горски божества, демони на плодородието, весели същества с кози нозе, които населявали гръцките острови. — Б.пр.]
	— Загубих се и съм премръзнал и уморен — казал човекът. — Може ли да пренощувам в твоята пещера?
	— Влез и седни край огъня — отвърнал сатирът.
	Човекът така и сторил и тъй като пръстите му били вкочанени от студ, задухал върху тях да ги стопли с дъха си.
	— Защо си духаш на пръстите? — попитал сатирът.
	— Защото са измръзнали — отговорил човекът.
	— Това ще ги стопли ли? — попитал сатирът.
	— Разбира се — отвърнал човекът.
	Сатирът нищо повече не казал и след малко донесъл на човека паница топла супа. Тя била толкова гореща, че човекът не можел да я сърба. Тогава той започнал да я духа.
	— Не е ли достатъчно гореща супата? — попитал сатирът.
	— Напротив — отвърнал човекът, — прекалено е гореща.
	— Тогава защо я духаш?
	— За да я охладя — отговорил човекът.
	— Веднага се махай от къщата ми — изкрещял сатирът. — Не ми трябва тук такъв, дето от устата му излиза хем топло, хем студено.
	{img:chovek_i_satir.jpg|Човек и сатир|#Илюстрация: Майло Уинтър}
