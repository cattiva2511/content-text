P>
	Не гледай Бога, себе си познай —
	човекът за човешки ум е пай.
	Ни рак, ни риба, мелез двоелик,
	неясно мъдър, тромаво велик;
	скептик, видял в познанието хляб,
	стоик, неустоял — бидейки слаб;
	аха да литне, ха да спре безкрил,
	животно или бог е, не решил,
	ту следващ своя ум, ту свойта плът,
	жив — мре си, мислящ — все на кръстопът;
	невеж и просветен, все дирещ друм,
	грешащ от глупост, и от много ум;
	във доводи и страсти омотан,
	от себе си корен и оправдан;
	за слава и падение роден,
	на всичко господар, на всичко в плен;
	творец и съдник, роб на ленността,
	венец, загадка, глума на света!

	[…]

	Науката последвай, дивна твар! —
	мери моря и въздух, земний шар;
	планетите намествай да кръжат
	и управлявай слънчевия път;
	във сферите с Платон се извиси
	и седмата кристална твърд търси;
	или му с учениците блуждай,
	несмислен, свят от словото създай —
	така, светило станал със слова,
	върти слънцепоклонникът глава.
	Всевечний ум на мъдрост поучи,
	па в себе си се вгледай, и мълчи!
P$
