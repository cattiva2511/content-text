D>
	На моята майка Мери Хигинс Кларк и в памет на баща ми, Уорън Ф. Кларк
@	С много обич: Керъл
D$

>	Пролог

	_Петък, 23 април 1982 г._
	_Оксфорд, Англия_
	Задъхана Атина побягна слепешката по черния коларски път. Ученическото й сако с пришит към предния му джоб монограм на „Свети Поликарпс“ не можеше да я предпази от внезапно започналия проливен пролетен дъжд. Раницата на гърба й пречеше, но не й идваше на ум да я захвърли. След като започна да се съвзема от шока, тя с отчаяние осъзна, че не трябваше да поема по този път. Оксфордският полицейски участък беше много по-близо. Още преди няколко минути щеше да е стигнала вече там.
	Мокрият неравен път започна да се очертава по-ясно. Дърветата с натежали от влага листа не се виждаха вече само като силуети, а като триизмерни обекти, които като че ли й кимаха. Зад нея се приближаваше автомобил. Атина се дръпна от пътя, схващайки инстинктивно, че не трябва да бъде забелязана. Светлините от фаровете се спряха върху нея. Колата се втурна напред и рязко спря на сантиметри от краката й. Вратата се отвори.
	Опитвайки се да свали презрамките на раницата, тя се затича отново напред. Плачът я задавяше. Чу как стъпките я настигат.
	Не! Не! Сега, когато вече беше на 21 години, имаше право да живее както намери за добре. Не трябваше да умира сега. Започна да бяга по-бързо. Измина още стотина метра преди две ръце да я стиснат за гърлото.


>	В океана

	_Петък, 19 юни 1992 г._
	Гейвин Грей бързаше по коридора като залиташе ту към едната, ту към другата страна, мъчейки се да пази равновесие.
	„Ако не бях на кораб, щях да си помисля, че съм пиян“ — каза си той. Не го беше много грижа. Адреналинът му се беше покачил и той се чувстваше малко не на себе си. Още една причина да залита към стените.
	Океанският лайнер — един приказен плаващ град — продължаваше пътя си през бурното, тази нощ, море. След ден и половина щяха да хвърлят котва в пристанището на Саутхемптън, Англия. „Има още време“ — помисли си той, като се придвижваше с мъка към каютата си. Вече нямаше търпение да види сушата и лошото време, което ги съпровождаше при това прекосяване на океана, нямаше нищо общо с това негово желание.
	Беше прекарал достатъчно време на този гигантски кораб, играейки ролята на кавалер пред група бабета: „Да си намерят друг да се прави на идиот и да танцува ча-ча. Стига вече черни точки“ — заричаше се той.
	На тези продължителни презокеански пътувания винаги имаше изобилие от жени без кавалери. В стремежа си да направи дори невъзможното, параходната компания го нае на 62-годишна възраст за кавалер — неуморим компаньон, винаги готов да ги покани на танц и да изтърпи непохватните им, болезнени настъпвания и ритници.
	Тази сутрин той беше учил да танцува полка една 80-годишна ентусиазирана бабичка, обута в огромни черни чепици. Те стояха като канонерки на дебелите й глезени, винаги насочени към беззащитните му крака. Гейвин премигна, като си спомни това. Да настъпиш някого по крака е форма на самозащита, а не доброжелателен жест.
	Достигайки вратата на каютата си, той пъхна ключа в лъскавата месингова ключалка и изпусна въздишка на облекчение. Седна на леглото, после се изтегна по гръб и загледан в тавана се опита да успокои дишането си. „Тези каюти са много по-малки, отколкото изглеждат в рекламните брошури — помисли се Гейвин.“ Наистина глупаво е от страна на еснафите, които хвърляха хилядарки, за да положат задниците си на корабните кревати в продължение на седмица по време на мечтаното презокеанско пътуване. Те бяха жертви на фотографски трикове.
	Обърна се и погледна електронния часовник до леглото. Беше 11.30 вечерта. Дали да не отиде до казиното и да му пийне едно преди лягане. И да го видят! Ами, ако някоя от самотни те дами е все още будна? Едно бренди би му дошло добре за успокояване на нервите. Не, реши той накрая, по-добре да не излиза. Повечето пасажери се прибраха рано тази вечер и причината беше бурното море, а не мистър Сънчо.
	„Не, аз ще си остана тук — си каза той.“ Беше имал достатъчно вълнения за тази вечер. Не можеше да повярва на късмета си. Тъкмо излизаше от бар „Ланселот“, когато налетя на старата госпожа Уоткинс. Миловидната, непретенциозна Беатрис Уоткинс с нейните изумителни бижута и дъх на алкохол.
	Дни наред тя се стараеше всички да разберат, че се чувства много самотна в царствения апартамент „Камелот“. Тук наистина нямаше нужда от фотографски трикове, за да се убеди човек, че може да живее като у дома си. В него имаше хол, спалня, две бани и собствена тераса, която предлагаше изключителна гледка към морето и небето, на която човек можеше да се наслаждава по всяко време на деня или през нощта. Господи, всеки можеше да разчита, че ще си намери с кого да преспи в такава обстановка. Гейвин се чудеше дали на г-жа Уогкинс вече й е излязъл късмета. Тя флиртуваше най-безсрамно с всеки, пускаше незабелязано в джобовете на момчетата от прислугата номера на апартамента си, увит в стодоларова банкнота. Поеше стюардите с шампанско така, като че ли беше вода. Дори капитанът не можа да се отърве.
	Тази вечер на капитанския прием тя имаше нахалството да се снима четири пъти с него. Беше нагиздена с най-скъпите си бижута. Антична тиара от диаманти и рубини стоеше килната нескопосано на измършавялата й глава, на пръстите имаше шест пръстена, всеки с по-голям скъпоценен камък от този до него, допълвани от гривна, украсена с диаманти и смарагди и гривни за глезените, който обгръщаха пилешките й крака.
	Капитанът както винаги беше очарователен. Той накланяше побелялата си глава към нейната и се усмихваше весело пред камерата. Благодари й и я отмести грациозно, докато поздравяваше следващата щастлива двойка пътешественици. Дори се направи, че не забелязва, когато тя се пресегна и грабна чаша шампанско от подноса на минаващия наблизо келнер, изпи я на един дъх и, клатушкайки се, се нареди за нова снимка.
	„Как успяваше да го прави капитанът? — чудеше се Гейвин.“ Да изважда в продължение на две вечери една след друга, по време на петдневното пътуване, професионалната си усмивка като замръзнала на лицето му, за стотици пози пред камерата. На капитанските вечери се събираха по 200 пасажери. Двеста чифта зъби, по-голямата част от които изкуствени, трябваше да заемат положението „усмивка“, преди горкият капитан да успее да се спаси. „Той сигурно се събужда с тази усмивка — помисли си Гейвин.“
	След вечеря и след няколко чаши, г-жа Уоткинс реши, че старите й кокали са заслужили така необходимата им почивка, от едно от най-популярните занимания по време на презокеанските пътешествия — пиенето до забрава, или усъвършенстването на опиянението.
	Тя минаваше наблизо, клатушкайки се, когато Гейвин я видя и й предложи да я заведе до апартамента й. Хлъцна в знак на съгласие и с готовност го сграбчи за ръката? В този момент закопчалката на гривната й се закачи в сакото му.
	— О, трябва да дам това нещо на поправка, или ще го загубя — разтревожи се тя.
	Гейвин само се усмихна, помисляйки си за подобна възможност. Очите на г-жа Уоткинс започваха да се затварят за сън, когато Гейвин я помъкна към апартамента. „Ама и аз имам една работа, самосъжалявайки се си помисли той — да развеждам като товарно магаре разни хора из кораба.“ Като истински джентълмен обаче той й помогна да си отключи и я въведе вътре. Тя се строполи на леглото и моментално заспа. Преди това обаче гривната се изхлузи от ръката й. Той остана там, загледан в нея. Не можеше да се помръдне. Не знаеше какво да направи. Внезапно го връхлетяха видения за финансова независимост.
	Кой не би повярвал, че е паднала по някое време вечерта? Тя сама говореше, че закопчалката на гривната й не е в ред. Хората виждаха колко е разпиляна. Може да я е изтървала на което и да е място.
	Би ли могъл да рискува и да я вземе сега? Ами ако започнат да претърсват? Параходната компания държеше на тази жена. Тя винаги плащаше сума ги пари за този апартамент, а и често го ангажираше. Ако от нещо беше недоволна, те веднага правеха всичко възможно да задоволят прищевките й. По-добре ще бъде да го скрие тук, в нейния апартамент, и после, след като вълнението от загубата премине, да се върне и да го прибере по някакъв начин.
	Замаян от вълнение, потящ се под мишниците, с разтуптяно сърце, той се опита да реши какво да прави. Нейно Величество лежеше изпъната на голямото двойно легло. На три крачки вдясно се намираше обширната като галерия гостна, изпълнена с канапета в пастелни тонове, с огромен телевизор, стереоуредба и бар. В една от стените имаше плъзгаща се стъклена врата, която водеше към терасата. И тогава той го видя — килера със спасителните жилетки. Лъжливата тревога за проверка на спасителната готовност на кораба вече бе отминала при това пътуване. Така че нямаше причина някой да влезе отново в килера…
	Той пристъпи на пръсти към леглото. Наведе се, не смеейки да диша, за да вземе изумителната колекция от смарагди и диаманти. „Това нещо можеше да струва милион долара — помисли си той, без да е много сигурен.“ Мина му изкушителна мисъл. Може би просто трябваше да вземе и другите скъпоценности. Позабавлява се за момент с тази идея, галейки гривната. Както обикновено, чувството му за вина, присъщо на ирландеца-католик, го завладя и му попречи да извърши истински смъртен грях. За него кражбата на една гривна от толкова богат човек беше простим грях.
	Госпожа Уоткинс се раздвижи и промърмори нещо, свързано с капитана. По-добре беше да вземе само гривната и да не се изкушава с други помисли. В края на краищата веднъж осигурил си някаква платежоспособност, той можеше да срещне някоя красива млада жена с много бижута, която би го пожелала. Гейвин знаеше, че това би могло да стане скоро, ако имаше възможност да пръсне малко пари. Неговият съвършен вид започваше бързо да избледнява. За някои той просто, беше започнал да остарява. С всеки изминат ден косата му ставаше по-прошарена, а мустаците му увисваха и не можеха да се засукват както по-рано. Големият шок в живота му беше, когато неотдавна в едно кино му предложиха отстъпка за възрастни, а той като глупак отказа.
	Откъсвайки се от тези неприятни мисли, Гейвин стисна гривната в добре поддържаните си ръце и се отправи към килера. Бавно махна резето на вратата и се сви от страх, когато тя със скърцане се отвори и той влезе при боядисаните в оранжево спасителни жилетки. Те го гледаха от полицата, на която бяха поставени, присмивайки му се, и като че ли искаха да му кажат: „Ти никога няма да се справиш с това.“ С опънати до скъсване нерви той застана на пръсти като някоя застаряваща балерина и подхвърли гривната зад тях в най-отдалечения край на рафта.
	— Ще се върна — прошепна той.
	Като котка пъргаво прекоси стаята, изпрати въздушна целувка на Беатрис Уоткинс и притвори вратата след себе си.
	Екипажът ще преобърне наопаки кораба, за да търси гривната. Но когато пристигнат в неделя в пристанището, ще престанат да я търсят. Те ще са сигурни, че някой я е намерил и като всеки крадец — е я задържал за себе си. Той ще се опита да се промъкне тук и да я вземе по време на престоя. Ако не успее, по обратния път към Ню Йорк ще намери някакъв начин да влезе в апартамента, за да я прибере. Нищо не би го спряло да стори това.


>	Оксфорд

	_Събота, 20 юни 1992 г._
	_Оксфорд, Англия_
	Ригън Рейли постепенно се разбуди, примигна, за да отвори слепените си от съня мигли и се огледа наоколо, опитвайки се да разбере къде, по дяволите, се намира. Когато се разсъни съвсем, разпозна спалнята на пансиона, а после осъзна, че светлата руса коса, която се подаваше изпод тънките завивки върху тясното легло отсреща, е на най-добрата й приятелка Кит.
	С въздишка Ригън отново отпусна глава върху възглавницата, обърна се на една страна и започна да наблюдава слабата светлина, процеждаща се като през филтър от малкия прозорец в ъгъла. Тя и Кит бяха пристигнали предишната вечер за десетото поредно събиране на класа им в „Свети Поликарпс“, Оксфорд, Беше тъкмо момента да поздравят един нов навъсен ден в Англия. „Надявам се до следобед времето да се поразведри — помисли си Ригън, като придърпа по-плътно към себе си тънкото като вестник одеяло.“ Много неща се бяха променили, но не и времето. Тук то беше най-омразното нещо за Атина.
	Атина. Мисълта за нея я разтърси. „Не мога да си представя, че съм живяла точно в тази стая с нея — помисли си Ригън.“ От момента, когато се отправи за уикенда към Лондон в края на април, преди десет години, тя никога не се върна. И когато през юни училищният срок изтече, никой не чу нищо повече за нея.
	Атина не беше от най-лесните за съжителство. Винаги се оплакваше и искаше да бъде отново в Гърция. След часовете по английски в 10 ч. сутринта в понеделник, сряда и петък тя навличаше хавлията си и оставаше по цял ден в стаята. Непрекъснато си духаше носа и никога не позволяваше на Ригън да отвори малкия прозорец, за да влезе свеж въздух. Отказваше поканите на Ригън да отиде сред хора на халба бира в местната кръчма. Тъкмо затова Ригън не се изненада, когато, след като навърши 21 години и наследи пари от баба си, тя никога не се върна от онова пътуване през уикенда. „Научих достатъчно… енглейски — казваше тя на Ригън — каквото и да говорят моите родители.“
	„Нищо чудно, че не би искала да дойде на това събиране дори да е чула за него — помисли си Ригън. — И аз самата бях на път да се откажа.“ Кит я накара да направят пътуването. „Виж какво, зная, че си свободна. За Бога, ти се появи в броя на «Личности» от миналата седмица по повод разкритието на твоя голям случай. Мисля, че трябва да отидем в Европа и да го отпразнуваме. Вземи си две седмици отпуск. Сигурно ще е забавно да видим отново старата тайфа.“
	Първоначално Ригън възнамеряваше да учи право, но по някое време през годината в колежа окончателно се спря на следователската работа. След като завърши, се залови на работа при един по-опитен детектив от Лос Анжелос, който я взе под своя опека. Преди две години започна да работи самостоятелно. Избраната от нея кариера безпокоеше родителите й — Люк и Нора Рейли.
	Баща й — директор на погребално бюро протестираше, че с привлекателния си външен вид, без да иска, ще привлича „неподходящи“ хора. Майка й, известна със своите трилъри, пое върху себе си цялата отговорност:
	— Виновни са всички онези съдебни процеси, на които те мъкнех. Не трябваше да го правя.
	Ригън спореше с тях:
	— Баща ми има три погребални бюра, а майка ми разказва истории за убийци и искате да започна „нормална“ работа?
	Те продължаваха да се изненадват, че Ригън си обича работата.
	При последния й случай трябваше да открие един баща, изчезнал с двете си малки деца. Както бе казала на родителите си, да бъдеш свидетел на събирането на майката с малките момченца си струваше безкрайните часове, прекарани в разплитане на загадката.
	Тя и Кит започнаха ваканцията си от Венеция и после се срещнаха в Париж с родителите на Ригън. Нора тъкмо приключваше една обиколка, свързана с публикуването на последния й роман.
	— Ако някой отново ме попита откъде вземам идеи за книгите си, ще се убия — въздъхна тя. След това обаче започна да задава проницателни въпроси на Ригън във връзка с отвличането на децата. В понеделник Нора и Люк трябваше да отплават с „Кралица Гуинивър“ за Ню Йорк. Нора можеше да се излежава няколко дни в шезлонг на палубата, но Ригън я познаваше и знаеше, че в главата й щеше да се зароди нов сюжет за роман, в който, по всяка вероятност, щеше да има и битки за родителски права.
	Сега, когато разглеждаше стаята, в съзнанието й бавно започнаха да изплуват откъслечни спомени. „Да, очевидно през изминалите години не са харчили пари за специалист по вътрешно оформление.“ Избелелият сивкавозелен килим, старите безлични тапети, „временните“ вградени шкафове, които придават ново значение на това понятие, малкият бял напукан умивалник с висящото над него потъмняло огледало, изпъкналите ъгли на капандурите, в които човек трябваше да внимава да не си удари главата при ставане от сън. И накрая двата неугледни предмета на колела, които минаваха за легла. „Ох, каква цена трябва да плати човек, за да стане част от историята — помисли си Ригън. Да е учил в Оксфорд…“ Въпреки че „Свети Поликарпс“ всъщност не беше част от Оксфордския университет. Тези стаи си струваше да се видят.
	Завивките на другото легло се размърдаха. Ригън погледна към отсрещния край на стаята и се разсмя. Кит беше дръпнала одеялото върху главата си. Единственото нещо, което можеше да се види от нея, бяха дългите й нокти, впити в него.
	— Добра имитация, но трябва да са черни — каза, смеейки се тя.
	Положението, в което спеше Атина, беше добре известно в пансиона. Обичаха да я дразнят, че с дългите си черни нокти, който се подаваха над завивките, когато спеше, прилича или на човек, готов да нападне някого, или на мъртвец след отдавна отминал предсмъртен гърч. Тази гледка неведнъж бе стряскала Ригън, когато се връщаше късно от някое парти.
	Кит отпусна ръце и отвори очи.
	— Ох, това легло ми изкриви гърба — проплака тя.
	— Какво, не ти харесва жилището ли? — попита я Ригън, след като се протегна и стана от леглото. — Ако искаш съвсем да се скапеш, помисли си за храната, която ядяхме тук — помия а ла „Свети Поликарпс“.
	Тя си взе сапуна, пулверизатора, шампоана, тоалетното мляко, гъбата и пешкира и се отправи към вратата на банята.
	— Другото нещо, което не ми липсва, е кофата, с която носех тези неща до банята. Имаше нещо прекалено трудово в това. Чувствах се като чистачка, а тялото ми като първата стая на потънала в мръсотия къща. Довиждане.
	Скоро Ригън се върна, загърната в хавлията си и предупреди Кит, че банята е свободна.
	— Няма никой друг наоколо, но, ако имате портиер, можете да го поканите да вземе един душ с вас.
	Кит изохка:
	— Ох, не може да бъде толкова лошо, колкото беше.
	— По-лошо е — изсмя се Ригън. — Водата се оттича толкова бавно в канала, че пяната се събира в краката ти. Можем да направим кабинет за педикюристи и пред банята да поставим ваничка за киснене на крака.
	Ригън се облече бързо. Сложи джинси, еспадрили, жълта памучна фланела, която й беше подарил един бивш приятел, и то след като се беше свила при прането.
	Приближавайки до изпъстреното с тъмни петна огледало, тя включи пътническия си сешоар и се наведе. Докато сушеше тъмната си къса коса, си спомни часовете, които беше прекарвала пред този умивалник да суши дългата си до кръста коса, разделена по средата на плитки. Помоли се никоя от нейните бивши съученички да не е донесла снимки от онова време.
	Когато обаче се изправи и се погледна в огледалото, оттам я гледаха същите сини очи. Единствено, когато беше използвала за работата си цветни контактни лещи, за да не я познаят, очите й изглеждаха различно. Тя си помисли със задоволство, че все още й стават джинси 8-и номер. Посегна към чантичката с тоалетните си принадлежности. Като я отвори, из стаята се разнесе силна миризма на „Чисто бельо“. Едно шише от парфюма се беше разляло върху всичко вътре, включително и върху джобния й бележник и смачканите английски банкноти. Тя ги нареди да съхнат върху бюфета. Малко поостарялата Кралица Елизабет я гледаше от тях е укор.
	— Извинявайте Ваше Величество, но затова пък парфюмът е добър.
	Вратата на банята се отвори и с трясък се затвори.
	— Подхлъзнах се под душа — каза яростно Кит. — Ожулих си бедрото на дренажната тръба. Чудя се дали „Джакоби и Меърс“ имат представителство в Лондон.
	„Джакоби и Меърс“ беше адвокатска къща в Ню Йорк, чиято телевизионна реклама ви призоваваше да осъдите дори баба си, ако се подхлъзнете на нейното ръчно изплетено килимче. Косата на Кит беше още мокра от душа и водата се стичаше от кичурите й. Хавлията прикриваше стройната й фигура.
	— Ако си водопроводчик, ще умреш от глад по тези места — продължи тя — а като си помисля само, че Томас Грепър е бил англичанин. Трябва да се отнасят с по-голямо уважение към паметта му.
	— Чувствам се виновна — каза смирено Ригън. — Трябваше да те предупредя да носиш обувки с грайфери. Я по-добре да се махаме оттук и да отидем в града.
	Дори за Англия времето беше доста студено за средата на юни. Слънцето напразно се опитваше да пробие облаците. Ригън и Кит умираха за чаша горещ английски чай и ускориха ход, отправяйки се към „Конската торба“. Ригън сръга Кит, когато минаваха край „Кебъл колидж“, известен с грозноватия си външен вид сред толкова много архитектурни красоти.
	— Помниш ли когато обядвахме там? Беше невероятно. Имаше нещо царствено във всички тези мъже, облечени в черни тоги, когато целия факултет се събра в древната банкетна зала с дълги дървени маси.
	— Спомням си само Саймън, който ми посочваше коя лъжица да използвам.
	— О, да.
	В „Конската торба“, уютен ресторант, известен не само заради декора си в стил Лаура Ешли и добрата си храна, но и заради приятната си класическа музика, която се чуваше ненатрапчиво като фон, но достатъчно силно, за да създава атмосфера, те забелязаха съученичките си, дошли за сбирката. Всички веднага се настаниха на по-голяма маса от борово дърво и направиха поръчките си. Над пълен комплект английска закуска започнаха с неизменното:
	— Помниш ли?
	След него преминаваха на:
	— Чули за?…
	Най-пресните новини идваха от Кристин Либи, която беше пристигнала три дни по-рано и бе имала възможност да чуе последните клюки. Говореше се, че професор Филип Уиткомб най-накрая бе решил да се ожени.
	Ригън първа сложи началото на недоверието с думите:
	— Ти се майтапиш!
	— В края на краищата — каза замислено Кит — той е едва в началото на 40-те и не изглежда зле.
	— Какво — прекъсна я Ригън. — Та той прилича на монахиня.
	Кит не й обърна внимание.
	— Той е добър преподавател.
	Всички закимаха в знак на съгласие.
	— Винаги е изглеждал като типичен заклет ерген — възкликна Ригън. — Цялото си свободно време прекарваше в градината на леля си. За кого се жени все пак?
	— За една преподавателка, която дошла, след като ние сме завършили — каза й Кристин.
	— Дали са се влюбили от пръв поглед, или в продължение на десет години са садили заедно маргаритки? Как се казва? — попита Ригън.
	— Вал Туилър. Говори се, че го преследвала през последните две години. Преподавала английска литература, няколко години по-млада е от него, много начетена и много оправна.
	— Би трябвало да е, щом се омъжва за Филип — добави Ригън. — Той никога не носеше подходящи чорапи и не си напъхваше както трябва ризата в панталоните. О, Господи, виж кой идва!
	Всички се обърнаха, за да видят Клер Джеймс да си пробива път през редицата, чакащи за свободни маси. Очевидно беше ги забелязала. Десетте изминали години не бяха променили предпочитанията й към спортните облекла на Л. Л. Бийнс с подходящите към тях ластични панделки.
	— Здравейте — каза тя с типичното си южняшко произношение. — Как така никой не се сети да се обади тази сутрин? Аз вече не спя толкова до късно.
	„Очевидно — помисли си Ригън — Клер не се е отказала да играе ролята на Красавицата от Юг.“
	Клер се огледа.
	— Всички изглеждате великолепно. Ригън, много ми харесва новата ти прическа. Изглеждаш много по-добре с къса коса.
	Кит многозначително настъпи Ригън под масата, а тя си наля нова чаша чай. Клер очевидно сметна, че всички изгарят от любопитство да чуят как тя се е омъжила, след това се е развела и сега отново е сгодена.
	— И през всичкото това време пътувах — завърши тя с подчертано безгрижие. — Ригън, винаги нося със себе си една от книгите на майка ти, за да си я чета в самолета. Откъде й идват тези щури идеи? Тази последната направо ми изкара акъла от страх. Знаете ли, че миналата година се срещнах в Гърция със семейството на Атина?
	— Върнала ли се е отново при тях? — попита Ригън.
	— Не, не е. Нищо не са чували за нея. Не мислите ли, че би могла да им изпрати поне една картичка?
	— Никога не се е появявала! — възкликна Ригън. — И те не са направили опит да я открият?
	— След като минало известно време, се опитали, но тя просто изчезнала вдън земя.
	— Бих искала да съм сигурна, че е станало точно така — каза Ригън — никой не изчезва просто така.
	Клер изостави темата, като махна с ръка.
	— Видя ли някой от вас каква ще бъде програмата на сбирката — продължи тя. — Преди вечерята тази вечер, лелята на Филип, една много симпатична стара дама, ни е поканила на коктейл у дома си. Помните ли, че преди десет години ни даде прощално парти?
	Ригън си спомняше. Спомняше си студената стара къща с разкаляното място около нея, което още тогава Филип като по чудо превръщаше в английска градина, позасъхналите сандвичи със сирене и най-доброто или най-лошото от всичко — лелята на Филип — лейди Вероника Уиткомб Екснър.
	На 40 години тя бе хвърлила в смут роднините и приятелите си и се бе омъжила за сър Джилбърт Екснър — тогава 68-годишен. Две седмици по-късно той почина твърде внезапно от сърдечен удар, оставяйки на хората повод да гадаят дали неопитното либидо на Вероника най-сетне е било освободено в господарската спалня на Лиуилин Хол.
	Ригън харесваше лейди Екснър, но тогава рядко я виждаше. Преди десет години цялата обществена дейност на Вероника Екснър се изчерпваше с поканата до учениците на племенника й да дойдат на чашка шери. По едно време Ригън се усети, че Клер още говори.
	— Мисля, че гази вечер ще обявят годежа на Филип — съобщи тя.
	„Не съм го виждала, след като напуснахме този град“ — помисли си Кит.
	Ригън си даде сметка, че не е виждала Филип след онази последна вечер, когато спориха за Атина. Спомни си, че преценката на Филип за ситуацията не я задоволи напълно, но въпреки това й подейства като своеобразно утешение.
	— Това са рисковете да бъдеш наследница — каза той. — За една-две години тя ще прахоса наследството и ще се върне при татко си. Почакай и ще видиш.
	Ригън си зададе въпроса дали Филип знае, че Атина не се е завърнала вкъщи при баща си.
	След закуска те тръгнаха из Житния пазар, където прословутите задръствания на движението, тълпите от хора и заведенията от трите вериги за бързи закуски потвърждаваха факта, че зад стените на колежа, които очертаваха централната част на Оксфорд можете да се пренесете в друг свят, в който очарованието на Средновековието си остава напълно непокътнато. Традицията и прогресът непрекъснато си съперничеха в този живописен град с островърхи кули, изящни градини, пълноводни реки и открити пространства. Известен като град на велосипедиста, той бе и голям производител на автомобили.
	След като се разходи повече от половин час, групата реши да се разпръсне. Всеки си имаше своя програма, а и беше трудно да вървят заедно сред тълпата от съботни купувачи.
	— Хайде да наемем велосипеди и да се разходим из околността — предложи Ригън.
	— Малко физическо усилие ще ни се отрази добре. Хайде, вероятно още имат същите колела, които наемахме преди десет години — каза Кит.
	— О, Господи, надявам се, че не са същите. Не ми се иска да прекарам следобеда в опити да поставям веригата на моя велосипед — каза Ригън, спомняйки си навика на колелото й да се разпада на чаркове по безлюдни пътища на около 3 мили от града.
	Те въртяха педалите около Оксфорд, споделяйки с възмущение впечатлението си от новите строежи. Завиха към южната част на града, после минаха край моравата около църквата „Исус Христос“ и в 1 ч. спряха да обядват в една кръчма на брега на р. Чъруел. Избраха маса край прозореца и вдъхнаха свежия въздух с мирис на влажна земя, която започваше едва-едва да се затопля от колебливите слънчеви лъчи, примесен със застоял дъх на дъбово дърво, идващ от кръчмата. Това им напомни за братята Кибъл, с които обикаляха кръчмите.
	— Един Бог знае какво стана с тези момчета — каза замислено Ригън, отпивайки от бирата си с цвят на ръжда. — Би било забавно да ги видим отново, нали?
	— О, сигурно работят в Лондон и правят купища пари — отговори й Кит, наблюдавайки група спортуващи за здраве да гребат бавно надолу по реката.
	— Трудно е да повярва човек, че сме били с бъдещи лидери на тази страна. Помниш ли, когато почука на вратата на Иън?
	— Ако е момче, обличам се, ако е момиче нека влезе — каза Кит, имитирайки напевния уелски акцент на Иън. — Много ми е интересно какво би казал сега, ако те види да измъкваш пищова си или да слагаш белезници на някого.
	— Сигурно ще ми го поиска назаем.
	По време на обяда, състоящ се от овчарски пай, те не можаха да се начудят на способността на Клеър да излъже нов годеник.
	— Но Кит, ние не сме срещали никой от тях. Мога да си представя как изглеждат.
	— Като твоето безразсъдно гадже, което носеше голяма рунтава шапка и не я сваляше, когато влизаше в заведенията.
	— Точно така. И като си помисли човек, че в някакво списание се споменаваше за него като един от най-желаните ергени в страната.
	— Никога не си ми го казвала. В кое списание? — попита нетърпеливо Кит.
	— Не си спомням — отговори Ригън — но мисля, че се издаваше от майка му.
	В четири часа те се върнаха в пансиона и видяха изпратената за тях покана да посетят Лиуилин Хол. Решиха, че могат да дремнат за един час в техния гълъбарник на тесните легла с влажните зелени завивки.
	Двата училищни микробуса, които са били нови някъде в края на 60-те години, очакваха в 6 ч. следобед 15-те бивши колежанки, дошли за сбирката, за да ги отведат до намиращата се на 2 мили къща на лейди Екснър. В подскачащия микробус Ригън можа да разговаря и със съучениците си, които още не беше успяла да види. Докато слушаше какво бяха правили през изминалото десетилетие, тя същевременно установяваше, че някои от тях изглеждаха по-различно, а други почти не се бяха променили. В друга част на мозъка й от сутринта се беше загнездило някакво чувство на безпокойство, след като научи, че Атина не се беше появявала.
	Шофьорът на микробуса, един от новите преподаватели, почти подмина Лиуилин Хол, натисна рязко спирачките и веднага даде заден ход, разлюлявайки ги насам-натам, като че ли печеше пуканки.
	— Много съжалявам — викна бодро той, повече на себе си, отколкото на останалите, насочвайки микробуса по оградената с дъбови дървета алея. Най-сетне спря със скърцане и дрънчене колата пред къщата.
	— Добре си прекарахме — каза Кит на Ригън.
	От слизащите от колата колежанки се чуха слаби стонове, когато измъкваха от нея измъчените си крайници.
	— Имам нужда от едно питие — чу Ригън някой да казва. „Имам нужда от две питиета“ — помисли си тя.
	Лейди Екснър очевидно бе наблюдавала пристигането им. Голямата входна врата на Лиуилин Хол се разтвори и тя с възторжени възклицания заподскача весело насам-натам, назовавайки ги по име като че ли се бяха виждали вчера.
	— О, Господи, погледни я, — прошепна изумена Кит.
	Последния път, когато бяха видели лейди Екснър, нейната метално сива коса беше сресана назад в жесток кок. Носеше дебела вълнена пола, блуза с дълги ръкави и висока яка, със сребърна брошка, на която бе инкрустиран ликът на свекърва й. Шотландски вълнен пуловер допълваше нейния тогавашен стил. Сега се беше облякла в искрящ златисто копринен костюм с подобаваща блуза с широка яка и дълбоко деколте.
	Точно зад себе си Ригън чу Клер да казва:
	— Кълна се, че трябва да отиде при твоя фризьор.
	Ригън потисна желанието да я заведе, въпреки че трябваше да признае, че строгият кок на лейди Екснър бе превърнат във фризура от къдрици в същия златист цвят, какъвто беше костюмът й.
	Лейди Екснър не се стесняваше да говори за метаморфозата, която беше претърпяла, въвеждайки ги в гостната с изглед към градината.
	— Преди четири години имах сърдечен пристъп — каза тя почти весело. — Докторът ме предупреди, че сърцето се уморява и трябва да внимавам. Знаете ли какво му отговорих? Казах му, че съм внимавала през целия си живот, с изключение на двуседмичната одисея със сър Джилбърт. Отидох си право вкъщи и направих списък на нещата, които бих желала да извърша в живота си, но съм се бояла. Сега върша всички тези неща!
	Тя размаха кокалестите си, изпъстрени със сини вени ръце.
	— Виждате ли тези пръстени и гривни? Винаги съм харесвала бижутата на моята приятелка Меви. Никога не съм имала никакви бижута, с изключение на иглата с инкрустацията на лика на майката на сър Джилбърт и нейния годежен пръстен. Когато Меви се помина миналата година, реших — защо пък не! Нейните бижута трябваше да бъдат продадени, за да се платят данъците й и сега всички са мои. Нали са хубави? Купих си нови дрехи, смених си прическата и, което е най-хубавото от всичко — започнах да пътувам. Филип настояваше да имам придружител. Ето я и нея.
	Те бяха на входа на гостната. Тук лейди Екснър си беше останала същата. Канапетата във викториански стил, облечени в избеляла дамаска, ориенталски килим, чиито цветове направо не си личаха, столовете край камината с облегалки в стил конска грива, портретите на отдавна забравени членове на рода Екснър — всички с вид на болни от различни болести, като се започне от сърце и се стигне до псориазис, и масата за чай, на която бяха наредени нещата, които лейди Екснър обикновено предлагаше на коктейли — парченца аншоа върху мизерни хапки, купа с натрошени пържени картофи и голяма купчина рибен пастет, който подозрително напомняше на купчина птичи тор.
	Една закръглена жена, която според Ригън беше около 60-те, късо подстригана, с очила в големи кръгли рамки и някакъв нетърпелив израз на лицето, проверяваше масата.
	Кокалеста 50-годишна върлина, облечена като прислужница, стоеше до нея.
	— Всичко е наред — обяви жената. Напрегнатото изражение на лицето й изчезна. Тя се обърна, усмихвайки се: — О, лейди Екснър, вече сме готови за гостите ви!
	Миг по-късно ръката на Ригън бе смачкана в мечешкото ръкостискане на Пенелоп Атуотър.
	— Книгите на майка ви правят така приятни нашите пътувания. Лейди Екснър винаги купува по два екземпляра с твърда подвързия. Четем ги по едно и също време и който познае кой е убиецът, купува на другия първото шери за деня. И двете бихме искали да се срещнем с Нора Ригън Рейли и да разговаряме за нейните сюжети и за това откъде взема идеите си за тях, и…
	— Преди десет години казах на Ригън, че майка й трябва да напише историята на моя живот. Сега тя е много по-интересна. Аз си водя и дневник — каза весело Вероника.
	Ригън, която знаеше, че лейди Екснър беше писала два пъти на майка й, предлагайки й идеи как да напише роман за живота й, реши да се направи, че не е чула намека.
	— Разкажете ми нещо за вашите пътувания — каза тя.
	Двете жени с радост се спогледаха.
	— Ами ние започнахме от Италия — каза лейди Екснър. — Това стана преди четири години. Беше чудесно. Срещнах се с толкова много приятни хора. Казват, че англичаните били студени, но това не се отнася до мен. — Широката й усмивка показа, че е харчила пари и за нови зъби.
	— Единственото неприятно нещо беше, че имах много киселини от пикантната храна — въздъхна Пенелоп.
	— Миналият септември бяхме във Венеция за освещаването на флота. През целия си живот съм искала да видя Венеция и не се разочаровах.
	— Скъндилито, което сервираха на площад „Сан Марко“, наистина възпламени стомаха ми — уведоми ги Пенелоп.
	— Възпламени какво? — попита Кит, включвайки се в разговора.
	— Моят гастрит — отговори енергично Пенелоп.
	Ригън остана с впечатлението, че стомахът на Пенелоп Атуотър беше постоянна тема за разговор при техните пътувания.
	— Да се надяваме, че стомахът ти ще издържи на борда на „Кралица Гуинивър“ — каза лейди Екснър. — Когато корабът напусне пристанището на Саутхемптън, ще трябва да останем на него в продължение на пет дни.
	— „Кралица Гуинивър“? — Ригън се опита да прикрие изненадата в гласа си. — Вие ще отплавате идната седмица?
	— В понеделник. Винаги съм искала да посетя Ню Йорк, а и дъщерята на братовчедка ми пише толкова често през последните години. Никога не съм я виждала, но изглежда, че е много симпатично момиче. Само на 40 години е, но се е омъжвала три пъти за мъже, които са се възползвали от нейния благ характер и сега се мъчи сама да отглежда двете си дъщери. Тя ме покани на гости, за да се запознаем. Мисля си, че тогава ще мога да я убедя да дойде тук за венчавката на Филип през септември и може би да остане за през цялата година. Дъщерите й могат да ходят на училище в „Свети Поликарпс“ и всички ще живеят с мен. Кой знае? Може да поискат да останат завинаги. Нашето семейство е толкова малко.
	Плановете на Вероника за нейните новооткрити братовчеди не интересуваха Ригън. Това, което я ужаси, беше, че Люк и Нора щяха да бъдат на същия презокеански рейс.
	Очевидно Кит си беше помислила същото.
	— Ригън, не беше ли това корабът, с който майка…
	Ригън я ощипа предупредително и я прекъсна с думите:
	— Всички с нетърпение очакваме да видим Филип и неговата годеница.
	— Вал ме изнервя — каза Пенелоп. — Тя ме кара да получавам киселини.
	— О, тя е окей, — каза Вероника. — Може би е малко склонна да командва, но Филип има нужда от някой, който да се грижи за него, а и аз няма да бъда тук вечно. А сега трябва де се видя и с другите гости.
	Прислужницата с израз на пълно покорство разнасяше таблата с шери. Ригън и Кит си взеха по една чаша и побързаха да се спасят при прозореца.
	— Съжалявам, че почти се изпуснах — каза й Кит. — Сигурна съм обаче, че нямаше да има голямо значение, защото тя щеше да чуе, че майка ти е на кораба, а веднъж узнала това, няма да я остави нито за миг на спокойствие.
	— Не е необходимо. Освен в случаите, когато е на обиколка във връзка с публикуването на някоя от книгите й, майка ми пътува под името г-жа Люк Дж. Рейли. Когато е с баща ми на почивка, тя се опитва да се скрие като знаменитост.
	— Това е добре. Майка ти е толкова деликатна и ще й бъде трудно да каже на Вероника да се маха — каза Кит.
	— Градината е хубава, нали?
	Докъдето стига поглед, имението бе превърнато в изящна английска градина със спретнати лехи от различни видове цветя, между които розови карамфили, невени, незабравки, градинарчета, теменужки и брамтонски шибой — всички разделени с пътеки, посипани с чакъл. Откъм далечния край на къщата голямо парче земя беше превърнато в зеленчукова градина.
	— Чудя се как Филип е могъл да направи всичко това. Унищожила съм толкова много цветя с прекалено или пък с недостатъчно поливане, малко слънце, много слънце, липса на торове или употреба на неподходящи торове. Не мога да отгледам дори и един бурен в апартамента си.
	— О, Ригън, сигурна съм, че се подценяваш — чу тя гласа на Клер в ухото си.
	Внезапно й мина мисълта, че Клер има всички данни за частен детектив. Способност да се появява там, където не е желана и да чува това, което не е предназначено за нейните уши.
	— Клер, сигурна съм, че говориш на растенията си — каза й приветливо Ригън.
	— Ами да, говоря им да пораснат, съгласи се Клер. — Не мислите ли, че така, както Филип е разкрасил тези земи, старата лейди би могла да попромени интериора на къщата си. Мисля, че всичко е прекалено остаряло. Може би, когато Филип се ожени, жена му ще се заеме с това място.
	— Ами то не е нейно, че да се заема с него — отбеляза Ригън.
	— Е, знаете какво имам предвид. Сега Филип фактически живее тук, а един ден това ще бъде негов дом. От друга страна, това направо си е един оазис сред всичките тези нови строежи в града. Чудя се дали той възнамерява да превърне в градина всичките 500 акра. О, ето го и него, а това трябва да е бъдещата му съпруга.
	Всички се втурнаха да поздравяват новодошлите. Вероника твърдо се провикна:
	— Ах, ето те и тебе мое мило момче. Чакаме те да направиш съобщение.
	Филип се изчерви чак до корена на пясъчно светлата си коса, която бе започнала да оредява.
	— По начина, по който го казваш, вече като че ли си го направила, скъпа лельо.
	Ригън си спомни, че когато беше развълнуван, Филип леко заекваше. Жената до него обаче беше спокойна. Първото впечатление на Ригън от Вал Туилър бе, че тя е с безизразен поглед, пясъчно светла коса с почти същия цвят, като тази на Филип, блед, нездрав вид на лицето и светлокафяви очи. Имаше остри черти, тялото й беше стегнато, но кокалесто. Носеше тъмнокафява габардинена пола, бяла блуза с дълги ръкави и кафяви обувки с ниски токове. Когато се усмихна, в отговор на поздрава на Вероника, се откриха големи здрави зъби, които й придаваха конски израз. Но когато я запознаха с Ригън, Вал Туилър я приветства сърдечно.
	— Благодарение на Филип и Вероника се запознах с всички книги на майка ви и аз също ги харесвам.
	Филип прегърна Ригън и Кит.
	— След като вие завършихте, „Свети Поликарпс“ вече не е същият.
	Те го поздравиха с годежа.
	— Не зная що за съпруг ще излезе от мен — каза той, усмихвайки се нервно — но Вал е чудесна.
	Прислужницата започна да снове из стаята с подноса със сандвичите. Техен най-голям почитател беше Пенелоп Атуотър.
	— Нищо чудно, че има киселини — отбеляза Кит. — Тя се тъпче непрекъснато с тези неща, намазани с онзи грозен пастет. Е, ако ги изяде всичките, може би пък няма да забележи, че никой друг не посяга да си вземе втори път.
	Микробусите трябваше да ги вземат в 8 ч., за да ги отведат обратно за вечерята в „Свети Поликарпс“. В 8 без десет започнаха да се сбогуват с домакините. Телефонът иззвъня, когато Ригън пожелаваше приятен път на морските пътешественички, молейки се да не научат, че майка й е на борда.
	Прислужницата извика Филип.
	— Попитах ги дали не може да им се обадите след няколко минути, но казаха, че било много важно.
	Миг по-късно, когато Филип се завърна в гостната, лицето му беше бяло като платно.
	— Страхувам се, че се появи п-п-проблем — каза той. — Полицейският инспектор е тръгнал насам. Иска да говори с вас.
	Сред последвалия хор от въпроси Филип каза по-спокойно:
	— Причината е, че всички сте били в един клас с нея. — По челото му избиха капчици пот. Ригън видя как Вал леко го хвана за ръката и го потупа успокояващо.
	— Изглежда, че са намерили тялото й, или по-скоро това, което е останало от него. — Той посочи неопределено към задната част на имението на Вероника. — В онази постройка до североизточния край на имението. Взривили я преди няколко часа. Пазачът забелязал нещо и извикал полицията.
	— Забелязал какво? — попита настойчиво Ригън.
	— Останки от униформа на колежа „Свети Поликарпс“… Тяло под някакви листа — една ра-ра-раница с колежанска карта в нея…
	— Атина? — попита Ригън, усещайки как остра болка пронизва гърдите й.
	— Да, да. Това е. — Заекването му престана. — Изглежда, че тялото наистина е на Атина Популос.


>	Оксфорд

	_Неделя, 21 юни 1992 г._
	Найджъл Ливингстън беше старши полицейски инспектор в оксфордската полиция от 8 години. Той не беше тук, когато Атина Популос изчезна. След като тялото й бе открито в събота следобед, и след първата му среща с нейните съученички в Лиуилин Хол, той започна внимателно да проучва всички данни по делото. На следващата сутрин, в дома на лейди Екснър, бе насрочена втора среща и Ливингстън си водеше бележки на кого какви въпроси би искал да зададе.
	Слънцето ярко грееше, когато той навлезе в алеята за автомобили. „Предложението всички разпити да станат в дома й бе великодушен жест от страна на лейди Екснър — помисли си той“, измъквайки се от колата с леко усилие. През последните пет години бе понапълнял, но сега, след като бе прехвърлил 50-те, се чувстваше в по-добра форма. Когато се поглеждаше в огледалото, все едно виждаше лицето на баща си. Зачервена кожа, прорязано от бръчки чело и масивна челюст, съразмерна глава с достатъчно прошарена коса.
	Той затвори вратата на колата си и за момент се спря, наслаждавайки се на спокойствието, което цареше в хубавото имение. Трудно е да се повярва, че толкова ценно имение не е било погълнато от строителната треска, която цареше наоколо. Лиуилин Хол не беше официално зарегистриран като исторически обект.
	Той се отправи към вратата и отново насочи вниманието си към предстоящата му задача. Натисна звънеца, като мислеше за хората, които бе срещнал снощи и с които би искал да разговаря днес. Първа в списъка бе Ригън Рейли, която беше живяла в една стая с Атина Популос, а сега беше частен детектив. След нея следваше Филип Уиткомб. Госпожица Клер му беше доверила, че според нея Атина винаги си бе падала по Филип, който преди десет години изглеждал добре по свой си замечтано поетичен начин.
	Прислужницата го покани да влезе.
	— Те всички са в хола, сър.
	За Ливингстън бе очевидно, че след като първоначалния шок бе преминал, събралите се млади жени вероятно са разговаряли до късно през нощта за смъртта. Някои от тях държаха чаши с чай. Имаше и плато със сандвичи, които снощи той отказа да опита. Изглеждаха като престояли през цялата нощ. Филип Уиткомб стоеше при прозореца и гледаше към градините си. Това като че ли го успокояваше. Неговата годеница Вал Туилър стоеше до него и го държеше за ръка. Найджъл си помисли, че снощи ги беше видял в същото положение и му мина нелепата мисъл, че през цялата нощ не са помръдвали от там.
	Лейди Екснър се втурна към него в стаята. Тази сутрин тя носеше яркорозов спортен костюм, който според Ливингстън бе по-подходящ за 15-годишната му дъщеря.
	— Драги инспекторе — възкликна тя. — Колко благородно от ваша страна, че не отведохте тези прекрасни девойки в участъка. Надявам се, че няма да разпитвате много Пенелоп. Снощи тя имаше стомашна криза. Въпреки това обаче, като една решителна жена, скоро ще се присъедини към нас.
	Ливингстън си помисли, че след като Пенелоп Атуотър не беше стъпвала в Оксфорд до момента, когато преди четири години лейди Екснър я бе наела за своя компаньонка, няма да съжалява много, ако нейното състояние й пречи изобщо да дойде. Миналата вечер бе проявила страшен интерес към престъплението и дори бе стигнал дотам, че подпита дали може да види тялото. Четенето на криминални романи винаги е било нейна слабост, му беше казала тя, смеейки се нервно и прекалено високо.
	Като промърмори нещо, което се надяваше да прозвучи като израз на съчувствие, Ливингстън отиде до камината. Всички погледи бяха насочени към него в очакване.
	— Аутопсията — обяви той — показва, че Атина Популос е била удушена и дума не може да става за случайна смърт. Ако си спомняте, снощи ви помолих да се опитате да си припомните всичко, каквото е споменавала, пред вас Атина, колкото и незначително да изглежда го, което би ви накарало да помислите, че тя възнамерява да се срещне с някого, който живее или работи в околността.
	Както и очакваше, отговорът на всички беше отрицателен. Той опита в друга посока.
	— Хайде отново да си поговорим за семейството. Какво ви е говорила за тях?
	Отново чу това, което му бяха казали снощи. Атина и нейните богати, видни родители много не се разбирали. На два пъти Атина била разказвала на Ригън Рейли за убийството на леля й през лятото, преди да пристигне в „Свети Поликарпс“, но след това никога не беше пожелавала да говори на тази тема. Ясно беше, че леля й била напуснала плажа, за да се върне вкъщи и да вземе очилата против слънце, които й били препоръчали да носи, когато се е натъкнала на крадеца и той я е убил.
	Атина ненавиждаше „Свети Поликарпс“, избягваше да завързва приятелства и никой не се бе изненадал, че тя изчезна, особено след като бе наследила голямо състояние от баба си.
	— Мисля, че имаше един човек, който беше изненадан — каза Клер с най-подкупващия си глас. — Зная, че няма да се съгласите с мен, но ние, южнячките, разбираме от тези неща. Атина беше лудо влюбена във Филип. Наблюдавала съм я, когато той четеше онази изпъстрена със сексуални моменти гръцка поезия.
	Лицето на Филип стана моравочервено.
	— Т-т-ти, с-с-сигурно се шегуваш.
	Вал леко присви очи и стисна устни, лицето й се зачерви.
	— Това са глупости — рязко каза тя.
	— О, Вал, скъпа, тебе дори те нямаше тогава тук. Не казвам, че Филип е бил влюбен в Атина. Това наистина щеше да бъде смешно. Казах, че Атина беше влюбена в него. Цяла нощ съм мислила за това. В края на краищата инспекторът ни помоли да си помислим за всичко, което се отнася за бедната Атина.
	Кит и Ригън седяха върху едно олющено канапе.
	— Не мога да повярвам на ушите си — прошепна Кит на Ригън.
	Инстинктивно Ливингстън погледна въпросително Ригън.
	— Госпожице Ригън, вие сте живели в една стая с Атина. Мислите ли, че е била влюбена в професора?
	Ригън си мислеше, че тъкмо Клер беше влюбена преди десет години във Филип. Това ли беше начинът да предизвиква неприятности?
	— Да ви кажа честно, ако е била, не съм го забелязала. Но трябва да имате предвид, че беше невъзможно човек да се сближи с Атина. Аз се бях отказала.
	Ливингстън се беше подпрял на лавицата на камината. Той се изправи.
	— Е, добре, ако някой от вас си спомни нещо, което би било от полза, нека ми го съобщи.
	— Ужасно съжалявам, че толкова закъснях. — Пенелоп Атуотър, пребледняла, с капчици пот по челото, се втурна в стаята, влачейки дрехите си по пода. Джобовете на огромната й вълнена жилетка бяха натъпкани със смачкани носни кърпи, чиито краища грозновато се подаваха. Нейната омачкана пола стигаше до средата на прасците й, а чорапогащникът й с телесен цвят се мотаеше около краката й.
	— Трябва да науча от къде пазарува — прошепна Кит на Ригън.
	— Вал, беше много мило от твоя страна. Този чай наистина ми оправи коремчето.
	— Коремчето? — прошепна Ригън на Кит.
	Като опитомен гълъб Пенелоп се спусна към масата със сандвичите.
	— Няма да повярвате, ама аз съм гладна. Преди няколко часа ми се струваше, че никога вече няма да погледна храна. Както казват клин клин избива…
	— Не се престаравай да избиваш клина, защото утре трябва да сме на кораба.
	Ригън си помисли, че в гласа на Вероника имаше нотка на раздразнение. Не я обвиняваше. Знаеше, че Вероника взема много присърце това пътуване и се нуждае от твърде несигурната компания на Пенелоп. С изумление тя гледаше как Пенелоп редеше върху една салфетка купчина сандвичи.
	Гласът на Ливингстън бе изпълнен с отегчение, когато той каза:
	— Вие наистина не трябваше да се безпокоите, мис Атуотър. А сега искам да се извиня на всички, че ви отнех от времето при краткото ви пребиваване в Оксфорд.
	Той се обърна към Филип.
	— Доколкото разбирам вие нямате намерение да пътувате, професоре?
	Лицето на Филип отново стана моравочервено.
	— Напълно сте прав.
	Вал погледна с възмущение Ливингстън.
	— Филип и аз отговаряме за лятната програма в „Свети Поликарпс“. Освен това ние трябва да се грижим за къщата, докато лейди Екснър отсъства. Той е на ваше разположение.
	— Точно така — отговори Ливингстън пренебрежително, обръщайки се към Ригън.
	— Госпожице Рейли, вие сте имали най-голяма възможност да чуете нещо, което може да ви се е сторило незначително. Разбирам, че е минало много време, но вие имате нагласа за следователските подробности.
	Ригън се присъедини към него до камината, докато другите отново напълниха с чай чашите си.
	— Опитвах се да си спомня всичко, което би могло да помогне. Докато бях тук си водех дневник, който е в къщата на родителите ми в Ню Джърси. Ще помоля майка ми да го изпрати в Лос Анжелос. Имам чувството, че от него може да изскочи нещо. — Тя се усмихна на Ливингстън. — По онова време мислех, че ще бъде непростимо, ако не запиша впечатленията си от Оксфорд. — Усмивката й се смени със замислено изражение. — Никога обаче не съм си мислила, че ще ми потрябва, за да търся улики във връзка с разследване на убийство. Аз наистина живях с Атина в продължение на осем месеца и името й се споменава често в дневника. Може би там има нещо…
	Ригън се обърна точно в момента, когато Вал се канеше да й предложи нова чаша чай.
	— Не, благодаря Вал.
	— Благодаря ви за съдействието — каза Ливингстън с лек поклон.
	— Аз трябва да отпътувам утре, но бих желала да поддържам връзка с вас и да направя всичко, което е по силите ми, за да открия кой е убил Атина.
	— Вярвам ви.
	Ригън внезапно почувства, че стаята й се струва много тясна. Имаше чувството, че смъртта витае наоколо. Тя осъзна, че миризмата на цветя, която идваше през отворените прозорци й напомняше за погребалните бюра на г-н Рейли. Тя се обърна към Кит.
	— Защо не се върнем пеш?
	— Добра идея. Можем да се отбием в кръчмата по пътя — каза Кит.
	Те набързо пожелаха всичко най-хубаво на Филип и Вал.
	— Ще си мисля за вас на големия ви ден — каза Ригън. — Нали беше 14 септември? — Тя разтърси ръката на Пенелоп и целуна лейди Екснър по начервената буза. — Сигурна съм, че плаването до Ню Йорк ще ви хареса — каза тя.
	— Ще си водя подробни бележки за впечатленията ми от пътуването — обеща Вероника. — Така че когато най-накрая се срещна с майка ви ще имам пълен отчет за това ново приключение през забележителния ми живот. Трябва да ми дадете телефона на майка ви. Доколкото ми е известно Ню Джърси не е много далеч от Лонг Айлънд, където живеят моите племенници.
	— Вашите племенници? Мислех, че са ви братовчедки — каза Ригън.
	— Племенници, братовчедки, каквито и да са.
	— Ами — каза колебаейки се Ригън, — може би ще обядвате заедно с майка ми в Ню Йорк.
	— Чудесно — извика Вероника. — Пенелоп, донеси ми писалка.
	През останалата част на деня Ригън и Кит се опитаха да наваксат пропуснатото от програмата. Късно следобед те гребаха по реката, а след това бяха поканени на вечеря със студени ястия в дома на директора на колежа.
	— Храната е добра — отбеляза Кит. — Обзалагам се, че следващата седмица ще получим писма, в които ще ни поискат да направим дарение като бивши колежанки.
	— Ти си непоправимо цинична — каза тихо Ригън, вземайки си от картофената салата. — Просто ще се направим, че не сме ги получили.
	Няколкото преподаватели, които присъстваха на вечерята познаваха Атина и разговорът неизменно се въртеше около откриването на трупа и разследването на старши инспектор Ливингстън.
	Беше 11 часа вечерта, когато Ригън и Кит най-после изкачиха двата етажа до стаята си.
	— Нямам търпение да се махна от тук — каза Кит. — Този пансион ми действа потискащо повече, отколкото преди. Добре, че прекарахме приятно във Венеция и в Париж миналата седмица. В колко часа каза, че ти е самолета?
	— В 1 следобед, само час след твоя.
	Кит щеше да лети за Ню Йорк, а Ригън за Лос Анжелос. Те стигнаха до стаята. Ригън извади ключа от джоба си и отвори вратата. На входа имаше плик, адресиран за нея.
C>
	„Обади ми се колкото и да е часът. Ужасно е важно.“
C$
	Беше подписано от Филип Уиткомб.


	Макар и да знаеше, че е безполезно, Филип Уиткомб се беше опитал да разубеди леля си Вероника да пътува сама с „Кралица Гуинивър“. Той, Вал, докторът и твърдо решената лейди Екснър стояха в малката чакалня, недалеч от стаята на Пенелоп в Кралската Оксфордска болница. Охкането на Пенелоп можеше да се чуе из целия коридор. Тя трябваше да остане тук поне два дни, за да се възстанови след силно хранително отравяне и в това състояние не можеше да пътува най-малко до края на седмицата.
	— В никакъв случай няма да отложа пътуването си — каза лейди Екснър решително. — Не ме интересува, че има рейс след две седмици. След две седмици мога и да не бъда между живите. Пенелоп може да дойде със самолет в Ню Йорк, когато се оправи. Утре заминавам. — Лицето й придоби онзи израз на муле, който Филип добре познаваше.
	— Лейди Екснър, ако ми позволите да предложа нещо… — започна докторът.
	— Не можете да ми предложите да остана вкъщи — озъби се тя. — Едно отложено пътуване е все едно да не го извършиш. Който се колебае, губи. Днес е първият ден от остатъка от живота ви, а утре е първият ден от почивката ми. — Усмивката й изразяваше повече непоколебимост, отколкото благоразположение.
	— Не мислите ли, че г-ца Атуотър ще се почувства зле, ако тръгнете без нея? — попита плахо докторът.
	— Не толкова зле, колкото ще се почувствам аз, ако не съм на кораба. Освен това вчера аз й казах да спре да се тъпче. — Тя се изправи. — Трябва да вървя вкъщи, за да завърша опаковането на багажа. Пенелоп не е чак толкова зле, нали докторе?
	— Тя е твърде болна, но смятам, че ще се оправи — съгласи се докторът.
	— Благодаря ти, Филип, хайде Вал.
	— Може ли да ви предложа нещо, лейди Екснър? — попита Вал.
	— Зависи какво е то.
	— Не е да си останете вкъщи — успокои я Вал. — Все пак пътуването Ви ще бъде по-приятно, ако имате компаньон.
	— Вал, н-н-но кой би могъл да дойде за толкова кратко време — попита с нетърпение Филип. — Проклетият кораб ще отплава след 13 часа.
	Тънката усмивка на Вал изразяваше задоволство.
	— Някоя, която вече си е стегнала багажа, която, според собствените й думи, тъкмо е изпълнила една задача и която вероятно ще се възползва от възможността да прекара известно време с милата Вероника. Ригън Рейли.
	Ригън слушаше с нарастваща изненада молбите на Филип да приеме предложението да стане ангел пазител на Вероника за пет дни и нощи.
	— Ак-к-к-о тя тръгне сама с този кораб, з-з-знам, че ще свърши по средата на Атлантическия океан. Второто шери ще я удари направо в главата, а доколкото съм чувал, главното занимание на тези кораби е пиенето. Пенелоп обича да яде. Тя може да издъвче дъбово дърво по-бързо от семейство бобри и предпазва Вероника от прекомерно пиене, защото я мъкне до бюфета със закуските, вместо до бара. Ще ти платя двойно повече, отколкото е дневната ти такса. Работата обаче е за през всичките 24 часа на денонощието. Трябва да те предупредя, че има навика да си ляга по необичайно време. Понякога прекарва будна половината от нощта и на другия ден спи по три часа следобед. Ако спи следобед ще можеш да използваш времето, както намериш за добре.
	„Двойна дневна такса — помисли си Ригън, и пет дена на луксозен кораб. — Разполагаше с време. Дори се бе обадила на Ливингстън и му бе предложила да остане малко по-дълго, но той беше казал, че на този етап наистина нямаше да има какво да прави. Може би докато Вероника дремеше, щеше да може да се промъква до родителите си.“
	— Добре Филип, в колко часа ще ме вземат?
	— Какво ще правиш — почти изпищя Кит, когато Ригън й обясни съдържанието на телефонния разговор. — Трябва да ти кажа, Ригън, че този път губещата ще бъдеш ти.
	— На мен ми плащат, а това ще притъпи несгодите. — Ригън изу обувките си. — Може и да не ти се вярва, но ще трябва да измина целия път до Саутхемптън в микробуса на „Свети Поликарпс“ с онзи раздрусвач Едуин зад кормилото и по-добре ще е да се опитам да поспя.
	— Ще дойда с кола от Кънектикът да те посрещна, когато корабът ги пристигне. Да се надяваме, че няма да се наложи да те пренасям на гръб до колата.


>	Лондон

	_Понеделник, 22 юни 1992 г._
	Не за пръв път през 35-те години съпружески живот Нора Ригън Рейли бе пожелавала Люк да се научи по някакъв начин да говори по-бързо. Тази й мисъл бе последвана от признанието, че се бе влюбила при първата им среща, точно защото приличаше на Джими Стюард и говореше като него. Тя го погледна с обич и после хвърли нетърпелив поглед към часовника си. Тъкмо се канеха да последват портиера, напускайки апартамента си в лондонския хотел „Станфорд“, когато телефонът иззвъня.
	Беше Хърбърт Кели, директор на филиала на погребалната къща „Рейли“ в Съмит, който имаше проблем. Деветдесетгодишната вдовица на 98-годишния бивш кмет настояваше церемонията по погребението на мъжа й да се състои в голямата централна зала. За нещастие седмицата не беше от най-добрите за политиците в оставка в Съмит и за следващия ден и половина голямата зала бе заета от бивш конгресмен.
	При други обстоятелства Кели би се справил без да безпокои Люк, но положението беше наистина деликатно. Госпожа Шиа бе всепризнатата господарка на огромния клан Шиа, а на всичко отгоре бе и първият важен клиент на Люк, когато той купи западналото погребално бюро точно в годината, когато се ожени за Нора. Точно тогава 80-годишната майка на г-жа Шиа бе „прибрана“, както се изрази тя, „от Бога“.
	— Другото погребално бюро в града не може да направи мъртъвците да изглеждат добре и по-естествено — каза тя на Люк и му даде възможност да направи майка й да изглежда толкова хубава и доволна, както, когато гледаше шоуто на Ед Съливан всяка събота вечер. Тя винаги го очакваше с нетърпение.
	Люк знаеше, че тя вече беше проучила възможностите на големия му паркинг на гърба на погребалната къща. Той хвърли много усилия по първия си клиент. И ненапразно. Покойната изглеждаше като Топо Джиджио, след като е бил изкаран на бис. Оттогава погребалната къща „Рейли“ в Съмит уреждаше всички погребения на членовете на династията Шиа, повечето от които живееха наистина до дълбока старост. Някои изкараха дори дотам, че кадри с техните лица се появиха дори в телевизионната програма на Уилърд Скот „Днес“.
	С неприсъща за него бързина Люк обясни проблема на Нора и й каза да престане да ходи напред-назад. Най-логичното решение беше да се обединят другите две средно големи зали, които бяха разделени от плъзгаща се врата. Нора обаче знаеше, че г-жа Шиа Нямаше да бъде напълно доволна от това.
	— Кажи й, че следващото погребение от клана Шиа ще бъде за сметка на погребалната къща — изсъска Нора в ухото му. — Люк, ще изпуснем кораба!
	Люк я погледна с укор и както обикновено намери разрешението на проблема.
	— Хърбърт, напомни на г-жа Шиа, че любимият цвят на съпруга й Денис беше зеленият, а ние тъкмо боядисахме в зелено тези две зали. Там той ще се чувства по-добре. В края на краищата зеленото и бялото бяха цветовете на предизборната му кампания.
	— Ти си истински гений — каза Нора, след като Люк свърши разговора. — Още един проблем решен от погребалната къща „Рейли“.
	— Достатъчно ми е, че чувам дъщеря ми да говори така, но когато го чувам и от майка й вече е прекалено.
	Те се засмяха.
	Високата около метър и петдесет Нора често се чувстваше като джудже до съпруга си, който беше с 40 сантиметра по-висок.
	— Ти си по-голям от мен във всяко отношение — обичаше да казва тя. — Никога не лъжеш, когато те питат на колко си години. (Люк беше на 65, а тя на 58 г.) Никога не помнеше какво казваше на репортерите за възрастта си.
	— Но, г-жа Рейли, беше казал неотдавна един от тях, — преди три години вие ми казахте, че сте на 52.
	Косата на Нора бе боядисано руса, докато посивяващата коса на Люк имаше естествения си цвят.
	— Хайде най-после да тръгваме — помоли го тя.
	Телефонът иззвъня.
	— Не ме е грижа. Дори, ако се обаждат от името на папата, трябва да тръгваме.
	Люк посегна към телефона, но Нора го изпревари.
	— Ало — каза тя нетърпеливо. — Ригън, скъпа, да не се е случило нещо лошо? Не мога да говоря сега. Ще ти се обадя от кораба. Какво? Защо? Какво? Боже Господи! Никога не съм мислила да се откажа от детето си, но и никога не е късно. Трябва да бързаме. Ще се видим там скъпа. — Тя бързо остави слушалката.
	— Ще се видите къде? — попита Люк. — За какво става дума?
	Нора се разсмя:
	— Няма да повярваш. Ще ти кажа в колата.


>	Саутхемптън

	Проверката на пасажерите за „Кралица Гуинивър“ ставаше в просторната чакалня, разположена между влака, с който те пристигнаха, и кея. Кеймърън Хардуик разбра, че корабът е пълен почти до краен предел и се чудеше дали не е пропуснал старата лейди в тълпата от 1200 души, които търсеха на кой пункт трябва да се регистрират. Районът, в който ставаше проверката, беше разпределен по класи и преминаването ставаше по азбучен ред. Той бе един от първите пасажери от първа класа, които се явиха за регистрацията. След това седна на една, намираща се наблизо пейка и си даде вид, че вниманието му е погълнато от сутрешния вестник, докато другите пасажери се разхождаха наоколо, разговаряха, оплакваха се, или се представяха един на друг, докато чакаха съобщението за качване на борда. Всички носеха калъфи, сакове, пазарски чанти, на които със златни букви бе изписано името „Херодс“*.
	[* Най-скъпият универсален магазин в Лондон. — Б.пр.]
	Първата покана за качване на борда бе отправена и тълпата се насочи към кея. Опашките на пропускателните пунктове намаляха. Дали старата лейди нямаше да изпусне кораба. Отправена беше поканата до всички пътници да се качат незабавно на борда.
	И чак тогава той я видя. Човек не можеше да не я забележи. Тя изглеждаше като облечена в моряшка униформа. Бели панталони, тъмносиня връхна дреха, изпъстрена с медни копчета и емблеми във вид на котви и шапка на сини и бели ивици. Движеше се бързо за възрастта си. Втурна се към гишето за първа класа като бегач, пресичащ финалната лента.
	— Изумително! Изумително! — извика тя. — Успяхме. Колата на три пъти се разваля по шосе М-5 и стана причина за ужасни задръствания. И всички тези грубияни, непрекъснато натискащи клаксоните. Гласът й ехтеше из опразнената зала почти заглушавайки групата шотландски гайдари, които посрещаха с много дандания пътниците.
	— Спътничката ми, г-ца Пенелоп Атуотър, е в окаяно състояние. — Тя посочи някъде към средата на залата. — Има проблеми със стомаха.
	Хардуик видя как всички наоколо, включително и служителят, който обслужваше лейди Екснър, стояха като втрещени.
	— С мен ще пътува г-ца Ригън Рейли. Всичко е наред, както и паспорта й. Тя ще дойде всеки момент. Имам доста багаж. Нося подаръци за малките ми племеннички, които никога не съм виждала.
	Най-после служителят успя да я прекъсне.
	— Вашето име, госпожо?
	— О, Господи. Ама, разбира се. Екснър, лейди Екснър, Вероника. Може да сте чували за мъжа ми. Сър Джилбърт Екснър. Почина преди 40 години. Беше поет, чиито стихове никога не бяха публикувани.
	Последните закъснели пътници бързаха да се качат на кораба. На Хардуик не му се искаше да го видят, че наблюдава лейди Екснър. И все пак той искаше да изчака, за да види придружителката й. Тъкмо когато се обръщаше чу енергичното подканване на лейди Екснър.
	— А, ето те и теб Ригън. Побързай. Не трябва да изпуснем кораба.
	Той погледна назад, за да огледа по-добре новата придружителка на лейди Екснър иззад купищата пакети. Увери се, че тя е млада и хубава. Посягайки към бордната си карта усети просто инстинктивно, че е много съобразителна.
	„Нямаше да бъде лесно.“
	Зад себе си още чуваше лейди Екснър. Тя благодареше на някой, който я беше докарал с кола.
	— Надявам се, че ще се прибереш без премеждия Едуин. Има останал малко чай в термоса на задната седалка… О, Господи, Ригън ми каза, че съм го изпила.
	Пред него имаше само една двойка за първа класа. Висок, слаб мъж с посребрена коса и дребна руса жена. Корабният фотограф се канеше да ги снима. Хардуик изпсува наум. Той не искаше да го снимат, но ако откажеше можеше да изглежда подозрително. Нямаше да сваля обаче черните си очила. Фотографът тракна с апарата, но той бе извърнал лицето си настрана. Опита се да бъде любезен, когато фотографът каза:
	— Нека да направим още една.
	— Не, наистина една е достатъчна.
	Изкачи се по корабната стълба и стъпи на палубата. Екипажът бе строен за посрещане на пасажерите. В дъното се чуваха звуци от пиано. Той се повъртя около края на стълбата. Видя лейди Екснър да позира пред фотографа, прегърнала компаньонката си. В краката им имаше огромна купчина пакети. Двойката, която вървеше пред него стоеше наблизо. Жената се смееше.
	— Ще бъде интересно пътуване, Люк.
	„Обзалагам се, че ще бъде точно такова“ — помисли си мрачно Хардуик.


>	В океана

	„Камелот“* беше един от двата суперлуксозни апартамента, разположени в най-високата част на кораба.
	[* По-голяма част от наименованията на презокеанския лайнер са имена на герои от староанглийския епос за „Крал Артур и рицарите около кръглата маса“. — Б.пр.]
	Лейди Екснър сновеше насам-натам, възхищавайки се на боядисаните в бледосиньо стени, докато Ригън разопаковаше багажа. Тя остави настрана двата си куфара, предпочитайки да се заеме с трудната задача да сложи в ред отчайващо разнообразния багаж на Вероника. Мина й през ума, че тя беше изпразнила в многобройните си сакове и куфари всички гардероби на Лиуилин Хол. Отвори един огромен куфар и веднага го затвори. От него я лъхна миризма на яйца от молци и беше натъпкан с тежки вълнени дрехи, костюми за разходка от туид, обшити с козина боти, вълнени ръкавици и черна кадифена пелерина.
	— Вероника, да не би да мислиш, че си на околосветско пътешествие?
	Вероника проучваше един от килерите.
	— Ако се блъснем в айсберг като „Титаник“ трябва да бягаме право тук за спасителните жилетки. Дали още сега да не ги опитаме? Какво ме питаше? О, това е куфарът, който дадох на Пенелоп. Филип го е сложил погрешно при останалите.
	Ригън въздъхна с облекчение.
	— Моите вълнени дрехи са в друг куфар. Помислих си, че мога да оставя някои зимни дрехи у племенничките ми за бъдещи посещения, а освен това винаги се пазя да не се простудя. Остави сега багажа. Още не си излязла на нашата собствена палуба. Ще отплаваме всеки момент. Хайде да излезем и да помахаме на горките изпращачи, които няма да ни придружат.
	В този момент Ригън си помисли дали нямаше да е по-добре да бъде една от тях. Въпреки лукса в апартамента тя с изненада откри, че той всъщност представлява една голяма открита стая на две нива. А имаше и само едно двойно легло. Непосредствено до вратата беше малкото преддверие с баня в ляво. Право отсреща беше спалнята с друга баня до нея. Три стъпала по-нагоре в дясно беше гостната с плъзгащата се врата, която се отваряше към терасата. Огромните прозорци предлагаха изумителна гледка към Атлантическия океан.
	„Искам да имам мое легло — помисли си Ригън. — Трябва да мога да се обръщам по десетина пъти на нощ, без да се безпокоя, че ще бъда взета за сър Джилбърт.“ Мисълта да спи без да мърда през следващите пет дни й се стори непоносима. Вероника беше симпатяга, но да спи в едно легло с нея беше прекалено. Ригън се молеше канапето да е от разтягащите се — тип „Бернадет Кастро“.
	Тя откри Вероника на терасата, която се намираше на най-високото място на кораба и се простираше почти до носа. Предния й край беше над корабния мостик. Вероника посочи към него.
	— Оттам капитанът и всички тези хубави офицери ни водят през синята безбрежност.
	Плътното изсвирване на корабната сирена даде знак, че пътуването започва. Вероника се втурна на терасата и замаха енергично с морската си шапка към кея. Шотландските гайдари се напънаха за последен път и изкараха в съкратен вариант „Плавай, плавай по широкото бурно море“.
	Вероника вдишваше доволно.
	— Колко свеж е морският бриз!
	— Има нещо празнично при отплаването — каза Ригън, вдишвайки морския въздух. — А сега искам да приключа с разопаковането на останалия багаж.
	— Аз ще остана тук и ще наблюдавам какво става долу.
	През перилата на тяхната тераса, два етажа по-надолу можеше да се види голямата палуба за разходки, от която развълнувани пасажери махаха и викаха към приятели и роднини на кея.
	— Не се навеждай толкова — предупреди я Ригън, преди да слезе отново в каютата.
	— Я отвори онази чудесна бутилка шампанско, която ни изпрати капитанът — нареди й Вероника. — Трябва да вдигнем наздравица за нашето пътуване.
	Ригън си помисли, че това може би беше най-добрата идея на Вероника, след като се беше решила да се омъжи за богатия рицар, с който бе прекарала само две седмици.
	Вероника гаврътна газираната течност в чашата преди Ригън да успее да напълни своята. Протегна ръка за още една чаша.
	— А сега за наздравицата.
	Ригън си спомни за предупреждението на Филип, че Вероника не може да издържа на по-големи количества алкохол обаче не би могла да й откаже сега, а и тук беше безопасно. Напълни и двете чаши и галантно се чукна с Вероника, която запя:
	— Бон воаяж, бон воаяж, скъпа Ригън, бон воаяж.
	Мехурчетата от първата глъчка погъделичкаха Ригън по носа.
	— Добре е, Вероника.
	— Стича се по гърлото като вода.
	Ригън благоразумно внесе вътре бутилката. Не смееше да рискува да я остави при Вероника, а искаше да продължи да се занимава с нещо. Като гледаше всички тези щастливи хора да се сбогуват с близките си внезапно я обзе тъга. Какво ли правят сега родителите на Атина като знаят, че дъщеря им никога няма да се върне вкъщи. Тя се опита да пропъди тези мисли, като пълнеше чекмеджетата на гардероба. „Трябва да прекарам колкото е възможно по-добре — каза си тя. — Това е почивката на Вероника. Идната седмица ще препрочета всеки ред от дневника ми. Може би ще намеря нещо, което ще помогне на Ливингстън.“
	Това я накара да се запита дали Джеф се е завърнал в Лос Анжелос. Когато замина той се намираше в Канада да се снима в късометражен сериал. Първоначално Ригън го наемаше да й помага в офиса и да ходи с нея по задачи, когато беше свободен.
	— Ставаш прекалено известен за мен — му беше казала неотдавна тя. — Не мога да те вземам със себе си, защото хората те познават.
	Той обаче винаги бе на разположение с идеите си и много й бе помагал при разплитането на няколко случая.
	— Работата на детектива прилича на тази на актьора — бе казал той. — Трябва да си представиш, че си човекът, чиято роля играеш.
	Тъкмо беше напъхала последния куфар в шкафа, когато чу крясъците на Вероника:
	— Моника, Моника, ти ли си?
	Ригън рязко се обърна и видя тялото на Вероника, сгънато като подкова над перилата. Тя изскочи навън с викове:
	— Внимавайте, идващи от долната палуба.
	Прегърна кокалестите бедра на Вероника и я дръпна назад.
	— Боже Господи, Вероника, какво правиш?
	Вероника нехаеше за опасността.
	— Тази жена с розовата шапчица като че ли не е Моника. Каква поразителна прилика.
	— Всичко наред ли е горе при вас? — извика някой.
	— Прекрасно, прекрасно — викна Вероника към десетината души, които наблюдаваха отдолу. Тя погледна към Ригън с най-лъчезарната си усмивка. — Надявам се, че останалото в бутилката шампанско е все още достатъчно студено.


	Кеймърън Хардуик беше проверил в коя зала за хранене си бяха избрали и остана много доволен като научи, че ще бъдат на една маса за десет души в „Крал Артур“ — най-големият от ресторантите при първа класа. Това решаваше проблема как да бъде близо до тях без да се натрапва. Той беше сложен на маса за непушачи и бе помолил да го преместят в сектора за пушачи. Заедно с метр д’отела бяха разгледали картата с масите. Опитвайки се да изглежда колкото е възможно по-непринудено, той посочи към общата маса точно при прозореца откъм десния борд. Имаше записани осем имена в това число и на лейди Екснър.
	— От масата очевидно се открива добра гледка. Дали има някаква възможност да ме настаните там?
	Метр д’отелът, учтив, строен мъж с неизменна усмивка на лицето бе радостен, че може да му помогне.
	„Вече си изкара бакшиша“ — помисли си Кеймърън. Винаги му правеше удоволствие да възнаграждава оказаната му помощ. Сега вече беше негова работа да влезе в ресторанта веднага след старата лейди и Ригън Рейли и да седне до тях.


	След време лейди Екснър се отправи към леглото си за следобедна дрямка, което даде на Ригън възможност да си отдъхне. Тя се надяваше да се промъкне до следващата палуба, където Люк и Нора имаха каюта в първа класа, но след случая с почти лебедовото гмуркане на Вероника през перилата реши да не я оставя сама. Вместо това се изтегна на шезлонга на терасата и прехвърли през ума си невероятния развой на събитията през последните 48 часа.
	Осъзнаването на факта, че по всяка вероятност в петък вечерта Атина не се е качила на влака за Лондон, а е била убита в Оксфорд, започна да я изпълва с чувство за вина. Атина я беше помолила да я придружи до кръчмата „Бикът и мечката“ близо до гарата и да изпият по едно питие преди тръгването на влака. „Но аз не исках да си губя времето. Толкова се радвах, че няма да я има в продължение на два дни и няма да слушам нейните непрекъснати оплаквания от «Свети Поликарпс» и английското време.“
	Корабът се носеше плавно. Бризът беше студен. Ригън потръпна и си навлече вълнена фланела. Ливингстън я беше помолил да се опита да си припомни всичко, което би помогнало на следствието. Люк и Нора обичаха да се шегуват, че помни всичко от момента, в който се е родила. Ригън се протегна, затвори очи и започна да си припомня от гледна точка на следствието учебната година, която бе прекарала в историческия Оксфорд в една стая с Атина.
	Атина рядко ходеше на партита. Не проявяваше интерес към никой от съучениците си. „Не помня някога да е имала среща — помисли си Ригън. — Кой ли беше поискал да я убие?“


	Люк и Нора прекараха един приятен следобед. След като разопаковаха багажа си в каютата, отидоха да изпият по едно питие на спортната палуба и да закусят, а след това се изтегнаха в шезлонгите с книги в ръце.
	— Това е един рай — каза Нора, загледана като хипнотизирана към откритото море. — Колко хубаво е да четеш книга, написана от някой друг, вместо да говориш за собствения си роман.
	Тя беше главният докладчик на една среща на писатели-криминалисти в Испания, а след това имаше доста сгъстена програма от интервюта за вестници, списания и телевизионни компании във Франция и Италия.
	Люк кимна в знак на съгласие.
	— Аз пък ще си почина малко от погребалните зали, боядисани в зелено. — После се намръщи. — Като говорихме за боядисани в зелено зали, помислих си дали г-жа Шиа е доволна от разрешението, което предложих за Денис. Може би ще трябва да се обадя по телефона и да разбера.
	— Люк, мисля, че въпросът не е на живот и смърт.
	Люк се разсмя и прибегна до една от най-старите и най-двусмислените им шеги:
	— Виждам Вашата гледна точка — каза той.
	Те се зачетоха в книгите си. Люк поръча още по една пиня колада. Останаха така, удобно изтегнали се в шезлонгите си до четири и половина, когато бризът внезапно стана студен. Настъпи общо раздвижване, тъй като хората разпръснати в шезлонгите около басейна започнаха да си събират нещата, оставяйки палубата на разположение на обслужващия персонал и на играчите на пинг-понг.
	Лъкатушейки по пътя към каютата, те минаха покрай група деца, разхождани от две млади гувернантки.
	— Струва ми се нелепо, като си помисля, че Ригън е на този кораб и трябва да я избягваме — каза замислено Нора.
	— Ами може би трябва да вземем маса за четирима и ти да прекараш останалата част от времето, водейки си бележки за романизираната биография на лейди Екснър — предложи Люк.
	— Опазил ме Бог — възкликна Нора. — Това ми напомня, че Ригън ни предупреди да внимаваме да не седнем много близо до тях в ресторанта. Дамата с орловия поглед може да ме разпознае по портретите ми на кориците на моите книги.
	Картата с разпределението на масите показа, че имат места в сектора за непушачи, който не се виждаше от масата на лейди Екснър.
	— Ригън е в сектора за пушачи — отбеляза с голяма изненада в гласа Нора. — Чудя се дали лейди Екснър вече е споделила тази чудесна подробност с нея?
	— Тя ще се справи — каза Люк. — Познавам Ригън. След вечеря ще помъкне лейди Екснър на разходка из палубата да дишат чист въздух.
	— Разходка на лунно осветление с 80-годишна жена — проплака Нора. — Онова момче Уолкър, с когото излизаше, беше толкова симпатично. Ако му беше дала шанс поне наполовина. Така ми се иска да имам внучета.
	— Зная, зная — прекъсна я Люк. — Хайде да тръгваме.


	Гейвин Грей се облече много внимателно за вечеря. С огромно облекчение видя как тази сутрин г-жа Уоткинс слезе от кораба, протестирайки неистово за загубата на струващата 1 милион долара гривна. Тя беше обещала награда от 50 000 долара, която караше всеки стюард, келнер или прислужник да ходи из кораба с облещени очи като някой играч на лотария, очакващ да излезе номерът му.
	„Не си губете времето — помисли си той. — Аз ще грабна печалбата от 1 милион долара, но няма да давам пресконференция за това.“ Той съжаляваше онези идиоти, които показваха по телевизията като печеливши на лотария, заобиколени с угоднически хилещи се отдавна забравени роднини. Е, трябваше по някакъв начин да вземе гривната от апартамента „Камелот“. Вече беше разбрал, че някоя си лейди Вероника Екснър и нейната компаньонка са настанени в него. Това, че щеше да се обитава от две жени беше добра новина. Безпокоеше се да не би да бъде зает от някоя новобрачна двойка, която щеше да излезе да подиша чист въздух, едва когато на хоризонта се покажеха очертанията на Ню Йорк. Но две жени… Сигурно щеше да танцува с тях.
	Първата вечер от пътуването изискваше не толкова официално облекло. Гейвин си сложи бледожълто памучно сако и бели панталони. Избра подходяща връзка. Оправи сакото и се погледна в огледалото с размери в цял човешки ръст. „Не е зле“ — убеждаваше се той. Пластичната операция за обтягане на кожата, която си беше направил преди две години, все още имаше ефект. Дори изглеждаше по-добре. Хирургът, който не беше от най-скъпоплатените, беше опънал кожата около очите толкова, че зъбите му бяха почти винаги оголени. Сакото прикриваше започналата да се закръгля талия. След това се намръщи. Лимоненият цвят на сакото подчертаваше оранжевия оттенък на новобоядисаната му коса. Момичето във фризьорския салон се бе заприказвало за загубената гривна и не забеляза, че времето, определено за изсушаване, беше изтекло. По това време Гейвин беше задрямал и когато се събуди, бяха изминали 20 минути повече.
	„Изглеждам като зряла тиква — помисли си ядосано той. — Майната му. Идната седмица ще отида при моя фризьор в Ню Йорк.“ С тази мисъл той отново се ободри. Не беше поел ангажимент до септември. Ако следващите няколко дни не вземе гривната, няма да му се отдаде друга възможност.
	Когато се отправи към вратата на каютата почувства, че клатенето на кораба се усили. Дали това няма да бъде едно пресичане на океана в бурно море? После Гейвин се усмихна. Ако е така, може би лейди Вероника Екснър или придружителката й ще се нуждаят от крепка ръка, за да се върнат в апартамента „Камелот“.


	В 7 часа вечерта, облечена в копринено имприме в бледолилаво и бяло по модел на Мери Бет Дауни — новата й любима моделиерка — Ригън чакаше, седнала на канапето, което за нейна голяма радост се оказа разтегателно. „Благодаря ти, «Бернадет Кастро» — си помисли тя, наблюдавайки как Вероника се развява наоколо като ту слагаше, ту отхвърляше разни труфила.“ Ригън бе убедила лейди Екснър, че никой не се облича официално за първата вечер. Вероника с нежелание изостави балната си рокля от сребристо ламе, с която възнамеряваше да се появи. Вместо нея избра един семпъл креп в синьо — една от малкото дрехи в гардероба й, които не бяха плод на наркокултурата. Разсеяно Вероника отново напръска със спрей вече втвърдилата се руса коса. Ригън ги броеше. За последните 15 минути това беше дванадесетият път. Тъкмо се канеше да предупреди Вероника, че става късно, когато тя взе чантичката си. Ригън се изправи и в този момент Вероника възкликна:
	— Почти щях да забравя!
	— Какво, Вероника? — попита нетърпеливо Ригън — лекарството ти ли?
	— Не, не. Цигарето ми. — Вероника отвори най-горната част на най-горното чекмедже на бюрото и извади оттам кожен калъф, дръпна ципа и размаха лъскаво сребърно цигаре и отворена кутия „Бенсън енд хеджис“.
	— Вероника, никога не съм те виждала да пушиш.
	— Ами че аз не пуша. Само се преструвам — отговори весело Вероника, като напъха една цигара в цигарето.
	— Невероятно — каза Ригън. — Защо го правиш?
	— При нашите пътувания с Пенелоп сядах на обща маса, когато това беше възможно. Масата за непушачи винаги е пълна с досадни, отказали се пушачи, които са много скучни. В хората на масата за пушачи има нещо безразсъдно, което намирам за вълнуващо.
	„Не е голям комплимент за американското общество, борещо се против рака, си помисли Ригън и пъхна още едно хапче против алергия в устата си.“
	Когато се отправиха по коридора към малкия асансьор, обслужващ само двата апартамента, ги приближи главният стюард. Висок, строен като бастун с кръгли очила на грейналия нос и сресана назад лъскава кафява коса, той заприлича на Ригън на колежанин от първи курс. В произношението му имаше оттенъци от кокни, когато ги попита дали всичко е наред. След като го увери, че е, Вероника попита кои са обитателите на другия апартамент.
	— Толкова искам да се запозная с тях — бърбореше тя. — Знаете ли кои са?
	В това време асансьорът пристигна и стюардът им отвори вратата.
	— Апартаментът ще остане празен през това пътуване. Вие ще бъдете тук съвсем сами. Той пусна вратата на асансьора. — Приятна вечер!


	В 7 без пет Кеймърън Хардуик беше готов да се отправи към бара непосредствено до ресторанта „Крал Артур“. Той знаеше, че много от пътниците обичат да вземат аперитив преди вечеря и при всички случаи тези, които се хранеха в „Крал Артур“ трябваше да минат през бара. Искаше да заеме такава позиция, която би му позволила да последва лейди Екснър в ресторанта и да седне, ако не до нея, то колкото е възможно по-близо. Придружителката й изглеждаше на около 25 години или малко повече. „Дали щеше да бъде разумно да пофлиртува с нея? Може би — помисли си Кеймърън.“
	Огледа се внимателно в огледалото и се намръщи, когато забеляза малка гънка на яката на ризата си. „Днес вече никой не знае как се пере риза — помисли си той. — Добре, че камериерът се беше справил добре с гладенето на сакото и панталоните.“ Обичаше да носи вечната комбинация от сив блейзър, бледосиня риза, раирана връзка и панталони в цвят каки. Официалните му обувки лъщяха като току-що купени. Не бяха нови, но той се грижеше много за всеки детайл от гардероба си.
	Беше готов да върви. Хвърли доволен поглед към загорелия, добре изглеждащ млад мъж от огледалото. Както винаги фразите на възхищение, които бе чувал за себе си от жени звучаха внушително. Блондинката на игралната маса в Монако, която му пъхна в ръката бележка с телефонния си номер, докато нейният приятел загуби още веднъж, залагайки на черно:
	— Никога не спирай да се мръщиш — беше му прошепнала тя.
	Богатата колежанка в Лондон му казваше:
	— Момчетата на моята възраст са толкова неопитни. Не са като теб.
	Вдовицата на около 50 години, която беше свалил в Португалия:
	— Не е забавно човек да обикаля сам казината. Моят съпруг беше също висок, строен и красив…
	Той жадно се вслушваше в казаните на глас или прошепнати му от тях изрази на възхищение, когато ги придружаваше до масите за високите облози, а по-късно вземаше своя дял от техните загуби.
	През последните няколко години обаче беше усетил, че щастието му се изплъзва. Много отдавна не беше правил голям удар. Жените нямаха нищо против да платят вечерята или апартамента, но не бяха склонни да пръскат пари, както по-рано. А на него му трябваха големи пари, които да му върнат самочувствието на печеливш, когато цепеше картите. Ето защо, когато тази възможност се появи, той се вкопчи в нея. „Трябва да е в картите — беше си помислил той. — Свързано е с моя първи голям удар.“
	Трофеят от този първи голям удар се намираше в сейфа в нюйоркския му апартамент. Само веднъж го беше носил на публично място — блестящият джобен часовник с не по-малко красивия ланец към него: и двата инкрустирани със скъпоценни камъни. Стар, безценен, направен специално за дожа на Венеция през XVI век. Убеждаваше се, че ще бъде твърде опасно да го продаде, където и да било, че е на едно от първите места в списъците на крадените скъпоценности в света, че беше опасно да не бъде разкрит. Това, разбира се, не беше вярно. Просто искаше да го задържи за себе си. Искаше да може да го слага, когато беше сам, да го носи с брокатовия халат, който много напомняше чудесните роби на дожите и да си представя, че е господар на Венеция, че е построил катедралата „Сан Марко“ за своя лична църква.
	Обръщайки гръб на огледалото, Кеймърън отиде до шкафа, сложи си „Ролекса“, който беше жалък заместител на скритото съкровище и посегна към калъфа с картите.
	„Не — помисли си той. — Няма да показвам картите си пред никой на този кораб.“ На неговите карти, изработени изящно от фина хартия с релефни букви беше изписан домашният му адрес: Гремърси парк 18, Ню Йорк. Никой не биваше да знае, че е на пътуване с цел да увеличи доходите си. Беше се изхитрил да живее при баща си и никога не беше имал собствено жилище. Онези кучи синове, собствениците, не успяха да си върнат апартамента обратно, когато старият пияница почина. Официално се беше регистрирал като консултант по частни инвестиции, което винаги звучеше впечатляващо и което можеше да обясни липсата на точно определена работа.
	Кеймърн се почувства по-добре. Започна да придобива чувството, че е на път да спечели. До края на пътуването две тела ще се подмятат във вълните на океана. Когато се отправи към бара, си представяше момента, когато 200 хиляди долара в брой щяха да бъдат в ръцете му.
	Гейвин Грей влезе в бара и се огледа наоколо с поглед на познавач. „Групата не е много интересна — помисли си той.“ Можеха да се видят двойки, които обикновено се събират на тези пътувания, на някои явно им беше за първи път, бяха се облекли официално за първата вечер, радостни, че ги е сполетяло голямото щастие да бъдат сред онзи половин процент от хората на планетата, които могат да си позволят презокеанско пътуване. Вероятно не бяха се качвали на нищо по-голямо от ферибота до Стейтън Айлънд. Лесно беше да се избягват този тип пасажери. Те без съмнение ще прекарат по-голямата част от времето в писане на пощенски картички, които неизменно започваха: „Бих искал и ти да беше тук“.
	Не му стана приятно, когато видя няколко маси, подредени една до друга. Те бяха заети от петнадесетина души, които вече се смееха на висок глас. Гейвин не одобряваше тенденцията компаниите да награждават най-добрите си продавачи с първокласни морски пътувания. Имаше нещо твърде вулгарно да се смесва с хора, които бяха на борда, само защото бяха успели да пробутат на наивни купувачи своята калпава стока. В края на краищата, когато през 1920 г. бе сложено началото на редовните презокеански рейсове, то е било предназначено само за елита, който е пътувал с прислугата си и към тези хора са се отнасяли като към височайши особи.
	Беше изразил това си мнение пред един пасажер при последното пресичане на океана и неговия слушател — дългокрака, русокоса млада дама около 20-те му бе казала:
	— Е, поне си плащат. Един от корабните офицери ми каза, че се возите гратис, за да танцувате и да играете бинго със синекоси стари дами.
	Твърде късно Гейвин разбра, че дългокраката блондинка беше дъщеря на шефа на клуба на наградените продавачи „А-1“.
	Поръча си джин с тоник и застана при бара. Имаше три-четири харпии, които се наливаха с водка. Разпозна сред тях Силви Арден, която беше разведена и правеше безброй пътувания, надявайки се да хване богат съпруг. Преди два курса тя му беше признала, че парите й бързо намаляват. Трябваше да хвърли примката си върху някого, колкото е възможно по-скоро.
	— Много си припряна мила — предупреждаваше я Гейвин.
	Те си споделяха заговорнически впечатленията за старите чанти, които той забавляваше, и дъртаците, чието внимание тя се опитваше да привлече.
	Гейвин въздъхна. „Хайде на работа — каза си той.“ Беше забелязал маса, където две жени около 60-те гледаха тълпата с жадни очи. „Ред Бътлър няма да дойде, мили ми госпожи — помисли си той, запътвайки се към тях. Спря като закован, когато видя двойката, застанала на входа на бара. — Ами да, разбира се, че това беше Нора Ригън Рейли.“ Не можеше да я сбърка с никоя друга. Дребната стройна фигура, красивото лице, пепеляворусата къса къдрава коса. Тя беше участвала няколко пъти в неговото радиопредаване и бе една от последните събеседници, които бе поканил преди то да бъде отменено преди една година. А това беше съпругът й, директорът на погребалната къща. Да си поговорим за гадната работа! Гейвин се втурна да ги поздрави, като на секундата възприе професионалното си изражение на шоумен.
	— Нора Ригън Рейли — провикна се възторжено той.
	— Ш-ш-шът.
	Обхванати от паника Нора и Люк рязко се обърнаха. Те забелязаха Ригън и лейди Екснър да излизат от асансьора и побързаха да се отдалечат.
	„Какъв лош късмет да ме срещне тъкмо Гиби Гейвин — помисли си Нора. — Никога няма да мога да запазя анонимността си при това пътуване. О, Господи, ето ги, че идват.“
	Ригън и лейди Екснър бяха на по-малко от 3–4 метра. Ригън срещна погледа на Нора и започна отчаяно да й дава знаци с ръка да изчезне. За щастие лейди Екснър се беше спряла да запали цигара и цялото й внимание беше съсредоточено в запалката, която не искаше да запали.
	Люк хвана Гейвин за ръка и го замъкна до една самотна маса.
	— Трябва да те посветим в една тайна — му обясни тихо той и му каза за всичко. Тяхната дъщеря изпълнява ролята на придружител на лейди Вероника, чиято цел в живота е Нора да се съгласи да напише романизираната й биография. Тъкмо това беше причината, която ги караше да крият, че г-жа Люк Рейли е писателката на криминални романи Нора Ригън Рейли.
	— Сигурна съм, че е симпатична — каза Нора — но ние предприехме това пътуване, за да бъдем заедно и да си починем.
	Гейвин се чувстваше на седмото небе. Дъщерята на Нора Ригън Рейли беше компаньонка на лейди Екснър! И те са в апартамента „Камелот“! Да се сприятели с тях вече не беше никак трудно. Мисълта му течеше с бързината на светкавица.
	— О, напълно разбирам дилемата ви. Моите знаменити приятели винаги предпочитат да пътуват инкогнито.
	„Знаменити приятели — помисли си Нора. — Единствените хора, от които се интересува. Ще си помисли човек, че е бил водещ на «Вечерно шоу», вместо на невзрачно радиопредаване, което имаше най-много трима слушатели. Половината от определеното време отиваше в покани до слушателите да задават въпроси.“ Люк и Нора бяха загубили напразно половин час да търсят телефонния номер на предаването в указателя, а що се отнася до анонимността трябваше да се простят с нея. Той не можеше да надскочи себе си. Обичаше да клюкарства.
	Гейвин се наведе през масата и кимна заговорнически.
	— Това ще бъде нашата малка тайна — увери ги той. — Аз всъщност ще бъда на тяхната маса. Кажи на дъщеря си, че за мен ще бъде удоволствие да придружавам понякога лейди Екснър. На борда има екстрасенс, която винаги събира по-възрастни пасажери за сеансите си. Не знам защо. — Гейвин пресуши чашата си и даде воля на професионалния си смях. — Нейната специалност е да привлича бъдещето и тъй като много от тях изглеждат така, като че ли никога вече няма да видят отново сушата, предсказанията й се ограничават до това кое от ястията в менюто е по-лесно за предъвкване. — Той се изправи. — Тя трябва да предсказва кога ще се нуждаят от услугите на човек като теб, Люк.
	„Не — помисли си Люк — единственият, който се нуждае от подобна услуга тук си ти.“
	— Не искам никакви спешни обаждания по телефона, казваше си Ригън — и не искам да съм наблизо, когато метр д’отелът открие, че цигарата на Вероника е пробила сакото му като се навежда да погледне номера на масата ни.
	— Красиви госпожи, последвайте ме — каза усмихнато той.
	Трима души вече бяха заели местата си край широката кръгла маса: една двойка на средна възраст, която ги приветства радушно и слаба, но стройна, модерно облечена блондинка със замръзнала физиономия, за която с еднакъв успех можеше да се предположи, че е някъде между 50-те и 60-те години. „Добра позиция — помисли си Ригън. — Без съмнение самотната жена беше оставила достатъчно празни места около себе си, надявайки се, че ще бъдат заети от стока, която беше рядкост на пътническите кораби — самотните мъже.“
	Метр д’отелът настани Вероника и изтегли стола от лявата й страна за Ригън. Последваха обикновените представяния. Марио и Имакулата Бутакавола прекосяваха океана за първи път и бяха решили да отидат до край, купувайки си билети за първа класа.
	— Помислих си — обясни Марио — аз работя за тузарски хотел в Атлантик Сити — че е крайно време с госпожата да опитаме от сладкия живот. Освен това се занимавам с организирането на банкетите и може би корабната кухня и предлаганите напитки ще ми подскажат някои нови идеи, с които мога да изкарам повишение. Всички ми казват, че по време на пътуването само се яде. — Той се потупа по шкембето. — Аз съм готов.
	Имакулата го гледаше с такова възхищение, че в сравнение с нея унесът, с който Нанси Рейгън гледаше към Рон приличаше на мусене.
	— Като че ли за втори път сме на меден месец — разнежи се тя.
	Силви Арден беше от Палм Спрингс.
	— Обичам да пътувам — въздъхна тя, — но мразя разопаковането и събирането на багажа. За това морските пътувания са идеалното разрешение за мен. Един път разопаковам и след това само се забавлявам.
	— Добър вечер.
	Ригън и другите се обърнаха и видяха тъмнокос мъж с изтънчен вид в края на 30-те. Очите на Силви блеснаха, когато той избра място между нея и Вероника.
	— Може ли — попита той.
	— Ама, разбира се — викнаха и двете в един глас.
	Миг по-късно мястото от лявата страна на Ригън беше заето. Мъж на възраст колкото баща й, облечен в сако с лимонен цвят се представи като Гейвин Грей и поздрави блондинката със замръзналата физиономия като стара позната.
	— Радвам се да те видя Силви — каза той.
	— Вие двамата се познавате? — възкликна Вероника, размахвайки цигарето си покрай носа на Ригън.
	— О, да — отговори Гейвин. — Били сме заедно на много от тези морски приключения. Аз съм от Манхатън и в продължение на много години бях водещ на предаването „Гостите на Гейвин“ по радио Ню Йорк. Интервюирал съм хиляди знаменитости. Сега съм в пенсия и моят интерес към хората ме накара да се свържа с параходната компания. Аз съм един от вашите домакини.
	„Гейвин Грей, Гейвин Грей — помисли си Ригън. — Чувала съм това име. Разбира се. Тя беше в Ню Йорк, когато Нора участваше като гост в предаването. Нора го наричаше Геби Гейвин и казваше, че се съмнява той да чете книгите, преди да интервюира техните автори.“ Ригън изтръпна. Ако видеше Нора и каже на Вероника, това ще бъде краят.
	Чернокосият мъж от дясната страна на Вероника се представи:
	— Кеймърън Хардуик от Ню Йорк. — Имаше приятна усмивка.
	Вероника представи и двете.
	— Аз съм лейди Вероника Екснър от Оксфорд, вдовица на покойния сър Джилбърт Екснър, а това е моята приятелка Ригън Рейли.
	Кафявите очи на Имакулата Бутакавола бяха пълни със съчувствие.
	— Скоро ли загубихте съпруга си? — попита любезно тя.
	— Преди 40 години — каза малко рязко Вероника, но после добави. — Понякога имам чувството, че беше вчера.
	„О, Господи, да се надяваме, че Имакулата не знам коя си няма да попита колко време е била омъжена“ — си помисли Ригън.
	„Ригън Рейли — каза си замислено Гейвин Грей. — Какво очарователно име.“ Хвърли й многозначителен поглед и й намигна.
	Главният келнер ги приближи с менюто в ръка.
	— Ще поръчате ли нещо за пиене?
	— Чудесно. — Очевидно Вероника се беше самоназначила зя говорител на групата. — Кажете ми ще бъдат ли заети тези две места? — попита с надежда тя.
	Ригън забеляза, че Силви Арден също с нетърпение очаква отговора.
	— Да, ще бъдат — каза един от двамата мъже, които заобиколиха масата и се насочиха към празните места. Той беше висок около метър и шестдесет и пет със започваща леко да опадва кафява коса, тук-там изпъстрена със сребърни нишки. Носеше подходящи за прическата мустаци.
	През очилата в рогови рамки гледаха закачливи, умни очи. Неговият приятел беше малко по-висок и по-набит. Лъскавата му черна коса беше сресана назад и стегната в къса опашка с диамантен клип. И двамата бяха в началото на 40-те.
	Ригън видя как надеждите на Силви се изпариха по-бързо от капка вода върху нагорещен тротоар, като разбра, че новодошлите са двойка.
	— О, съвсем навреме — възкликна Вероника. — Тъкмо щяхме да си поръчаме шерито.
	— Не искам шери — запротестира Марио.
	— От него го боли глава — побърза да обясни Имакулата. — Обикновено пием коктейли преди вечеря. Например, текила-изгрев, ръжено уиски с малко джинджифил, а може и коктейл-старомоден, а в някои специални случаи вземам шейкъра и го приготвям сама…
	— Можем ли все пак да поръчаме? — прекъсна я Кеймърън Хардуик с лека нотка на раздразнение в гласа.
	Първият от новопристигналите стоеше до Имакулата. Той бързо се обърна към нея с широка усмивка.
	— Вашето предложение за един старомоден е великолепно. Ще пиеш ли и ти един? Как мислиш, Кенет?
	Моментното напрежение отмина, след като си направиха поръчките.
	„Ти си готин — помисли си Ригън, усмихвайки се на новодошлия. — А какво да кажа за теб, Кеймърън Хардуик — запита се тя. — Добре изглеждаш, добре си облечен и си на възраст, когато след теб трябва да тичат много жени, а пътуваш сам? Защо? Сигурно си жиголо.“
	Запознанството продължи. Ригън с облекчение забеляза, че сега то се изчерпваше само с казване на имената. Дойде ред на новодошлите.
	— Дейл Кохун — каза оня с очилата, който говореше и за двамата, — а това е приятелят ми Кенет Минард.
	— Приятно ми е да се запозная с всички. — Кенет ги дари с нервна усмивка, като оправяше ръкавелите си и приглаждаше косата зад ушите си. — Всичкото това бързане. С Дейл бяхме на палубата, за да подсилим тенът си и бяхме толкова изтощени, че спахме като заклани. Нямахме време да се облечем подходящо за вечеря.
	— Бедният Кенет — в тона на Дейл се чувстваше симпатия и любов. — Влачих го из цяла Европа, за да търся антики за магазина си. Живеем в Сан Франциско.
	— Антики. — Очите на Вероника блеснаха. — Обичам да обикалям антикварните магазини.
	„Май че само обикаляш — каза си Ригън. — Като погледне човек Лиуилин Хол, единствената антика там е водопроводната система.“
	— Каква е вашата професия, Кенет? — попита Вероника.
	„Би могла да замести Барбара Уолтърс“ — помисли си Ригън.
	— Аз съм стилист-фризьор — каза гордо Кенет.
	Напитките пристигнаха. Кеймърън Хардуик започна разговор с лейди Екснър. Гейвин Грейв слушаше въпросите на Марио и Имакулата за корабния живот. Ригън се оглеждаше наоколо, наслаждавайки се на лекото поклащане на кораба, който се носеше в нощта. Залата беше боядисана в синьо и зелено, за да напомня на океана. Огромните прозорци се издигаха от пода до тавана и от двете страни. Имаше луна, която осветяваше черното море. Масите бяха отрупани. Келнерите сновяха насам-натам. Вземаха поръчки и донасяха ястия, покрити със сребърни капаци. Виночерпецът с огромен тирбушон, окачен на врата, отваряше бутилка „Дом Перинон“ с театрален жест. На масите за двама някои двойки се усмихваха, други изглеждаха така като че ли си бяха казали всичко още преди 20 години. Из залата се разхождаше цигулар с плътно подпряна на цигулката брадичка. „Какво ли правят цигуларите с остри брадички — помисли си Ригън. — Цял живот ли трябва да страдат от болки във врата?“ Тя погледна през рамо. От мястото си не можеше да забележи Люк и Нора.
	— Те са на масата в ъгъла зад колоната — прошепна Гейвин Грей.
	Ригън го зяпна изненадано.
	— Извинете?
	Той й намигна още веднъж.
	— Аз съм близък приятел на майка ви и баща ви — прошепна той. — Пихме по едно питие в бара и положението ми е ясно. Това ще бъде нашата малка тайна. — Стисна заговорнически ръката й. Повторното му намигане накара Ригън да си помисли дали няма да прерасне в нервен тик. Успя да издърпа ръката си. Опита се и тя да намигне, но не го направи много сполучливо и се почувства в глупаво положение.
	— Ригън, да не би нещо да ти влезе в окото? — попита я Вероника.
	— Не, нищо ми няма. — Ригън бързо посегна към чашата с вино. „Дано да мога да му се доверя“, помисли си тя.
	Оберкелнерът взе поръчките. Ригън, лейди Екснър и Геби решиха да се спрат на петел във вино за основно ястие. Кенет и Дейл си поръчаха агнешки врат. Кеймърън и Силви поискаха пържола с чер пипер. Марио и Имакулата се измъчих ужасно докато решат дали да бъде агнешко или пържола. Накрая решиха да вземат по една порция от едното и от другото и да си ги поделят. Поръчаха си и лучена супа. Келнерът тъкмо се канеше да се измъкне, когато Марио го дръпна за ръкава с думите:
	— Можете да ни донесете и от онези предястия с месо от раци.
	По време на вечерята разговорът ту се водеше групово, ту по двойки. Силви Арден вече беше преодоляла първоначалното си разочарование от липсата на избор на подходящи мъже и говореше с вид на познавач за мебели с Дейл Кохун. С изключение на доволното грухтене Марио не каза нито дума през цялата вечеря. Старателно попи и последната капчица сос от чинията си с парче хляб.
	Кенет слушаше с достойно за възхищение внимание как Имакулата му разказваше за любимите си внуци… — Консепсионе, който бил донякъде кръстен на нея и Марио трети, който бил одрал кожата на баща си. Нареди на Марио старши да извади снимки от портфейла си и да ги покаже на присъстващите. Ригън се усмихна и каза няколко комплимента по адрес на двете червенобузести дечица.
	Вероника, която се мъчеше да запали още една от изветрелите си цигари едва успя да хвърли поглед към младото поколение Бутакавола. Тя ги подаде на Кеймърън Хардуик, който побърза да се отърве от тях, прехвърляйки ги светкавично на Силви. Един келнер се втурна да предложи огънче на Вероника, която пуфтя още дълго, докато най-накрая усилията й бяха възнаградени от появилата се мъждукаща светлинка в края на цигарата й. След тази работа тя се впусна в продължителна тирада за това как покойният сър Джилбърт много обичал петел във вино. Описа целия му живот с най-големи подробности, обявявайки го за човек на Ренесанса, писал много добри стихове. Когато най-после започна да се задъхва, Силви бързо смени темата и попита Гейвин дали изгубената гривна по време на последното плаване е била намерена.
	— Не ми е известно — каза някак набързо Гейвин.
	— Един от стюардите ми разказа всичко, — каза поверително Силви. — Няколко пъти съм пресичала океана с г-жа Уоткинс. Тя носи толкова много бижута и прилича на кралица за един ден. Загубената гривна обаче наистина беше много скъпа. Дават награда от 50 000 долара на този, който я намери.
	— Какво се е случило? — попита развълнувано Вероника.
	— Гейвин, вие сте бил тук. Разкажете — каза Силви.
	— Ами да, бях на кораба — каза някак си плахо Гейвин. Но след това бързо възприе ролята си на любезен домакин. — Очевидно е паднала от китката й. Беше по време на капитанската вечер. Кой знае, всеки може да я е прибрал.
	— От това, което ми разказа стюардът разбрах, че корабът е бил претърсен сантиметър по сантиметър — настояваше Силви. — Г-жа Уоткинс често пътува с корабите на тази компания, обясни тя на присъстващите. — Виждала съм я поне десетина пъти. Пръска пари като луда и винаги ангажира апартамента „Камелот“.
	— Ами и ние сме там — извика Вероника. — Ригън и аз сме съвсем сами. Надявах се, че ще имаме съседи, но другият апартамент отсреща е празен. Тя пафна от цигарата. — Трябва да си отварям очите за скритото съкровище.
	— Стюардът е убеден, че гривната е напуснала кораба в нечий багаж — продължи Силви. — Сигурни са, че който я е намерил я е задържал за себе си. Знам, че струва цяло състояние, но тя беше ужасно натруфена.
	— Старинните бижута са единствените, които си заслужава да притежава човек — отбеляза Кеймърън Хардуик. — Последните истински майстори са починали преди около 200 години.
	— Имам приятел, който се занимава със старинни бижута. Той е на същото мнение — каза Дейл. — Колекционирате ли?
	— Имам едно-две интересни неща — каза Хардуик с многозначителна усмивка.
	Едва когато Марио и Имакулата стигнаха до дъното на рога на изобилието — десерта, описан в менюто като симфония от пресни плодове в леко тесто, залято с малинов сироп и засърбаха капучиното си, Имакулата отново се включи в разговора оттам, откъдето го беше завършила Силви.
	— Няма нищо по-лошо от това да бъдеш ограбен. Какво посегателство. Миналата година, когато бяхме на гости у Марио младши, Роза и децата им /те живеят на около 20 минути път с кола от нас/, трябваше да останем да спим у тях. Божа работа беше, че колата не можа да запали. Марио младши ни предложи своята кола, но тя е със скоростен лост, а Марио старши не е карал такава от 30 години. Така че трябваше да останем в стаята за гости. На другата сутрин щяха да поправят колата и да си заминем. Децата много се зарадваха, когато разбраха, че ще останем. Същата нощ обраха домът ни. Съседът забелязал една кола спряла пред нас около 11 ч. вечерта. Точно по това време трябваше да се завърнем, ако колата ни беше запалила. Щяхме да се натъкнем на крадците и да бъдем убити. В мига, в който спряхме на паркинга разбрах, че нещо не е наред. На изтривалката бяха старите изкуствени зъби на Марио — новите не му прилягат много добре и той пази старите за вкъщи. Те бяха в кутийката със скъпоценностите заедно с чифт хубави копчета за ръкавели и масивния му златен часовник. Знаете ли какво ще ви кажа? Сигурно крадците са имали здрави зъби и не са им потрябвали тези на Марио. — Тя се засмя от все сърце на собственото си остроумие.
	— Бяха взели всичките ми бижута, пръстена, който Марио старши ми подари, когато се роди Марио младши, бяха откраднали пари и сребърни прибори. — Тя поклати глава. — Но аз пак казвам, ако Роза не беше ни накарала да останем… Колата беше почти запалила и после отказа. Марио искаше да опита отново, но Роза каза: — Ако угасне по пътя в този дъжд, можете да катастрофирате. Тя не искаше да ни пусне. И с това спаси живота ни. Ужас, ужас. Знаете ли, че един на всеки четири души в Съединените щати става жертва на престъпление поне веднъж в живота си?
	Ригън беше на път да посочи по-точни статистически данни, за да сложи край на безкрайния разказ на Имакулата, но се усети навреме. Помисли си, че при това пътуване най-добре ще е да не говори за професията си.
	Виночерпецът беше отново при тях.
	— Ще желае ли някой коняк или ликьор?
	В един глас Кенет, Дейл, Силви, Кеймърън, и Гейвин казаха не и, скачайки от местата си, за малко не събориха столовете. Вероника се съгласи да изпие една ментовка със семейство Бутакавола. Ригън се чудеше колко ли мили остават още до река Хъдзън.
	След вечеря Кеймърън Хардуик изскочи на палубата. Беше му дошло до гуша от ахканията и охканията на Марио и Имакулата при всяка хапка или ново изпълнение на цигуларя. Беше търпял достатъчно и онази дъртофелница, размахваща проклетото си цигаре пред лицето му. Пепел от цигарата й попадна и в салатата, и в супата му преди тя най-после да го остави и да се заеме с вечерята си.
	Той се надяваше, че когато настъпеше моментът да се избави от нея, ще носи цигарите и цигарето в джоба си, за да изчезнат заедно с нея.
	Нощният бриз беше силен. По палубата се разхождаха няколко двойки, хванати за ръка, но Кеймърън забеляза, че повечето жени се върнаха веднага обратно, като усетиха студения вятър. „Не искат да си развалят прическите — помисли си той с презрение.“ Спря и се облегна на парапета, загледан в тъмните води, които се разбиваха, пенейки се в борда на кораба. В този миг чу от лявата си страна познат глас.
	— Скъпа Ригън, колкото и да е студен вятърът, и на сушата и в морето, никога не пропускам обичайната си разходка. Вдишвай дълбоко този чудесен остър аромат. Той идва от хиляди приливи и отливи. Винаги съм обичала тази поема: „Трябва отново да сляза при морето.“
	— Вероника, аз също обичам да се разхождам, но нека първо да изтичам горе и да ти взема една жилетка.
	— Я гледай. Ето го скъпият Кеймърън Хардуик. Ригън, ако много настояваш, иди да ми донесеш жилетката. Аз ще почакам и ще си побъбря с Кеймърън.
	Хардуик почувства една ръка, която сграбчи неговата. Вложи всичкия си чар, погалвайки изпъстрените й с петънца пръсти.
	— Каква приятна изненада. — Запита се дали Ригън би могла да отгатне какво мисли. Дори в тъмното усещаше, че тя го изучава.
	— Не ми се иска да оставям тук лейди Екснър сама — каза му тя. — Вероника, бих искала…
	— Не се безпокойте, — опита се да я успокои Хардуик. — Мисля, че трябва да се движим. Ще отидем до носа и обратно. Ще бъдем от тази страна на палубата.
	Вероника вече го държеше здраво за ръката.
	— Какъв силен мъж — каза закачливо тя.
	— Ласкаете ме, лейди Екснър, — скромничеше той.
	— Истина е. Скъпият Джилбърт беше твърде изнежен. Огромен интелект, но отчайващо болнав организъм. Тичай Ригън — заповяда й властно тя. — Аз съм под сигурната закрила на уважаемия г-н Хардуик.
	„Той изглежда няма нищо против — каза си Ригън. — Ще отсъствам само пет минути и все някак си ще я изтърпи за толкова време. Ако не й донеса жилетката, ще трябва да я сложа на респиратор в болничното отделение.“
	— Щом нямате нищо против — каза тя — и се втурна обратно вътре.
	— Такова добро и грижовно момиче — каза Вероника, когато се отправиха към носа. — Интересна компания имаме на масата. Господин Гейвин ми предложи да ме заведе утре сутринта на упражнения по фитинг, а г-н Кохун ще ми даде някои идеи за подновяване на Лиуилин Хол. Предложи да се отбие при следващото си пътуване в Лондон през септември. Ще се посъветвам с г-н Кенет за прическата си. С тази съм вече четири години и може би е дошло време да я сменя. Мисля, че съпружеската двойка малко дотяга с разказите си за внучетата, но може би на връщане и аз ще разправям куп неща за моите племеннички. С нетърпение очаквам да ги видя и да ги направя част от семейството. Моят племенник Филип е мил наивник, но една жена предпочита дъщеря, нали? И въпреки че годеницата на Филип е чудесна — толкова практична, толкова разумна — имам чувството, че й лазя по нервите. Но кръвта вода не става, нали така?
	Междувременно те бяха останали сами в тази част на палубата. Беше тъмно. Лейди Екснър не можеше да тежи повече от 45 килограма. С един удар щеше да я зашемети, за да не вика и щеше да я хвърли през борда. Когато Ригън Рейли се върнеше, би могъл да й каже, че Екснър е отишла до тоалетната и да се отърве от нея по същия начин. Кой би могъл да го заподозре. Току-що се бяха срещнали. Беше излязъл сам навън. Рейли и Екснър също бяха излезли навън сами.
	„Да го направя ли? Да!“
	Идеалната възможност няма да се повтори. Бяха в най-тъмната част на палубата. Кеймърън дръпна назад свободната си ръка.
	В това време чу стъпки.
	Откъм носа, от дясната страна на кораба приближаваше двойка. Чу гласовете им, преди да ги различи.
	— Нора, не си достатъчно топло облечена. Нека влезем вътре.
	Когато наближиха, Хардуик видя, че са същата двойка, след която се беше качил на кораба тази сутрин. Като го видяха да стои при перилата с лейди Екснър, те се върнаха обратно, без да кажат нито дума.
	Моментът беше отминал. Той беше показал на Кеймърън, че не би трябвало да рискува да се отърве от лейди Екснър и Ригън Рейли на общата палуба. Трябваше да търси друго решение.
	Вероника и Ригън се отбиха в малкия бар с пианото да пийнат по едно питие преди лягане по пътя към каютата.
	— Трябва ми нещо загряващо да си стопля кокалите, скъпа Ригън, и мисля, че това може да бъде само глътка шотландско уиски. — Вероника се настани близо до пианото и очите й веднага овлажняха, когато се загледа в облечения в смокинг музикант, който изпълняваше потпури от „Фантомът на операта“. — Това би допаднало много на сър Джилбърт — прошепна Вероника в ухото на Ригън.
	Половин час по-късно, след като Вероника бе поискала да й изпълнят „Аз наистина те обичам“, и „Спомен“, те се прибраха в апартамента, където стюардът вече беше оправил леглата.
	— В прегръдките на Морфей ще има много място за нас тази нощ, — изкудкудяка Вероника, — и тъй като нямам никакви други предложения, г-н М. оставям се на ваше разположение.
	Тъкмо в този момент Ригън разбра, че Вероника е успяла да сгрее старите си кокали. Докато се събличаше и се изкъпа в банята, Вероника продължаваше монолога си, без да се смущава от течащата вода:
	— Нека кажем една молитва за скъпия Джилбърт. Трябва да призная, че си падаше малко агностик, но всяка година даваше своята лепта за Англиканската църква и винаги правеше коледно дарение на местния пастор.
	Ригън изкачи трите стъпала до гостната и с облекчение се мушна под чаршафа, чудейки се как Вероника беше успяла да научи толкова много за сър Джилбърт през двуседмичния им съпружески живот.
	Молитвите на Вероника за сър Джилбърт бяха казани тъкмо навреме. Около тридесетина секунди след това главата й захлупи възглавницата и хъркането започна, а то, според Ригън, беше направо неподражаемо. Кратко излайване бе последвано от нещо като гаргара, което й напомни, че трябва да си измие зъбите.
	Ригън се обръщаше ту на една, ту на друга страна, опитвайки се да намери най-удобното положение. „Тези възглавници са прекалено издути — помисли си тя и се опита да ги посплеска с юмрук. — Идеални са за клиентите на баща ми“ — мърмореше тя, лягайки отново, но пак й бяха високи. Издърпа ги под главата си и ги сложи от двете страни, опитвайки се да се скрие в нещо като малка крепост, за да заглуши какофонията, идваща от голямото легло.
	Обикновено заспиваше бързо, но тази нощ главата й беше напълно ясна. Първият ден беше изминал и сега тя разбираше защо Филип беше настоявал Вероника да не пътува сама. Ако Ригън не беше тук, Вероника щеше да се преметне през парапета. За следващите четири дни и половина, докато я предадеше на нейната племенница, или тя, или някой, на който имаше доверие, трябваше винаги да бъде близо до нея.
	Странното беше, че мислите й не бяха свързани с изпълнения със събития ден, а непрекъснато й се натрапваха спомени от уикенда в Оксфорд. Как тя и Кит се шегуваха за Атина. Убеждението й, че преди десет години тя бе решила да не се връща в училището. Като че ли чувстваше присъствието на Атина, нейния емоционален и със силно изразен акцент бърз маниер на говорене. „Искам да се обадя на Ливингстън и да разбера дали има нещо ново — помисли си тя. — Но сега е много късно за обаждане по телефона.“
	Свита на две в ембрионална поза, Вероника спа през цялата нощ. Часове наред Ригън лежеше с широко отворени очи и гледаше към променящите се в зависимост от плавното движение на кораба през океана сенки на терасата. Тя затвори за малко очи и когато отново ги отвори, видя сянка, подобна на човешки силует в очертанията на вратата, водеща към терасата. Скочи и почувства как пулсът й биеше чак в гърлото. За част от секундата луната изплува зад облаците и силуетът изчезна. Ригън потрепери. Почти никога не проявяваше нервност, но сега беше обхваната от ужас. Бързо преглътна. Така ли се е почувствала Атина в последните мигове от живота си? Сълзи припариха в очите й.
	„Кой може да я е убил? Местните гръцки вестници без съмнение са отразили широко новината за смъртта й, особено като се има предвид, че това се беше случило само осем месеца след убийството на леля й. Двама души от богата, известна фамилия умират от насилствена смърт. Тъкмо такива новини продаваха вестниците. Може би, ако разполагаше с препис на това, което пишеше в гръцките средства за информация, щеше да се подсети, че е пропуснала нещо — помисли си внезапно Ригън. Реши, когато сутринта се обади по телефона на Ливингстън, да го помоли да се сдобие с превод на материалите по случая и да й ги изпрати по факса на кораба. Тази възможност я успокои. Поне с нещо можеше да се започне.“
	Най-после се унесе в неспокоен сън, през който скърцането на кораба й се счуваше като преследващи я стъпки. Вероника я събуди в 8 ч. сутринта.
	— Събуди се, поспаланке. Ох, как бих желала да мога да спя като младежта. Почти не съм мигнала през цялата нощ.
	Ригън отвори очи и видя Вероника, облечена в спортен костюм на бели и оранжеви раета с ластична панделка на главата. Веднага след закуска трябваше да вървят на фитинг занятията.
	— С нетърпение очаквам да се срещна с хората там. Бързо се приготвяй. Ще отидем на палубата „Лидо“ и ще закусим с кафе и кифли. Не искам да пропусна нито минута от това приключение.
	Ригън бързо взе душ. В главата й още се въртяха откъслечни спомени от сънищата и разни мисли за Атина. Почувства се така, като че ли се намираше в дълъг коридор с много врати, без да знае коя да отвори. Искаше й се да поговори с Джеф. Понякога го използваше за слушател, от което мислите й се проясняваха. Когато отвори вратата на банята за малко да се сблъска с Вероника, която тъкмо се готвеше да почука.
	— Недей да стоиш толкова дълго под душа. Ще направи много суха чудесната ти млада кожа. Хайде да изчезваме. Публиката ни очаква.


	_Вторник, 23 юни_
	Гейвин Грей не спа добре тази нощ. В сънищата му се мяркаше гривната, украсена с диаманти и смарагди. Когато я прибере и й вземе парите, ще разполага най-малко с 1 милион долара и то без да плаща данъци. Ако бъдат инвестирани сполучливо, това ще означава някъде около 90 хиляди долара годишно. С тези пари можеше да си наеме замък и да живее като крал в Коста дел Сол в Испания, далеч от такива като Вероника Екснър и дъртата г-жа Уогкинс, да не говорим за семейство Бутинкис или как им беше фамилията. Никога нямаше да погледне карта за игра на бинго.
	В шест и тридесет сутринта, когато слънцето започна да пробива мъглата, Гейвин стана, взе душ и облече фланелен костюм. Реши да отиде да закуси на бюфета до басейна. Там щеше да се нахрани най-бързо. Трябваха му няколко чаши силно кафе, преди да започне да се гърчи като маймуна пред Вероника Екснър и нейната компаньонка на фитинг заниманията.
	Решението беше добро. Внимателно постави на подноса кафе, прясно изцеден портокалов сок и топъл, хрускав кроасан и ги отнесе на масата близо до парапета. Бризът беше освежаващ и лекият дъх на сол разруши зараждащото се главоболие. Като гледаше към синьо-зеления океан и пръските пяна по гребените на вълните, Гейвин изведнъж с учудване усети колко самотен изглеждаше корабът. Огромната водна шир, от двете му страни, се простираше на много мили, без да бъде смущавана от други признаци на живот. Гейвин отпи от сока. Трудно е да се повярва, че в този момент на много места баржи изсипваха тонове боклуци в океана.
	Ободрен от втората чаша кафе, той погледна часовника си. Време беше да се отправи към фитинг залата. Беше самата точност. Ригън Рейли и лейди Екснър тъкмо влизаха през отсрещната врата. Гейвин забеляза, че очите на лейди Екснър блестяха, докато г-ца Рейли имаше вид на човек, на който малко сън би се отразил твърде добре. След като сърдечно им пожела добро утро, той решително пое ръката на лейди Екснър и, намигвайки, даде на Ригън да разбере, че е свободна и всичко ще бъде наред. Когато инструкторът плесна с ръце и призова всички да заемат местата си, Ригън се измъкна от залата. Още в банята се беше обадила на Люк и Нора от телефона в нея и знаеше, че те я очакват в каютата.


	Нора и Люк се наслаждаваха на закуската в гостната. Имаше прибори и стол за още един човек. Ригън седна на него с въздишка на облекчение, докато Нора й наливаше чаша кафе. Тя беше облечена в розов копринен халат. Ригън си помисли с възхищение колко добре изглежда без грим. Люк вече беше облечен в син фланелен костюм, който му стоеше някак официално.
	Стените на каютата бяха с цвят на праскова и слонова кост. Слънчевата светлина нахлуваше през големите илюминатори. Ригън се почувства по-спокойна. „Разполагам точно с 45 минути преди да прибера Вероника“ — каза си тя.
	— Как върви работата, скъпа — попита я Нора.
	— Прилича ми на първа среща с някой, десет минути след което разбираш, че си направил голяма грешка и те очаква безкрайна вечер.
	— Проблемът обаче е, че тази първа среща ще продължи пет дни — обади се Люк.
	— Благодаря ти, татко. Мислех, че професията ти беше да успокояваш хората — каза прозявайки се Ригън. — Вероника е много палава. През уикенда ни покани на парти, на което се случи нещо неочаквано. Помните ли моята съученичка Атина от „Свети Поликарпс“?
	— Онази с черните нокти ли? — попита Нора. — Тя като че ли избяга с любовника си или нещо подобно.
	— Това нещо подобно е, че е била убита — каза Ригън.
	Те изслушаха с изумление разказа й за подробностите по откриването на останките от Атина.
	— Старши инспектор Ливингстън ме помоли да се опитам да си припомня всичко, което Атина може да ми е казала за намерението си да се срещне с някого. Нищо такова не си спомням, но ще си взема дневника от тавана вкъщи и ще видя дали няма да излезе нещо, а освен това имам и друга идея…
	Ригън им каза за намерението си да се обади по телефона на Ливингстън и да го помоли да й изпрати по факса информациите на гръцките вестници за смъртта на Атина.
	— Това е добър ход — каза замислено Нора. — Приличаш на някой следовател, който след години разглежда неприключено дело и открива нещо, което от начало не му е направило впечатление.
	Ригън поръча разговора със сушата от техния телефон. Докато чакаше, седеше на канапето.
	— Ще ми кажете колко струва. Не искам да бъде за сметка на Вероника.
	Нора и Люк се засмяха.
	— Не бой се, ще ти вземем парите. Между другото трябва да ти припомня, че си изпила и две чаши кафе, един портокалов сок и си изяла половин кифла — каза Люк.
	Ригън погледна нервно към часовника, когато телефонистът звънна, за да я уведоми, че насреща е старши инспектор Ливингстън. Бързо му каза коя е и му разправи за предложението си относно гръцките вестници.
	— Направо ще ви ги изпратя — уведоми я инспекторът. — Ще ги преведат бързо, а може би там има и някой вестник на английски език. От наша страна не можем да се похвалим с нищо, което да е от полза. Но има нещо друго, което може би трябва да знаете. Госпожица Атуотър едва отърва кожата. Ще се оправи, но в кръвта й бяха намерени следи от отрова.
	— Пенелоп е била отровена? — Ригън стисна слушалката не вярвайки на ушите си. — Но как?
	Тонът на Ливингстън стана предпазлив.
	— Замесила е тестото за сандвичите, които бяха поднесени на даденото от лейди Екснър парти. От това, което ми разказа разбираме, че последните е изяла в стаята си в неделя вечерта. Прислужницата намери парченце от тях между завивките на леглото. Прилича на лафа: „Можеш да ядеш курабии по всяко време в леглото ми, о скъпа“. Когато отровата бе открита в организма й, веднага започнахме разследване и имахме късмет, че тя се оказа твърде немарлива дама, затова намерихме останките от сандвичите.
	— Възможно ли е да е сбъркала и сама да е сложила нещо в тестото?
	— Хората не държат ей така арсеник на лавицата в килера си — отбеляза Ливингстън. — Много странна е тази работа. Ще ви изпратя по факса изрезките от вестниците. Дано ви помогнат да си спомните нещо.
	Ригън остави слушалката. Бързо разказа на Люк и Нора какво се е случило с Пенелоп и след това каза:
	— Трябва да се връщам. Геби Гейвин ще върне Вероника в апартамента и след 15 минути започва пробната тревога.
	На излизане Нора викна след нея:
	— Ригън, безпокоя се. Тялото на Атина е било намерено до имението на Екснър и тази Пенелоп е била отровена там. За Бога, бъди предпазлива!


	— Стегнете плътно хълбоците и задръжте така. И-едно, и-две, и-три. Сега отпуснете и-две, и-три. А сега стиснете и-две и силно, по-силно и отпуснете.
	Гейвин се огледа наоколо. Тези хора можеха да стоят и да си стискат кълките до второ пришествие, но никога нямаше да имат стегнати задници. Седиш си и си във форма. Каква глупост! Все едно да каже на някой телевизионен маниак да прави мускули, като с една ръка държи устройството за дистанционно управление, а с другата непрекъснато пъха блокчета шоколад в устата си. Но, ако се съди по лицата на дъртофелниците около Гейвин, те си мислеха, че си струва да продължават. Може би заради самото стискане.
	След 45 минути младият мускулест треньор извика:
	— Благодаря ви-и-и — и плесна енергично с ръце. — Ще се видим отново утре и внимавайте да не напълнеете от ястията, които непрекъснато ви предлагат от сутрин до вечер. Забавлявайте се. Излезте навън да подишате морския въздух.
	— Отивам, отивам — развика се Вероника. — Но първо трябва да се приготвим за пробната тревога.
	Призивът й бе чут от нейните съекипници, които поклащаха глави в знак на съгласие:
	— Ама, разбира се.
	Вероника скочи на крака.
	— Гейвин ще ви надбягам по пътя към каютата. — И хукна напред.
	Гейвин стана от стола. Не беше дебел, но нямаше тренинг. Втурна се след нея. Вероника бягаше на зигзаг през плетеницата от коридори и стълби в унисон с поклащането на кораба. Хвана я за ръката едва, когато тя беше пред вратата на каютата.
	— Лейди Екснър, едвам ви настигнах — каза той с пресилена усмивка и същевременно си помисли, че тази жена ще го изпрати в гроба или ще го подлуди.
	— От физическите упражнения в организма се отделя ендорфин, който дава чувството за добро здраве и прилив на сили. Също както неповторимото чувство, че си влюбен, което поражда шоколадът. Това ми напомня, че имам едно парче „Марс“, което ще разделя с вас. — Тя му се усмихна.
	„Може би в края на краищата бившата ми съпруга Кловис не беше чак толкова лоша — помисли си Гейвин.“
	При влизането в апартамента сърцето му започна да бие още по-силно. „Може би ще ми се отдаде възможност да прибера гривната — помисли си той.“ Беше едва вторник, но ако благоприятният момент настъпи…
	— Извинете ме, но както казват в морето, трябва да отида до чинията. — Вероника се изчерви. Хилейки се тя затвори вратата на банята след себе си.
	Гейвин остана на мястото си, не вярвайки на късмета си. Огледа се и забеляза малката табуретка пред тоалетната масичка в спалнята. Това беше неговият шанс. Гащеризонът, с който беше облечена лейди Екснър, ще й отнеме няколко минути да го разкопчее и още поне две, за да го намъкне отново.
	Обърна се и сграбчи табуретката с две ръце, втурвайки се по стъпалата към килера. Да! Съвсем естествено беше да извади спасителните жилетки за нея. Те можеха да се достигнат лесно, но той знаеше, че беше мушнал гривната в най-отдалечения край на най-горния рафт и трябваше да стъпи на нещо, за да я достигне. Това, разбира се, можеше да се стори подозрително дори и на такова куку като лейди Екснър.
	Отваряйки вратата на килера, той отново срещна подигравателно зяпналите го оранжеви спасителни жилетки. „Не трябваше да запраща гривната на горната лавица — помисли си ядосано Гейвин.“ Постави още по-близо табуретката и като балансираше внимателно стъпи с два крака на възглавницата върху нея. Хващайки се за рамката на вратата, той се повдигна, но в този момент водата в тоалетната изкъркори, обявявайки предстоящото завръщане на лейди Екснър. Протегна ръка и започна да опипва полицата, търсейки гривната, когато в тоалетната водата отново изкъркори и той чу гласа на Ригън Рейли пред външната врата, която разговаряше със стюарда, докато пъхаше ключа в ключалката.
	Все още недостигнал скритото съкровище, скочи на земята и припряно затвори вратата, притича по кушетката с табуретката в ръка, постави я на земята и протегна левия си крак отгоре й.
	— Ригън, идваш тъкмо навреме. Г-н Грей е дошъл лично да ни инструктира за учебната тревога. Толкова е любезен. — Излизайки от банята Вероника добави: — О, Господи, какво ви е на крака?
	— Мисля, че е от всичкото това стискане. Изглежда съм раздразнил едно старо разтегнато сухожилие, което получих при каране на водни ски по време на едно парти с големи знаменитости в Хемптънс. Ще се оправя.
	Ригън си помисли дали това не беше прецедент. Не можеше да си представи, че има много хора, освен Геби Гейвин, които могат да изпитват болка от упражненията „седиш си и си здрав“.
	— Може би ще трябва да навлечем жилетките, каза весело тя. — Хайде да ги извадим от килера.


	Кеймърън Хардуик не беше много очарован като видя, че е в един и същ пункт за спускане в спасителните лодки с Гейвин Грей. Хардуик нарочно стоеше в края на групата, отегчен от невротичното хилене на другите пасажери. Те си помагаха при затягането на ремъците на спасителните жилетки и си разказваха истории за техни познати, които били на кораб, който трябвало да бъде напуснат поради истинска опасност. Някакъв идиот започна дори да пее „Идвам по-близо до теб Господи“ в чест на „Титаник“, но накрая млъкна под смразяващия поглед на офицера, отговарящ за операцията, който обясняваше с равен глас как трябва да се действа в случай на внезапна опасност.
	Грей стоеше по-близо до офицера и Хардуик можа добре да го разгледа. Очите му се присвиха, когато видя, че Грей се е зачервил от напрежение и под окото му играеше нервен тик. Нещо го бе изкарало от релсите. Хардуик се замисли какво би могло да бъде то. Тази сутрин забеляза лейди Екснър и Ригън Рейли в закусвалнята на палубата и ги последва на разстояние до гимнастическия салон. Когато стана ясно, че Гейвин Грей щеше да остане с Екснър за занятието, той си отиде. Сега, продължавайки да изучава напрегнатото изражение на лицето на Грей, любопитството му премина в досада. Знаеше какво представлява Грей. Беше един от онези професионални кавалери, наети да танцуват със старите квачки. Това обаче не изискваше Грей да си стиска кълките заедно с лейди Екснър на тренировката. Какъв беше този голям интерес към лейди Екснър и можеше ли това да се превърне в допълнителен проблем? Кеймърън реши, че е време да се снабди с ключ от апартамента на лейди Екснър, а също и от отсрещния празен апартамент. Незабелязано се измъкна от групата и влезе в салона. Както се беше надявал, той беше пуст. Внимавайки да не бъде забелязан, се изкачи по стълбите до най-горната палуба. Когато стигна, тишината там го убеди, че дежурният стюард също е на занятието. Хардуик се отправи безшумно към малката стаичка на стюардите, която се намираше надолу по коридора точно до извивката, водеща към апартамента на лейди Екснър. Вратата беше отключена. Вмъкна се вътре. Очите му шареха от бюрото до стола, оттам до шкафа с чекмеджетата и до светлинното табло на стената, на което бяха лампите за повикване от страна на пасажерите.
	Кеймърън прерови чекмеджетата на бюрото. В тях имаше неподредени листи с менюта, правилници, изрезки от вестници, химикалки, трохи и бонбони. В най-долното чекмедже имаше половинлитрова бутилка уиски „Джек Даниълс“. Кеймърън повдигна вежди. Стюардът, който си пийва по време на работа, вероятно е доста немарлив. Дано точно той да бъде нощна смяна. Отиде при шкафа. Както и предполагаше, беше отключен. В него имаше дузини чекмеджета, но едва в последното намери онова, което търсеше — халка с по три резервни ключа за всеки от апартаментите. Взе по един от тях.
	На излизане от стаичката на стюардите чу бръмченето на асансьора. Стълбището беше в най-отдалечения край на коридора. Нямаше да има време да стигне до него, без да бъде видян. С огромни скокове стигна до вратата на празния апартамент и влезе вътре. Тъкмо я затваряше, когато чу пискливия глас на лейди Екснър да обяснява на Ригън Рейли колко вълнуваща е била пробната тревога.
	Хардуик се облегна на вратата и облекчено въздъхна. Ако Рейли го беше видяла, присъствието му щеше да й се стори подозрително. Беше рискувал, но ключовете в ръката му си заслужаваха това.
	Завесите бяха спуснати, но все пак можеше да разгледа наредбата на апартамента. Започна внимателно да я изучава. Без съмнение беше точно копие на апартамента, в който бяха Екснър и Рейли. Нямаше къде да се скрие човек. Единствената надежда да се добере до тях беше да влезе изненадващо посред нощ. Нямаше да е трудно да се оправи със старата лейди. Проблемът може би щеше да бъде Рейли.
	Огледа канапето. Очевидно беше от разтегателните. Сигурно точно на него спеше Рейли в другия апартамент. Дори и да беше будна и да го чуе да влиза, все пак изненадата щеше да му позволи да я обезвреди, преди да успее да извика или да стигне до телефона. От канапето пребяга до преддверието. Осем секунди. Точно толкова време му беше нужно.
	Имаше един проблем. Ако на едно от леглата имаше кръв, нямаше да повярват, че двете жени са паднали в морето, когато Ригън се е опитала да задържи падащата през перилата на терасата лейди Екснър. Възглавница върху лицата. Така нямаше да има следи. Хардуик се усмихна в полутъмната каюта. Бавно действащите капки, от които се губеше съзнание и които му бяха вършили толкова добра работа в казината, щяха пак да му послужат. Действаха след два часа. Нямаше да бъде трудно да ги пусне в питието на Екснър по време на вечерята, а може би щеше да успее да изпие по едно питие с тях преди лягане в някой от баровете. Нямаше смисъл да упоява и двете. Рейли щеше да заподозре нещо, ако и двете започнеха едновременно да губят съзнание.
	Имаше четири нощи на разположение, за да го направи, и най-безопасно щеше да бъде в петък. В бъркотията по пристигането на пристанището в събота сутринта отсъствието им нямаше да бъде забелязано веднага.
	Планът щеше да успее. Той щеше да се погрижи за това. А идната седмица ще си прибере 200-те хиляди долара, които го очакваха в депозитната кутия. Хардуик прилепи ухо до външната врата на апартамента и се ослуша. Чу слабо иззвъняване на звънец и след това гласа на стюарда:
	— Цветя за вас, лейди Екснър.
	Хардуик леко открехна вратата. Когато гърбът на стюарда се скри в отсрещния апартамент, бързо изтича по коридора, а оттам по стълбите обратно към анонимността на многолюдните фоайета.


>	Оксфорд

	В участъка в Оксфорд старши инспектор Ливингстън се зарадва, че Ригън Рей ли му се обади толкова скоро. Като приключи разговора с нея той остави телефонната слушалка, завъртя стола така, че да гледа към прозореца и се облегна назад — това беше любимата му поза за размисъл. Одобряваше предложението на Ригън да се сдобият с информациите на вестниците в родния й град по повод смъртта на Атина Популос. Адвокатът на семейство Популос беше направил постъпки останките й да бъдат върнати в Гърция. Очевидно родителите избягваха публични прояви. Въпреки че бяха изминали повече от десет години, откакто за последен път бяха видели дъщеря си, винаги се бяха надявали, че един ден тя ще се върне.
	Прегледът на досието, а и разговорите му с адвоката го бяха убедили, че семейство Популос са богати и влиятелни. Без съмнение намирането на тялото на изчезналото момиче е било голяма новина в Гърция и е било отразено широко от средствата за информация. Потискайки раздразнението, че сам не се е сетил пръв да изиска тази информация, Ливингстън отново посегна към телефона. Когато напусна кабинета си 15 минути по-късно, вече беше получил уверение, че преводите на публикациите в гръцките вестници за случая „Популос“ ще бъдат изпратени по факса на него и на Ригън Рейли на „Кралица Гуинивър“.
	Първата му спирка беше на около 5 минути път с кола до леглото на Пенелоп Атуотър в Оксфордската кралска болница. Той предварително се подготвяше за неприятната гледка, която представляваше тя снощи с бледото си като восък лице, с пресъхналите си напукани устни, със системите, прикрепени около месестите й ръце и раздърпаната й болнична нощница, от която всеки момент можеха да се покажат и най-скритите й прелести. Всичко това обвито в неприятна миризма, идваща от ужасното състояние, в което се намираха вътрешностите й.
	Като остави реното си на паркинга, Ливингстън пое на няколко пъти свеж въздух, след това решително премина през въртящата се врата в празното фоайе. Портиерът бършеше пода с влажен парцал, от който очите на Найджъл го засмъдяха, а гладко обръснатият му врат се изприщи. Бързо се отправи към служителя, който даваше пропуски на посетителите. Беше облечен в униформа на бели и червени раета и носеше значка, на която беше отбелязано, че добросъвестно е дал 10 хиляди часа в служба на Оксфордската кралска болница. „Това е един цял живот — помисли си Ливингстън, докато получаваше пропуска за посещение на болната Пенелоп.“ Като се чешеше по врата той се втурна към асансьора. „Ако бях прекарал в това фоайе 10 хиляди часа, щях да се превърна в една огромна купчина тор“ — помисли си той.
	Пенелоп Атуотър беше в стая 210. Ливингстън реши, че днес тя изглеждаше по-зле от снощи. Придърпа един стол до леглото и изпита истинско угризение на съвестта, че трябваше да я разпитва. Когато дишането й стигна до него, съжали себе си. Търпеливо изчака, докато в отговор на въпроса му как се чувства, го заля с много подробна, но ненужна информация.
	— Но поне съм жива — изхриптя тя — а не мога да кажа същото за старата жена, с която споделяхме досега стаята.
	Ливингстън погледна към покритото с одеяло на ивица легло под прозореца.
	— Сигурно са я изписали — каза той.
	— Е, и така би могло да се каже — изхриптя Пенелоп.
	— Хм, да, разбирам. — Ливингстън стана делови: — Г-це Атуотър, наистина ми е неприятно да ви безпокоя, но вие напълно сигурна ли сте, че не е имало начин погрешно да сте сложили арсеник, замесвайки сандвичите?
	— Аз им викам вкуснотии — каза с треперещ глас тя.
	— Точно така. Ако правилно съм си отбелязал, вие сте взели тези, които са останали, в стаята си. Би трябвало да се предполага, че ако всички са били опечени в една тава и са били изядени от гостите в събота вечерта или в неделя следобед, и някой друг би се разболял. Фактът, че само вие сте се разболели, когато сте занесли останалите в стаята си е сам по себе си доста странен.
	Ливингстън извади бележника си и бързо го запрелиства.
	— В събота вечерта не сте се чувствала много добре, но все пак сте се възстановила дотолкова, че сте могла да ядете от тях още в неделя следобед, а и да вечеряте след това.
	— О, да. — Очите на Атуотър се оживиха. — За неделната вечеря, след като вие и младите дами си отидохте лейди Екснър, Вал, Филип и аз хапнахме кюфтета с пюре от картофи. В събота вечерта наистина бях малко неразположена, но това е нормално за човек с такъв крехък организъм като моя. В неделя вечерта беше съвсем различно. Чак, когато отидох в стаята си и хапнах от вкуснотиите, които бях оставила на нощната ми масичка се почувствах много зле.
	Ливингстън внимателно я погледна.
	— Доколкото разбрах вие сте занесли останалите сандвичи в стаята си, когато се прибрахте в неделя вечерта. Да не би да искате да кажете, че сте ги занесли в стаята по-рано?
	Пенелоп го погледна виновно.
	— Виждате ли, те са толкова вкусни, че се страхувах да не би момичетата да ги изядат всичките и затова за момент се измъкнах и занесох в стаята си 6–7, увити в една салфетка.
	— Били са изложени на показ в стаята ви през целия следобед и вечерта?
	Най-после Пенелоп като че ли започна да разбира накъде водят въпросите. Очите й се разшириха, устата й прие формата на кръг, а месестите й ръце стиснаха нощницата.
	— Искате да кажете, че някой може да ги е поръсил с арсеник докато са били в стаята ми? Ама, защо?
	Ливингстън се изправи и я потупа по рамото.
	— Точно това искам да разбера.
	На излизане от болницата бързо взе решение. Ако завиеше надясно, щеше да се отправи към Лиуилин Хол. Левият завой го отвеждаше към главната улица на Оксфорд, на която се намираше кръчмата „Оръжията на краля“. Той избра втората възможност, казвайки си, че един сандвич и чаша чай биха му се отразили добре, преди да се срещне с Филип Уиткомб, годеницата му Вал Туилър и прислужницата, за да им зададе допълнителни въпроси. Филип го беше уверил, че ще си бъдат вкъщи през целия ден.
	За обяд беше още рано и заведението беше почти празно. Ливингстън си поръча сандвич със сирене и домат и чаша чай. Келнерът току-що му беше сервирал, когато външната врата се отвори и той чу някой да го вика по име. Клер Джеймс се забърза към масата му.
	— Здравейте, инспекторе. Каква изненада. Вие сте си взели тъкмо това, което и аз възнамерявам да поръчам. Мога ли да седна при вас? — Тя не го дочака да кимне в знак на съгласие и седна на отсрещния стол.
	Ливингстън се беше надявал на спокоен обяд, през който искаше да поразмисли, но, от друга страна, си каза той, тази млада жена е била в колежа с Атина Популос и възможността да поговори насаме с нея можеше да се окаже полезна. Дори и най-нищожната нова информация можеше да му бъде от полза, а освен това трябваше да признае, че Клер Джеймс изглеждаше много добре в ластичния си колоездачен костюм.
	Тя даде знак на келнера. Обясни му, че е останала в Оксфорд още два-три дни след сбирката.
	— Малко е тягостно, след като всички си отидоха, но годеникът ми ще пристигне утре и след това ще заминем за Шотландия. Много обичам да пътувам.
	Келнерът пристигна.
	— Искам от същото, което си е поръчал този красив мъж — каза тя, поглеждайки закачливо към Ливингстън.
	След като направи поръчката си, Клер се наведе заговорнически напред и гласът й премина почти в шепот:
	— Открихте ли вече кой е удушил бедната Атина?
	Ливингстън се помъчи да не показва раздразнението си.
	— Разследването продължава.
	— Е, обзалагам се, че след десет години уликите са твърде малко. Кой знае, досега убиецът й може и да е умрял. — Клер широко ококори очи, представяйки си подобна възможност.
	Ливингстън захапа яростно сандвича, на който беше искал дълго да се наслаждава.
	— Чух за бедната Пенелоп. Когато я видях да слага тези сандвичи в салфетката, си помислих, че може да й прилошее.
	Ливингстън присви очи:
	— Вие я видяхте?
	— Кой не би я забелязал. Остави след себе си такава пътека от трохи, на която биха завидели Хензел и Гретел.
	Ливингстън си спомни, че Хензел и Гретел се бяха загубили в гората, защото птиците изкълвали трохите, които оставали по пътя си. Каква птичка или лешояд беше тръгнал след трохите, оставени от Пенелоп?
	Подбираше внимателно думите си при следващия въпрос. Като че ли между другото каза:
	— Г-це Джеймс, онзи ден вие споменахте, че според вас Атина Популос е изпитвала някакъв романтичен интерес към професор Филип Уиткомб. Разбира се, той категорично отрече и аз забелязах, че останалите млади госпожици не бяха съгласни с вас. Какви са основанията ви за подобно подозрение?
	— Не е просто подозрение. Когато днес се разхождах с колелото, си спомних, че съм правила това с Атина. В неделята преди тя да изчезне, Атина и аз, бяхме на разходка с колела и минахме покрай Лиуилин Хол. Както обикновено Филип беше в градината при цветята си. Въпреки че в училището има свой апартамент, всеки знаеше, че през уикендите може винаги да бъде намерен там. Атина спря да го поздрави. Когато по-късно я подкачих, че нарочно е минала по този път, тя стана тъмночервена. Просто имах чувството, че между тези двамата има нещо и като си помисля, той не беше изненадан да я види.
	— Не ви ли дойде на ума да кажете това преди десет години?
	— Бога ми, не. Всеки мислеше, че Атина просто е заминала нанякъде, а Филип си беше тук и си работеше в градината. Но сега, когато откриха тялото й в съседство с Лиуилин Хол, човек започва да се чуди, нали?
	„Да, наистина“ — помисли си Ливингстън и поиска сметката. Въпреки слабия й протест, той плати и нейния обяд. Реши, че си е изкарала сандвича със сирене и домат.
	Ливингстън караше бавно, наближавайки Лиуилин Хол и си представяше как Атина Популос е карала велосипеда си по този безлюден извънградски път с надеждата да зърне за малко Филип Уиткомб. Никак не можеше да разбере предпочитанията на младежта. И в най-дръзките си мисли не би могъл да си представи 15-годишната си дъщеря Дейвина да си пада по такива като Филип. „Без мене“, щеше да каже нацупено тя. Той обаче трябваше да признае, че дори Филип би бил далеч за предпочитане пред онези първобитни същества, наричани рокзвезди, с чиито портрети бе облепен всеки сантиметър от стените в стаята на Дейвина.
	Атина Популос е била видяна за последен път в „Бикът и мечката“ близо до гарата. Нямаше свидетел, който би могъл да каже дали се е качила във влака, което обаче не означаваше, че тя наистина не е била в него. В петък вечер десетки оксфордски студенти пътуват за Лондон. Сега се знаеше, че дори и да е имала намерение да вземе влака, по всяка вероятност, нещо се беше случило по пътя между заведението и гарата.
	Вратата на имението на Екснърови беше отворена. Ливингстън зави по алеята за автомобили и спря пред голямата къща. Беше нащрек, когато натисна звънеца. Преди близо 48 часа беше идвал тук да разпитва съученичките на убитата Атина Популос. Компаньонката на лейди Екснър Пенелоп Атуотър не е виждала Атина Популос, но някъде около времето на посещението му е бил направен опит да бъде отровена. Защо? Имаше ли някаква връзка между двете престъпления и ако имаше, каква би могла да бъде тя?
	Прислужницата му отвори вратата. Ливингстън си спомни името й, когато влезе във фоайето. Ема Хорн. Бързо си припомни информацията, която беше получил от нея в събота. Тя идваше на работа в Лиуилин Хол следобед през последните 12 години. Леля й е била икономка на сър Джилбърт и след смъртта му беше останала с лейди Екснър до пенсионирането си. Тогава работата беше поела Ема Хорн. Вглеждайки се внимателно в слабото мършаво лице на жената, Ливингстън забеляза леко иронично изражение. Реши да се отбие в кухнята и да поговори с нея, преди да си тръгне.
	На въпроса му Ема отговори, че професор Уиткомб и г-ца Туилър са във фоайето в задната част на къщата и го очакват. То, както всичко останало в тази къща, се нуждаеше от пребоядисване. Мебелировката се състоеше от един фотьойл на колела, няколко не по-малко стари шезлонга и паянтова, покрита със стъкло кръгла маса, отрупана с вестници. Вал Туилър се беше излегнала във фотьойла, поклащайки го с подпрения си на пода крак. Беше облечена с пола в цвят каки и подходяща блуза, които караха Ливингстън да си спомни за „Девическия пътеводител“ — още една организация, в която дъщеря му беше отказала да членува. Усмивката на Вал показваше по-скоро любезност, отколкото сърдечност.
	Филип обаче явно беше притеснен. Неговата пясъчноруса коса имаше такъв вид, като че ли беше забравил да я среши сутринта. Колената на светлосините му памучни панталони бяха зацапани, от което можеше да се съди, че беше работил в градината. Непрекъснато облизваше с език устните си.
	— Инспекторе, аз наистина съм изумен.
	Ливингстън изчака.
	— Пенелоп ми се обади от болницата, след като сте бил при нея. В лабораторията сигурно са допуснали грешка. Не можете сериозно да мислите, че някой се е опитал да отрови тази жена. Тя непрекъснато страда от болки в стомаха.
	— Не и с такава сила — каза спокойно Ливингстън.
	— Но какви могат да бъдат мотивите? — В гласа на Туилър се чувстваше пренебрежение. — Просто не виждам какъв е смисълът.
	— Очевидно изглежда така — съгласи се Ливингстън — и ако все пак този въпрос има прост отговор, бих искал да го знам. Тъй като никой друг не се е почувствал зле от… — той се поколеба.
	— От вкуснотиите — помогна му Филип.
	— Точно така. Съгласен съм, че мис Атуотър може, без да е искала, да е сложила погрешно тази съставка, когато е замесвала тестото, но след като никой друг не е пострадал тогава би могло да се предположи, че отровата е била сложена, след като е занесла шест-седем парчета в стаята си, за да си похапне през нощта. Мога ли да хвърля един поглед на стаята й?
	На Ливингстън му се стори, че безпокойството по лицето на Филип се смени с израз на досада.
	— Мисля, че миналата вечер вашите хора щателно претърсиха навсякъде.
	— Професор Уиткомб, когато от болницата ни се съобщава, че в организма на пациент е открита отрова, ние трябва да извършим най-щателно разследване. Тази сутрин от лабораторията потвърдиха, че във вкуснотиите, намерени в леглото й, има следи от арсеник. Ако нямате нищо против, бих желал сам да хвърля един поглед.
	— Р-р-разбира се. — Филип отвори вратата и извика Ема.
	Ливингстън счете за свой късмет обстоятелството, че нито Уиткомб, нито Туилър пожелаха да го придружат. Изкачи се по витата стълба до втория етаж, задъхвайки се леко от направеното усилие. Забеляза, че овехтелият килим е доста протрит и по стените на просторния хол тапетите на много места изобщо липсват.
	— В тази къща цари истински безпорядък — каза неодобрително Ема Хорн. — Тя иска да я запази в онзи вид, който имаше, когато беше жив сър Джилбърт, а и Филип е като нея — не забелязва, че всичко наоколо се руши.
	След като изкачиха стълбата тя го поведе надясно.
	— Всички спални са в това крило — каза Хорн. — Първата е на лейди Екснър, след нея — тази на Филип, после идва стаята за гости и в края е стаята на Пенелоп, а вратата до нея е за тоалетната.
	— Тоалетната! — възкликна Ливингстън. — Лейди Екснър няма ли своя баня?
	— Не — каза Ема, като го водеше към стаята на Пенелоп. — Всеки друг би превърнал един от тези огромни килери или може би дори стаята за гости в баня, но това, което е било добро за сър Джилбърт е достатъчно и за нея. В края на краищата няма значение. Тя и Пенелоп ползват заедно банята. Има две тоалетни в другото крило и още две на първия етаж, но сега само тази е използваема. Нейно благородие най-после направи постъпки за ремонт на водопроводната система, но ще изминат няколко месеца, докато пристигнат първите съоръжения.
	Бяха пред вратата на Пенелопината стая. Леглото беше оправено. Багажът, който Пенелоп трябваше да носи по време на пътуването беше струпан в един ъгъл. Върху шкафа за дрехи имаше най-различни ненужни дреболии, които създаваха у Ливингстън впечатлението, че се намира в изоставен магазин за сувенири. Из стаята бяха разпръснати плюшени мечета от всякакви размери и видове. Леглото и нощната масичка до него се виждаха ясно през отворената врата. Ливингстън излезе от стаята.
	— Да не би да искате да кажете, че всеки, който би искал да използва тоалетната в неделя следобед, е трябвало да дойде тук? — Той посочи към тоалетната вдясно от стаята на Пенелоп.
	— Да, сър. Смешно нали? Може би знаете колко скъпо е това имение. Хотелската верига се мъчеше да накара лейди Екснър да продаде поне половината. Тя би могла да има цяло състояние и като промени това място да му се наслаждава. Филип е същият. Той и неговата градина! Все пак трябва да отбележа, че с възрастта започва да става по-възприемчив към човешките удобства.
	— Точно така — Ливингстън се обърна и понечи да тръгне към тоалетната. Даде си сметка, че отворената врата би накарала повечето хора инстинктивно да погледнат в стаята. Това означаваше, че всеки от присъстващите в неделя, който е поискал да ползва тоалетната може да е забелязал вкуснотиите до леглото на Пенелоп. Огледа внимателно стаята и се върна на първия етаж, давайки си сметка, че е установил как е могло да бъде извършено престъплението, но не и какъв е мотивът.
	Когато Ливингстън се върна при Туилър и Уиткомб във фоайето забеляза, че те се карат. Обикновено бледо лицето на Филип Уиткомб сега беше зачервено. Челото му беше сбърчено, подчертавайки постоянното му изражение на объркан учен. Сега обаче беше един много ядосан, объркан учен, или пък великолепно успява да се прави на такъв, помисли си Ливингстън. Не можа да си обясни как, някак си подсъзнателно, му дойде тази мисъл.
	Валери Туилър изглеждаше по-скоро непреклонна, отколкото ядосана. Беше се навела напред в креслото, пръстите на ръцете й бяха преплетени, очите й гледаха без да мигнат лицето на Уиткомб. Изглежда не забеляза връщането на Ливингстън и каза:
	— Филип, скъпи, знам колко нелепо и ужасно е това за теб, но ти просто трябва да се съгласиш, че е напълно възможно и вместо да караш Ливингстън да търси евентуалния убиец, трябва да сложим край на тази глупост още от самото начало.
	— Но, Вал, та това е толкова нелогично!
	„Възможно ли е и двамата да не са чули стъпките ми?“ — помисли си Ливингстън. Той се запита дали чутите реплики биха му били от полза. „Може би — не. Трябва да стъпвам по-тежко“ — каза си той.
	В този момент и двамата го видяха и се стреснаха.
	— Без да искам, чух какво казахте току-що и най-настоятелно ви моля, ако знаете нещо, което би могло да хвърли светлина върху следствието, да ми го кажете, защото това е ваш дълг.
	— Филип — Туилър протегна ръка и го потупа по рамото.
	— О, кажи му ти, ако смяташ, че така е правилно. Но инспекторе — Филип се изправи и мушна ръце в джобовете си — това т-т-трябва да бъде поверително. Искам да кажа, че вие сигурно няма да отправите обвинение срещу една о-о-осемдесетгодишна старица, нали?
	— Осемдесетгодишна старица? — Ливингстън не можеше да прикрие изумлението си.
	— Ами. — Филип разтърси глава. — Разбира се, това е било една шега от нейна страна, а-а-аз не знам.
	— Филип, остави на мен. — Вал се обърна към Ливингстън.
	— Инспекторе, какво количество арсеник е било намерено във вкуснотиите и какво в тялото на Пенелоп?
	— Незначително — каза Ливингстън.
	— Сигурно недостатъчно да я убие.
	— Преднамерено? Трудно е да се каже. Вие си спомняте, че госпожица Атуотър е пълна жена, която не се грижи много за здравето си. Има проблеми с храносмилането, високо кръвно налягане и преуморено сърце, а също и високо съдържание на холестерол в кръвта. Би могла лесно да получи сърдечен пристъп в тежкото състояние, в което се е намирала, а в такъв случай всеки, който е сложил арсеник във вкуснотиите, може да се счита за извършител на убийство. За негов късмет тя ще се оправи. А сега какво имате да ми кажете?
	— Вероника, лейди Екснър, много искаше да пътува без Пенелоп. Честно казано, напоследък тя й лази по нервите. В последно време пътуваха доста заедно и въпреки че в някои отношения това компаньонство да имаше известни предимства, в други започна да става трудно поносимо. С напредването на възрастта Пенелоп яде все повече. За последните 10 месеца е напълняла почти два пъти. Вероника каза, че трябва да прикрепят една хранилка към нея. Миналата седмица Вероника беше в бараката, в която Филип държи разни торове и препарати. Там има буркан, на който ясно е написано, че съдържа арсеник и Вероника каза, че когато следващия път Пенелоп направи от нейните вкуснотии би трябвало да ги поръси с малко арсеник. Така тя щяла поне да има причина да ходи през цялата нощ до тоалетната.
	— Вие не искате да кажете, че…
	— Че тя е действала според това нейно хрумване.
	— Вал, аз ти казах, че беше шега. Вероника не го каза сериозно.
	— Знам, че тогава не го е казала сериозно, но в неделя сутринта, когато Пенелоп отиде на черква, Вероника беше убедена, че на нейната племенница ще се види ужасно да изтърпи Пенелоп за цял месец. Отново повдигна въпроса за изпращането на Пенелоп на почивка, а тя да замине сама за Щатите. Филип не искаше да чуе за това. По-късно, когато откараха по спешност Пенелоп в болницата Вероника спомена колко много съжалява, но нали в живота всяко зло било за добро. Сега нейното желание да пътува без Пенелоп щяло да се изпълни, без да се налага да накърнява чувствата й.
	— Вие само трябваше да я замените с Ригън Рейли като придружител — отбеляза Ливингстън.
	— Да — каза Филип. — Леля ми нямаше нищо против. Тя смята Ригън за забавна, а когато пристигне в САЩ за нея ще има грижата племенничката й. Предупредих Ригън, че действията на Вероника са непредсказуеми и трябва да се грижи за нея като за дете.
	— Но както виждате Вероника постигна своето.
	— Да, разбирам. — Ливингстън отиде до перилата на терасата й се загледа към градината. Колко ли работа е трябвало да се хвърли, докато се оформят тези изящно подредени лехи? Честно казано, градинарството му се виждаше ужасно непривлекателна работа.
	— Очевидно вие обичате да се трудите — каза той.
	— Имаме по три цъфтежа на година — каза Филип, заставайки редом с Ливингстън. — Доставя ми голямо удоволствие да работя със собствените си ръце, да чувствам земята между пръстите си, да виждам как семената покарват.
	Ливингстън го погледна, а после проследи погледа му. Той не гледаше към лехите с цветята, а някъде наляво от тях, където започваше гората и откъдето идваше шум от строителни работи. Точно там бяха открили останките на Атина Популос.
	Филип изглежда усети, че Ливингстън е проследил погледа му и рязко се обърна.
	— Пие ми се чаша чай — каза той. — Инспекторе?
	Поканата не беше от най-любезните, но Ливингстън бързо прие и забеляза досадата, изписана на лицето на Филип.
	— Ще помоля Ема да го налее. — Вал стана от фотьойла.
	Ясно беше, че споделяше раздразнението на Филип от продължаващото присъствие на Ливингстън.
	Когато тя напусна терасата, Ливингстън каза.
	— Професор Уиткомб, има нещо, което трябва да ви попитам и предпочитам да го направя в отсъствието на г-ца Туилър. Отново ми беше казано, че Атина Популос е изпитвала някакво ученическо увлечение към вас. Искам да бъдете напълно откровен с мен. Преследвала ли ви е по някакъв начин, или може би просто е искала да ви се довери?
	Лицето на Филип поруменя.
	— Няма нищо такова. Аз н-н-не бих имал нищо общо с нея.
	— Но тя е искала да остане с вас насаме — каза бързо Ливингстън.
	— Започна да минава с велосипед оттук в неделя следобед, когато бях в предната градина. Беше досадна.
	— Колко често беше това и колко пъти се спря при вас?
	— Няколко пъти. Опитах се да се о-о-отърва от нея незабавно. Беше ми жал. Съжалявах я. Имаше такъв нещастен вид. Трябваше да бъда по-рязък с нея.
	— Професоре, моля да ме разберете. Моите въпроси имат за цел да установят дали Атина Популос ви се е доверила или се е опитала да ви разкаже за друг свой проблем, което би помогнало да открием убиеца.
	Филип прехапа нервно устни.
	— Когато й се отдаваше да ме срещне насаме, все ми казваше, че не може да се примири със смъртта на леля си. Естествено, беше трудно да не я изслуша човек. Казвах й, че трябва да дружи повече с други ученици… Да си намери приятели, с които да споделя разни неща. Когато й намекнах, че не е у-у-уместно да ме посещава извън „Свети Поликарпс“, тя въпреки това продължи да се появява. Това се случи още пет-шест пъти, когато в неделните следобеди работех в предната градина.
	— И кога я видяхте за последен път?
	— В неделята преди да изчезне.
	— Защо вие просто не ми разказахте това тази събота, когато Клер Джеймс каза, че Атина е била увлечена по вас?
	— Защото аз не бях у-у-увлечен по нея и защото това ме притесни.
	— Страхувам се, че когато става дума за убийство няма място за притеснение. Професоре, ако се опитате да си спомните съдържанието на поне един от тези разговори с Атина Популос, в които е споменала някакво име или за някакви свои намерения, ще ви бъда много благодарен. О, ето ги и госпожица Туилър, и госпожица Хорн с чая. Все пак страхувам се, че няма да мога да остана.
	Ливингстън се извини на Вал с чувството, че изобщо не е необходимо да го прави. В колата се поколеба в края на алеята, докато преценяваше накъде да се отправи. Беше нетърпелив да узнае дали допълнителните лабораторни изследвания на останките на Атина не са дали нови резултати. Искаше също да посети и директора на „Свети Поликарпс“.
	Директорът спечели.
	Ливингстън винаги беше считал Реджиналд Крейн за човек изключително подготвен за работата си. „Свети Поликарпс“ беше колеж с едногодишен срок. Учениците идваха и си отиваха. За някои потапянето в културната среда на Оксфорд беше голямо преживяване. Други, като Атина Популос, бяха изпращани тук против волята им и никога не вземаха участие в живота около тях. Реджиналд Крейн бе добре запознат с вицовете на учениците за тесните легла, за протритите одеяла и овехтялата мебелировка. С лека ръка отминаваше оплакванията. „Разглезените деца трябва да се държат по-строго — каза веднъж той на Ливингстън. — Средствата са малко и бих предпочел да ги похарча за разнообразяване на изучаваните предмети.“
	Друг може би щеше да се подразни от непрекъснатата смяна на училищния състав и невъзможността да се създаде истинска академична атмосфера, както в колежите с четиригодишен срок на обучение. И въпреки това много бивши ученици идваха на десетгодишните сбирки, колкото и неофициални да бяха те. На тях те продължаваха да се шегуват с „удобствата на колежа“, но все пак се чувстваше, че престоят им в „Свети Поликарпс“ е експеримент, разширил мирогледа им. Крейн беше успял да събере добър преподавателски екип въпреки сравнително ниското заплащане.
	Ливингстън бе въведен в личния кабинет на Крейн, който представляваше стая, облицована с дървена ламперия и голям брой лавици, отрупани с книги — доказателство за научния мироглед на директора. Започнал 60-те, Крейн приличаше на човек-термометър, с изправената си слаба фигура, зачервената кожа на лицето и величествената глава с посребрена коса.
	Ливингстън се извини за нахлуването без предупреждение.
	— Не обичам да правя това — обясни той, сядайки в удобното кресло близо до креслото на Крейн.
	По време на осемгодишния му престой в Оксфорд той и Крейн бяха станали близки приятели.
	— Ти никога не се натрапваш, Найджъл — увери го Крейн. — Идваш без да се обадиш по телефона, защото се занимаваш с неща, които не търпят отлагане. — Той се облегна назад в широкото си кожено кресло и скръсти дългите си кокалести ръце. — Както биха казали моите американски студенти: — Какво се мъти?
	Ливингстън реши да премине направо на въпроса.
	— Искам вашето откровено, абсолютно поверително мнение за Филип Уиткомб.
	Крейн сви рамене.
	— Абсолютно поверително?
	— Разбира се.
	— Тогава ще кажа, че… — Крейн се поколеба — Че е трудно да се изрази такова мнение. Добър, дори много добър преподавател. Познава си предмета и го обича. Просто се преобразява, когато говори за поезия или рецитира стихове. Като че ли нещо се излъчва от него. За мен това някак си е прекалено. В края на краищата поетите са простосмъртни. Съмнявам се, че те се вживяват толкова много, когато четат стиховете си, както Филип. Но аз съм уверен, че той успява да накара студентите, чиито представи за поезия се изчерпват с това, че розите са червени, а теменужките сини, да разберат защо една поема е класическа. Затова съм му благодарен, а и студентите би трябвало да са му признателни. От друга страна, извън класната стая го намирам за твърде скучен. Не може да разговаря, без да се изчерви или да заеква. Изцяло е ангажиран от цветята в градината си… Сигурен съм, че вместо да яде, би предпочел да сади цветя. Никога няма да мога да разбера как е успял да се сгоди. Подозирам, че не той, а Валери е била ухажора.
	— Аз имам същото впечатление. — Ливингстън се замисли преди да зададе много предпазливо следващия въпрос. — След като Филип е толкова убедителен в клас, имал ли е някакви неприятности с влюбени в него ученички?
	Крейн се намръщи.
	— Вече не.
	— Вече не? — Ливингстън се хвана за думите. — Какво искате да кажете?
	Директорът явно би искал въпросите на Ливингстън да не бяха толкова директни.
	— Може би съм несправедлив. В края на краищата беше много отдавна — преди 11 години. Тогава Филип беше все още твърде млад. Едва беше прехвърлил 30-те. Една студентка започна да върви след него като кученце. Мисля, че е бил поласкан и й е отделил време само за нея — нещо абсолютно забранено в „Свети Поликарпс“. Между учители и ученици не трябва да има лични отношения. Очевидно на Филип тази работа му омръзнала и започнал да я отбягва. Можеш да си представиш как се почувствах, когато тя нахлу в кабинета ми, обявявайки, че е бременна от него.
	Ливингстън тихо подсвирна.
	— А беше ли?
	— Не. Беше извънредно чувствителна, дори истерична. За наше щастие беше отправила подобни обвинения срещу учител в предишното й училище. Трудно можеше да се разбере истината от нея. Отношенията й с Филип са се ограничили само до няколко разходки заедно с велосипеди и няколко пикника. Дори и само това можеше да предизвика скандал и даже катастрофа за училището, ако тя беше продължила да поддържа обвиненията си. Бях на косъм от решението да уволня Филип, но той ми се примоли да го оставя на работа. Положението му напълно го задоволява. Преподава предмет, в който е влюбен и има имение от много акри, които да обработва, а очевидно той ще наследи лейди Екснър.
	— Предполагам, че съображенията му са основателни — съгласи се Ливингстън.
	— Предупредих го най-строго, че ако в бъдеще има дори и намек, че се е забъркал в история с някоя ученичка, ще бъде незабавно уволнен и то с неблагоприятна за него препоръка.
	— Разбирам. Сигурен ли сте, че това беше преди 11 години?
	— Напълно. Спомням си точно, защото това се случи в годината преди онова момиче Популос да изчезне. При всичките тези публикации, които се появиха тогава за гъркинчето, което никога повече не се беше завърнало в клас, все си мисля как това щеше да бъде краят на „Свети Поликарпс“, ако една година преди това една ученичка беше забременяла от учител или дори само ако продължаваше да твърди, че е било така. Тази седмица на няколко пъти от местните вестници искаха да коментирам откриването на тялото да Атина Популос. — Директорът се вгледа внимателно в очите на Ливингстън. — Разбирам, че не можеш да ми кажеш защо задаваш тези въпроси за Филип, но се надявам, че си даваш сметка, че нося отговорност за 500 ученици. Може би трябва да прецениш, че поради отговорността, която нося, трябва да знам какво става.
	Ливингстън не се поколеба. Нямаше съмнение, че директорът Крейн го е още яд и дори презира Филип за скандала, който би могъл да причини в „Свети Поликарпс“. Без доказателства би било несправедливо да изказва предположения, че е могъл да има някакви отношения с Атина Популос.
	Жлъчният израз на лицето на директора убеди Ливингстън, че рутинните въпроси, които задаваше, бяха слабо прикритие на целта на разследването. За втори път през този следобед Ливингстън си тръгваше с чувството, че биха предпочели да не беше идвал.
	В участъка беше уведомен, че има нови сведения за случая Популос. Джобовете на сакото на Атина са били запечатани с лейкопласт. Един от тях бил продупчен отвътре. В лабораторията открили парче от картонен кибрит от „Бика и мечката“, което било попаднало през дупката и се забило дълбоко в хастара. Било напълно запазено. От вътрешната страна на кибрита били надраскани две букви — С. О. и три цифри — 315.
	Той отиде в кабинета си, седна до бюрото и уморено разтърка челото си. Атина Популос е била в „Бика и мечката“ вечерта, в която изчезна. Тя ли е драскала по кибритената кутия онази вечер, или е била в джоба й от месеци? Дали буквите бяха нечии инициали, а цифрите — времето, насрочено за среща? Дали пък не беше част от регистрационния номер на кола?
	Ливингстън някак си инстинктивно почувства, че тази информация е свързана с изчезването и смъртта й…


>	В океана

	Вероника взе програмата за деня от шкафа и седна на леглото си.
	— Ригън, трябва да побързаме и да решим къде ще отидем днес. Сега е 11 без пет, а тук има няколко мероприятия, които започват в 11.
	— Какви са възможностите? — попита Ригън, копнеейки да се отпусне в някой шезлонг на долната палуба, близо до басейна с книга в ръка и да наблюдава останалите обитатели на този минисвят „Кралица Гуинивър“.
	— Я да видим. Има лекция по бридж, която не ме интересува, лекция за компютрите, от която не бих имала никаква полза, как да откриете плевелите в градината си в началния стадий… В никакъв случай преди обяд. Аха! Ето нещо за нас. Семинар по финансово планиране и различни начини за управление на капитала. Сър Джилбърт обичаше да казва, че парите не могат да ти купят щастие, но с тях можеш да си платиш всичко останало. — Вероника се засмя, стана от кревата и посегна към спрея за коса.
	— Аз наистина не съм много веща по паричните въпроси. Филип нае един счетоводител да прави балансите на чековата ми книжка, но е крайно време да науча нещо повече. Вероятно това ще бъде една от малкото лекции, на която ще присъстват повече мъже, отколкото жени.
	— Истината излезе наяве, Вероника — пошегува се Ригън. Тя отвори вратата на терасата, примигвайки от ярката слънчева светлина.
	— О, да… След лекцията можем да обядваме на палубата „Лидо“, а оттам ще се отправим на сеанса на екстрасенса — продължи Вероника. — Няколко астролози са ми правили хороскоп, но винаги съм готова да чуя още някой, който ще ми предскаже бъдещето. А после, естествено ще отидем да играем бинго в „Рицарския салон“ в четири и половина.
	Разчетът до минута напомни на Ригън за лагера на скаутите. Преди 20 години тя и приятелката й Сали бяха смъмрени от техния лидер, че се бавят повече от предвиденото време при събирането на дърва за огъня, на който се готвеше лагерната яхния. Когато се завърнаха в цивилизацията, Люк и Нора бяха уведомени от невротичния командир за недостатъчното умение на Ригън да събира съчки. И като си помисли човек, че тя беше едно от двете момичета в отряда, които бяха продали най-много приготвени от скаутите курабийки. Нейната съперничка, която, беше една тантуреста натегачка, се беше оплакала, че не било честно Ригън да продава курабиите на хора, дошли да отдадат последна почит в погребалната зала. Ригън просто бе имала късмет, че през седмицата, когато трябваше да продаде курабиите, беше починал на преклонна възраст един член на клана Шиа.
	В салона се бяха събрали над десетина души за семинара по финансови проблеми, а други току-що влизаха. Когато Вероника си проправи път към предните столове Люк се извърна и бързо намигна на Ригън.
	— Мисля, че този приятен мъж флиртува с теб — прошепна й Вероника.
	„Нищо не може да й убегне“ — помисли си Ригън, когато заеха две места на първия ред. Люк беше седнал два реда по-назад и Ригън чувстваше как самодоволно се подсмихва. „Добре, татенце, само почакай, ще ти покажа аз на тебе.“
	Ръка за ръка през предната врата на салона влязоха Марио и Имакулата и ги поздравиха с махване на ръка.
	— Значи и вие сте тук, за да научите как да ползвате пътническите си чекове — пошегува се Марио. — Снощи с госпожата спечелихме някой и друг долар в казиното и си помислихме, че могат да ни научат къде да ги вложим.
	— От тях останаха само 3 долара — каза ухилена до уши Имакулата, показвайки една пазарска чанта. — Марио ми купи някои нови дрехи от базара на горната палуба. Поисках да купя нещо на Консепсионе и Марио Трети, но Марио Старши не се съгласи. Искаше да ги похарчи само за мен.
	— Бихте ли заели местата си, моля. — Един русокос млад мъж с очила, облечен в строг костюм а ла „Брук брадърс“ започна да раздава папки с листове за водене на бележки. Той се представи.
	— Името ми е Норман Бенет, финансов консултант, експерт по капиталовложения в ценни книжа. През следващите няколко дни ще се опитам да ви помогна да се ориентирате по-добре при бъдещите си планове за инвестиране.
	Вероника се наведе и прошепна в ухото на Ригън така, че я чу цялата зала:
	— Той ми се вижда доста хубав. Може би е свободен?
	Сломена, Ригън втренчи поглед във въпросника, който беше в папката й.
	— Не знам какво да мисля за състоянието на американската икономика, достатъчно затруднения изпитвам, когато трябва да изчисля какви са годишните ми данъци. Какво бих направила, ако днес наследя 1 милион долара? Ще наема хидроплан да дойде и да ме вземе оттук.
	Тя се огледа наоколо, за да види кои са другите пасажери, дошли да изучават финансовото магьосничество. В аудиторията имаше няколко двойки от типа новобрачни, но Вероника беше права. От двадесетината присъстващи три четвърти бяха мъже. Погледите на Ригън и Люк отново се срещнаха. Той дискретно се усмихна и посочи с очи към Норман Бенет. Очевидно беше чул оценката на Вероника за финансовия гуру.
	Вероника изшътка.
	— Ригън, скъпа, господин Бенет е готов да започне. Моля ти се, внимавай.
	„Изгарям от нетърпение — помисли си Ригън, забелязвайки, че Кеймърън Хардуик влезе и седна на последния ред. — Сигурно проверява кои са съперниците му“ — реши Ригън, докато Норман Бенет си прочистваше гърлото.
	— Предварителното инвестиционно планиране на значителна част от активите е не само важно, но бих казал, че е от жизнено значение. Да, от жизнено значение. Погледнато в исторически план то в значителна степен е било усложнявано поради…
	„О, Господи — помисли си Ригън.“
	Половин час по-късно, когато монотонният монолог продължаваше, прекъсван само, за да се начертаят няколко графики на черната дъска, Вероника все още стоеше на ръба на стола и непрекъснато кимаше с глава в знак на съгласие с всички блестящи мисли, изказани от Норман Бенет. Ригън се бореше с налегналата я дрямка и отчаяно се мъчеше да си даде вид, че слуша внимателно.
	— А сега да преминем към въпросите и отговорите. Моля, аз съм на ваше разположение, не се стеснявайте.
	Бенет застана в очакване със стиснати, издадени напред устни, израз, който предизвикваше асоциации с Гомър Пайл.
	„Дано да няма въпроси“ — молеше се Ригън, тропайки от нетърпение с крака по покрития с килим под на салона.
	Вероника скочи от мястото си.
	— Г-н Бенет, вие се спряхте на привлекателна възвръщаемост на акциите със срок 20 години. Мислите ли, че те се разумна инвестиция за човек на моята несигурна възраст?
	Ригън чу кикот, идващ от една от новобрачните двойки. Обърна се, стрелкайки ги с поглед.
	Бенет се прокашля отново.
	— Има толкова много чудесни оферти за инвестиране. Затова бих ви препоръчал да прочетете внимателно въпросника, преди да навлезем в подробностите.
	„Едно на нула за теб, Бенет“ — помисли си Ригън.
	Следващият въпрос беше зададен от Марио Бутакавола.
	— Вие изказахте някои интересни мисли относно възможностите за инвестиране в Източна Европа. Чух за голяма руска компания — производител на трактори, която търси чужд капитал. Смятате ли такава инвестиция за сигурна? — Той не даде възможност на Бенет да му отговори. — Хей, имам една добра идея. Тук е г-н Кеймърън Хардуик, който се храни на нашата маса, а той е голям финансов експерт. Може би ще е интересно да чуем мнението и на двама ви. Ще бъде наистина любопитно.
	— Очевидно имате предвид компанията производител на трактори „Борис и Ваня“, която, следвайки примера на своя най-голям конкурент, предлага 49 процента от акциите си на чуждестранни инвеститори. На мен би ми било много интересно да чуя какво ще каже по този въпрос г-н Хардуик. — Бенет проявяваше истинско любопитство.
	Марио беше доволен да бъде в центъра на вниманието.
	— Ами, да, Кеймърън току-що се връща от обиколка из източноевропейските страни, за да проучва за своите клиенти възможностите за инвестиции. Какво ще кажеш, Кеймърън? — обърна се той към дъното на залата.
	Всички погледи се насочиха към Хардуик. Той остана на мястото си, отклонявайки въпроса с думите:
	— Бих предпочел да чуя какво вие ще кажете по този въпрос.
	Марио настояваше:
	— О, хайде Кеймърън. Ние не искаме да ни говориш нещо за клиентите си. Нека поставя въпроса така. Мислиш ли, че по принцип това са изгодни инвестиции?
	Хардуик се изправи, стискайки облегалката на стола пред себе си.
	— Аз разговарям с клиентите си само конфиденциално. Мисля, че сте дошли да чуете г-н Бенет. — Той с мъка се опитваше да се усмихне. — А сега моля да ме извините. — И излезе от залата.
	Бенет наруши последвалото неловко мълчание.
	— Досега в повечето случаи моите колеги-финансисти с удоволствие са споделяли възгледите си. Все пак трябва да уважим желанието на г-н Хардуик да не го прави. Сега, по мое мнение…
	Десет минути по-късно, на излизане от залата Марио и Имакулата се присъединиха към Ригън и лейди Екснър.
	— Този Хардуик ми се вижда малко дръпнат — каза Марио. — Да ви кажа ли нещо? Залагам долари срещу понички, че никога не е чувал за тази компания. За мене той е или тъпак, или се представя за такъв, какъвто не е.


	Силви обиколи сутринта „Астолат“, „залата на рицарите“ и бар „Ланселот“, докато открие Милтън Уонмейкър и сестра му Вайълет Кон, която го следваше като сянка, да отпиват от чаши с коктейл „Блъди Мери“ в един остъклен сектор на палубата „Лидо“. Поглеждайки за трети път, уж небрежно, наоколо, най-после успя да срещне погледа на Милтън, С очарователна усмивка заситни към масата му.
	— Радвате се на хубаво време, нали? — попита тя, слагайки ръка на облегалката на стола между Милтън и сестра му.
	— Пластирът на едното ми ухо падна и се събудих с гадене. Няма нищо по-лошо от морската болест. Все още не съм я преодоляла и не се чувствам на себе си — оплака се Вайълет.
	„Това може да бъде само на добро“ — помисли си Силви.
	Милтън бързо се изправи.
	— Моля ви, изпийте едно питие с нас. — С една ръка той изтегли стола й да седне, а с другата даде знак на келнера.
	— Какво ще пиете, Силви?
	— Същото като вас. Обожавам „Блъди Мери“.
	— Нашите са безалкохолни — каза Вайълет. Тонът и изражението й показва явно неодобрение.
	— На това му викат „Големият срам“ — каза небрежно Силви.
	— Съгласен съм — заяви въодушевено Милтън. Когато келнерът пристигна той поръча две водки с доматен сок. Погледна към сестра си. — Вайълет?
	— Искам само доматен сок. В коктейла има прекалено много подправки. Снощи ми падна пластира от ухото…
	Силви забеляза отегчения израз по лицето на Милтън, когато той я прекъсна:
	— И един чист доматен сок.
	Снощи Милтън я беше поканил на танц, докато сестра му беше в тоалетната. Сега Силви, слагайки крак върху крак, забеляза стегнатото му тяло под скъпата спортна риза, сините, умни, леко примигващи очи, добре подстриганата бяла коса с оголеното петно отпред, което той не се опитваше да прикрие и слава Богу. Силви беше срещала много мъже, които си пускат дълги коси отстрани и след това, пренебрегвайки закона за гравитацията ги сресват отгоре върху темето си, на което те стоят като залепени. Тя тайно се надяваше, че Милтън няма намерение да посети лекцията за заместители на косата, определена за този следобед. Забеляза, че той я гледа с нескрито възхищение.
	„Хареса ме — помисли си тя, и аз го харесвам. — Не избързвай“ — припомни си Силви.
	Снощи, когато танцуваха под звуците на „Сатенената кукла“, те почти не си говореха. Силви се наслади на рядкото удоволствие да танцува с привлекателен мъж, който при това не беше с два леви крака. Тя инстинктивно знаеше, че Милтън Уонмейкър не е от онези, които искат жената да им бърбори в ухото, не обръщайки внимание на музиката. Току-що бяха седнали на масата непосредствено до дансинга и си разменяха първоначална информация — че тя е от Палм Спрингс и че е вдовица и че той е от Бевърли Хилс и е вдовец, когато сестра му Вайълет, за която той току-що бе казал, че живее в Маями, се върна от тоалетната.
	— Мисля, че съм алергична към пластира, Милтън — каза тя, правейки се, че не забелязва Силви. — В предписанието предупреждават, че може да причини виене на свят и замъгляване на зрението. Като че ли тъкмо това става с мен. Ще ме върнеш ли в каютата ми?
	Това беше краят на романтичното приключение от предишната вечер. Силви и преди беше имала подобни случаи — сестри, самоназначили се за кучета-пазачи на своите братя, добри партии за женитба. Дори когато се ожени за Харолд Силви не можа да счупи леда между себе си и сестра му Голди. Зълвата може да се окаже нещо далеч по-лошо от свекървата, а освен това има шансове да бъде с вас завинаги.
	Миналата вечер Вайълет се оплака, че пластирът й не й понасял. Тази сутрин, че й бил паднал. Като гледаше Вайълет с престорено съчувствие, Силви бързо я преценяваше: в началото, на 70-те години, с цели десет години по-стара от брат си, облечена в памучна рокля в сиво, която падаше безупречно от рамото до средата на прасеца. „Изглежда като покривка за гладачна дъска“ — помисли си Силви и веднага продължи да я гледа с възхищение. „Няма да можеш да ме разкараш, фу-у“ — каза си въодушевено тя, когато за кратко време Вайълет очевидно омекна.
	— Сивото е любимият ми цвят — призна тя, а след това посочи към бара. — Този млад мъж ми изглежда познат. Сигурна съм, че съм го срещала някъде.
	Силви и Милтън се обърнаха по посока на сочещия й пръст. Вниманието на Вайълет бе привлечено от Кеймърън Хардуик.
	„Чудесно — помисли си Силви. — Нека да й отвлече вниманието.“ Скачайки от стола, енергично започна да маха на Кеймърън да дойде на тяхната маса. Той си взе питието и започна да пресича палубата, насочвайки се към тях.
	Силви обясни:
	— Кеймърън се храни на нашата маса.
	— Не си го спомням, Вайълет — каза Милтън.
	Когато Кеймърън пристигна, тя побърза да ги запознае.
	— Г-жа Кон е сигурна, че ви познава отнякъде.
	Вайълет го гледаше с изпитателния поглед на ястреб готов да се спусне върху жертвата си.
	— Никога не забравям лице, което съм виждала. Казват, че Хърбърт Хувър можел да целуне бебе на 14 месеца и да го познае след 20 години, когато вече има право да гласува. Брат ми може да потвърди това, че аз имам същата дарба.
	„Обзалагам се, че никога не забравя, когато има зъб на някого“ — помисли си Силви.
	Вайълет присви очи.
	— Беше преди десет или дванадесет години. Кое пътуване? О, сетих се, Милтън, спомняш ли си, когато ходихме в Гърция? — Тя се обърна към Силви. — Беше преди 11 години. Скъпият ми съпруг Брус току-що беше починал. — Лицето й се оживи. За Силви усмивката й приличаше по-скоро на озъбване. — Вие работехте като келнер в хотел „Олимпик“.
	Лицето на Хардуик смени цвета си от червено до мораво.
	— Никога не съм бил в Гърция. Мисля, че нещо не сте наред с паметта.
	Той се обърна на пети, а Милтън Уонмейкър скочи от стола.
	— Хей, вие — запротестира той.
	Силви го спря с ръка.
	— Много съжалявам, че го извиках. Нямах представа.
	Вайълет изглеждаше много доволна.
	— Очевидно той не иска да му напомня, че е бил келнер. Сигурно се прави на роден богаташ. Милтън, спомняш ли си как сър Джон и лейди Виктория се шегуваха за ужасните хора, които парадират с добрите си връзки?
	Силви забеляза с каква гордост Вайълет спомена имената на титулуваните си приятели. Изведнъж й хрумна идея. Току-що й дойде наум… Тя се поколеба. Тя се поколеба дали да се обърне към дъртата злобарка с Вайълет или г-жа Кон? Вайълет, ние често ще се виждаме…
	— Тъкмо си помислих, Вайълет, че бих се радвала много да ви запозная с лейди Екснър, която също е на нашата маса. Ние много се сприятелихме и тя вече ме покани да посетя имението й в Оксфорд. Казва се… — „О, по дяволите, как се казваше? — Силви трескаво мислеше. — Лоли? Лоули? Лю…“ — Лиуилин Хол.
	Вайълет с радост се съгласи, че за нея ще бъде голямо удоволствие да изпие едно питие с лейди Екснър на коктейла, даван тази вечер от капитана. След това, въздъхвайки каза, че стомахът наистина я присвива от люлеенето на кораба и дали скъпият Милтън ще бъде така добър да я придружи до каютата й за да си полегне за малко преди обяд.
	„Защо не се качиш на метлата си и да отлетиш на нея“ — помисли си Силви.


	Лейди Екснър и Ригън обядваха на собствената палуба на апартамента. Преди това Ригън беше казала.
	— Вероника, ти беше на фитинг занимания, изкара и учебната тревога, слуша лекция по финанси, а още е малко след пладне. Защо не поръчаме салата и да си починеш два часа?
	— Чудесна идея — весело се съгласи Вероника. — Сеансът при екстрасенса е в 14 и 30, а преди консултация с екстрасенс човек трябва да се самовглъби. Да се докосне до вътрешния си мир, до най-съкровените си чувства, до най-дълбоките си и неизказани емоции.
	„Няма нищо непредсказуемо в живота ги“ — помисли си Ригън, посягайки към листа с менюто, което се предлагаше по каютите.
	— Как ти звучи например салата с пилешко?
	— Възхитително. Много подходящ за този ухаеш слънчев ден. Не забравяй и бутилка „Дом Перинон“.
	— Надявам се, че Филип и твоят счетоводител няма да си помислят, че идеята за „Дом Перинон“ е моя — каза Ригън.
	— Изобщо не е тяхна работа дали ще пия вода за миене на чинии или „Дом Перинон“ — отговори Вероника. — Освен това всяка година плащам сметките за акри с цветя, които не издържат на зимните студове.
	„Тя е по-печена, отколкото предполагах“ — помисли си усмихната Ригън.
	— На теб тия не ти минават, а, Вероника.
	— Какъв странен американски израз, но ти си абсолютно права.
	Шампанското изигра двойна роля — да държи в настроение Вероника по време на обяда и да я приспи в шезлонга на палубата, след като остави вилицата си. Ригън отпиваше от втората чаша, която си беше наляла и гледаше към хоризонта.
	Тихото звънене на телефона не разстрои спокойното дишане на Вероника и Ригън побърза да вдигне слушалката. Кой би могъл да се обажда? Сигурно не са Люк и Нора. Ливингстън?
	— Ало. — Ригън си даде сметка, че гласът й прозвуча някак изнервено.
	Ухото й се изпълни с някакво писукане.
	— Момент така, моля. Търсят ви от Ню Йорк.
	„Дали телефонистките нарочно се опитват да имитират гласа на Лайла Томлин? — запита се Ригън.“
	— Ригън — изсумтя един глас. — Как мина сбирката? Разбрах, че Атина се е появила.
	— Джеф… — Ригън се разсмя без да иска. — Сигурно Кит ти е разказала.
	— Говорих снощи с нея. Обадих се в Ню Джърси, очаквайки да се грижиш за клиентите на баща си в погребалната къща „Рейли“. — После тонът му стана по-загрижен. — Как си? Кит ми каза, че си си намерила страшна работа.
	Дишането на Вероника премина в дълги и къси похърквания. През отворената врата към огряната от слънцето тераса Ригън я гледаше с безпокойство.
	— Ами седя си тук и пия шампанско.
	— Остави и за мен малко.
	— Много си закъснял. Бутилката е обърната с гърлото надолу в кофата за лед. Какво правиш в Ню Йорк?
	— Пристигнах тук за две седмици, за да участвам в един филм.
	— Нещо интересно ли е — попита Ригън.
	— О, това е екшън филм. Играя ролята на терорист, който се оказва със златно сърце. — Джеф млъкна и после добави. — Вероятно ще бъде пуснат направо на видео.
	— Ще чакам да го видя по „Дисни канала“ — каза смеейки се Ригън. Тя му съобщи подробностите за времето и мястото на очакваното им пристигане, представяйки си как леко се намръщва, когато иска да се концентрира, с мустаците, които ту бръсне, ту пуска отново и високата си над метър и деветдесет фигура на играч на американски футбол. Без съмнение той е добър за страничната линия.
	— Окей, ще се видим в събота. Имам да ти разказвам много неща.
	— С нетърпение очаквам да те видя — каза Джеф.
	— И аз.
	Вероника надникна вътре тъкмо в момента, когато Ригън оставяше слушалката.
	— Боже Господи, трябваше да ме извикаш. Кой беше?
	— Един приятел, с когото ще се срещна в Ню Йорк.
	— Мъж, надявам се?
	— Ами да.
	— Много се радвам, скъпа Ригън. Трябва да държи много на тебе, след като ти се обажда чак от Ню Йорк.
	— Повярвай ми, Вероника, това не означава нищо. Познавам мъже, които са ми телефонирали от другия край на земното кълбо, но които не ми се обаждат, когато се приберат вкъщи. Понякога си мисля, че е по-добре, когато са на голямото разстояние, отколкото да се при теб.
	— Какви маниери! — въздъхна Вероника. — Предполагам, че вече няма кавалери от типа на скъпия Джилбърт. Добре, хайде да тръгваме при екстрасенса и да видим дали ще ни предложи нещо приятно за зажаднелите ни за любов души.
	Ригън почувства как пилешкото се надига в гърлото й.
	Сеансът с екстрасенса мадам Лайла Споукър започна точно в 2 и половина в салона на театъра. Според Ригън тя беше на около 50 години с големи черни очи, дълъг римски нос, широка уста и медночервена коса, която се подаваше под тюрбан с цвят на дъгата. Носеше ръждивокафява сатенена блуза с дълбоко деколте, което не можеше да покрие достатъчно издутите й гърди. Широката пъстроцветна пола шумолеше в унисон със звука, издаван от триещи се едно в друго бедра, обути в чорапогащник, когато се отправи към катедрата.
	Ригън забеляза Нора, седнала на задните редове вдясно и нарочно поведе Вероника към двата свободни стола близо до Кенет и Дейл, които се бяха настанили на първия ред вляво. Дейл се наведе към тях, повдигайки вежди:
	— Решихме, че това не е за изпускане.
	— Нали е вълнуващо? — изчурулика Вероника. — Ш-ш-шът, тя започва.
	Мадам Споукър им хвърли лъчезарен поглед.
	— Струва ми се, че това ще бъдат интересни и продуктивни сеанси. Вибрациите, които достигат до мен, са силни. Много хора идват тук, за да се надсмиват. Ако има такива сред вас, уверявам ви, че когато си тръгнат, няма да се смеят. Сърцето има своя логика, за която разумът не знае нищо. Уверявам ви, че и главата има своя логика, за която разумът няма представа. От незапомнени времена, още преди сътворението на света, вашата съдба е била записана в звездите. Каквото сте били, какво ще бъдете, вече е решено. — Тя протегна напред ръце и затвори очи. — Знам какво се питате — защо, по дяволите, съм тук?
	„Точно това се чудех“ — помисли си Ригън.
	— Ще ви кажа защо. Защото всички ние имаме някои повратни мигове в живота си, когато сме изправени пред кръстопът. Ако направим нещо, ще последва един сценарий, ако направим друго, нещата могат да станат по-неблагоприятни и дори трагични. Не мога да си представя, че никой от вас не е имал през живота си мигове на предчувствие, на чувство, че някой го предупреждава, а той го е пренебрегнал. Това е било вашето подсъзнание, което се е опитвало да ви покаже правилния път, да ви предупреди за опасностите, които крие другата посока.
	Гласът й рязко стихна и премина почти в шепот.
	— В повечето от нас този тайнствен глас е много притихнал, твърде слаб, за да се противопостави на прилива на чувствата. — Тя разтвори месестите си ръце с жест, с който като че ли искаше да обхване цялата зала. — Днес с моя помощ вие ще чуете гласа на вашето подсъзнание. — Тя отпусна ръце от двете си страни, явно уморена от усилието, и се огледа наоколо, очаквайки аплодисменти. Вероника не я разочарова.
	— Хайде да започваме, мадам Споукър — извика Вероника, като й ръкопляскаше.
	— Искам всички да напишете по един въпрос, отнасящ се до вашия бъдещ живот на листовете, които ще ви раздам. След това ще ви викам един по един, а вие ще ми подавате вашето листче сгънато и ще сядате ето тук. — Мадам Споукър посочи един стол на сцената. — По такъв начин аз ще мога да възприема вашите вибрации. Няма да гледам какво сте написали — ще го почувствам.
	Вероника започна да пише с бясна бързина на подаденото й листче, докато Ригън се чудеше какво, по дяволите, да пита тази вуду. Изведнъж й дойде на ум. Тя постави листчето върху чантичката си и написа: „Ще открием ли някога убиеца на Атина?“ Сгъвайки листчето, си даде сметка, че това й се случваше за първи път през годините, в които се беше занимавала с детективска работа.
	Нямаше начин мадам Споукър да не извика веднага Вероника на „горещия стол“. Вероника се вкопчи в него, като че ли това бе свободният стол при играта „Кой ще седне пръв“.
	— Какво чувствате за мен? — попита умолително тя.
	Мадам Споукър смачка на топка листчето на Вероника в месестата си ръка, затвори очи и започна да се клатушка назад-напред.
	— Вие сте много умна жена, госпожице…
	— Екснър, лейди Вероника, Екснър, вдовица на покойния сър Джилбърт.
	— Да, чувствам рицарството. Вие сте много щедра и много по-схватлива, отколкото хората предполагат. Имали сте дълъг живот… — Тя се спря, разтърси глава и отвори очи.
	— Но какво ще кажете за моя въпрос? — попита Вероника.
	Мадам Споукър изглеждаше разтревожена.
	— По-добре ще е да дойдете на следващия ми сеанс в петък. Сега не ми се отдава много добре да вникна в бъдещето ви. Ще ми трябва повече време, за да се концентрирам върху магнитното ви поле, а днес не разполагам с такова. Тук има доста хора и искам да дам на колкото може повече от тях възможност да седнат на стола. Обещавам ви, че ще бъдете първа в петък.
	Вероника изглеждаше разочарована, но се държа спортсменски и се върна на мястото си до Ригън. „Хитър начин да си осигуриш публика за следващия час по абракадабра — помисли си Ригън. — Абракадабра. Звучи ми малко зловещо.“
	На стола отпред се изредиха още слушатели. При всички сцената с клатенето напред-назад и с треперенето се повтаряше. Имаше група момичета от козметична фирма, за които пътуването беше награда за многото продадени червила, моливи за вежди и гримове. Едно от тях, на около двадесет години, със стърчаща на всички страни коса и годежен пръстен с диамант, беше предупредено да не се омъжва за годеника си.
	— Виждам неприятности. Има нещо, което не знаете. Може да ви отведе на приятни места, но е лъжец! Съжалявам, но го чувствам много силно и трябва да ви предупредя.
	Опечалената девойка се върна на мястото си и дъвчейки отчаяно дъвката в устата си, промърмори:
	— Какво, по дяволите, разбира тази? — Но явно беше обезпокоена.
	„Бедното момче — помисли си Ригън. Той сигурно е похарчил всичките си спестявания за този пръстен и никога няма да го получи обратно, ако годеницата му се вслуша в съвета на мадам Споукър.“
	Следващата от дъното на залата беше Имакулата Бутакавола. Тя нервно седна на стола.
	Мадам Споукър я погледна с лъчезарната си усмивка и съобщи следната добра новина:
	— Мисля, че много скоро семейството ви ще се увеличи. Бих казала, че това ще стане идната година.
	Имакулата плесна с ръце и извика:
	— На снаха ми Роза не й дойде мензиса точно преди да заминем. Може би ще ми съобщят, че има нещо, когато се върнем. — Тя стана от стола. — Благодаря ви, мадам, много ви благодаря — каза тя и побърза да се върне на мястото си. — Марио, нали ти казах, че трябваше да купим онази чудесна бебешка блузка с инициалите на кораба. Хайде да отидем и да видим дали е останала някоя.
	Вероника се обърна към Ригън.
	— Не е ли чудесно? Как ли ще го кръстят?
	„Остава само да си направят и нов семеен портрет при Сиърс“ — помисли си Ригън.
	Вероника продължи:
	— Ригън, ти още не си си опитала късмета. Мадам Споукър…
	— Разбира се, г-це елате при мен.
	„Е, добре, че поне не ме нарече мадам“ — каза си Ригън. Стана от мястото си и подаде листчето с въпроса.
	Мадам Споукър затвори очи и започна да издава звуци, подобни на прекъсващото бумтене на неизправен двигател. Ригън чакаше, чудейки се какво ли ще „почувства“ за въпроса, отнасящ се до убиеца.
	— Чувствам нещо съвсем наблизо. Чувствам, че сте близо до нещо или някой, който винаги сте подозирали. Но е опасно. Стойте настрана. — Мадам Споукър опипваше все по-трескаво с добре поддържаните си пръсти хартийката в дланта си. Тя извика: — О-ох, по дяволите, скъсах листчето, а то е толкова здраво! — Разтърсвайки глава, възобнови монотонното си ръмжене.
	След миг ръката й се разтвори. Направи отчаян опит да я затвори отново с листчето вътре, но пръстите й бяха като замръзнали. Късчето хартия падна на пода. Екстрасенсът се отдръпна от него като ужилена, гледайки го като че ли беше бомба с часовников механизъм, и започна да трепери:
	— Никога преди не съм губила контрол над задаван ми въпрос. Силата на вибрациите, идващи от това малко късче хартия е по-голяма от моята. Госпожице, зададохте много сериозен въпрос. Трябва да ви предупредя… бъдете много предпазлива. Заобиколена сте от опасни хора. Ще откриете това, което търсите, но цената може да бъде прекалено висока.
	На Ригън много й се искаше майка й да бе предпочела лекцията по бридж от 2 и половина.


	Кеймърън Хардуик плуваше с бясна бързина от единия до другия край на безлюдния басейн в здравния комплекс. Басейнът беше малък, но той не можеше да понася многобройните досадни хлапета, които непрекъснато излизаха и отново скачаха в басейна на палубата „Лидо“ — по-малките непрекъснато подканвани от тъпите им родители. Трябва да забранят на тези кораби да се качват деца. Той отново се сгърчи от досада, когато си помисли за снимките на ненагледните Бутакавола.
	„Този банкетен мениджър от Атлантик Сити не е толкова голям глупак, колкото изглежда“ — помисли си той, преминавайки в бътерфлай. — Колко хубаво беше да се попротегне и да напрегне мускулите си. Само за петнадесет минути тази сутрин станаха два провала на неговите усилия да остане незабелязан. Стомахът му се сви на топка. Усети миризмата на хлор и как водата кипи по гърба му. — „Трябва да успокоя топката“ — помисли си той.
	Стигна до края на басейна, обърна се със салто под водата и, изплувайки, започна гръб. Кой би помислил, че посещението на една групова лекция по финансови въпроси ще завърши с привличане на вниманието върху него благодарение на онзи идиот Марио! Хардуик почувства как кръвта му отново кипва. По-лош късмет, здраве му кажи. Би го удушил. А сега трябваше да търпи присъствието му всяка вечер по време на вечеря. Налагайки си да не дава воля на избухливостта си, той си каза, че би трябвало да позаглади нещата със сътрапезниците си. Би могъл да изчака, докато работата бъде свършена. Неговият старец надали би бил горд с него сега. „Печеля пари, татко, но не по начина, по който ти би искал да го правя.“ Продажбата на наркотици в училище преди 20 години го беше отучила от истински труд. Вярно, рискът е голям, но се плаща добре, а той обичаше да рискува.
	Днес беше вторник. Бездействието го влудяваше. Замисли се. Дали не беше възможно да пристъпи към действие преди петък? Трябваше ли да изчака за нанасянето на удара? В петък вечерта всичкият тежък багаж ще бъде изкаран в коридорите, събран и струпан на едно място в очакване на пристигането в пристанището рано в събота сутринта. Хардуик се усмихна лукаво. Беше чул за група пияни келнери, които при едно пътуване обикаляли по коридорите в нощта преди пристигането и вземали каквото им хареса от куфарите, а после без да му мислят го хвърляли през борда. Обаче ги хванали. Той нямаше намерение да му се случва това. Куфарите на Рейли и Екснър ще бъдат взети предварително и тяхното изчезване няма да бъде забелязано преди корабът почти да се опразни. Багажът им ще стои на кея без да има кой да го потърси, а той отдавна ще е изчезнал. Излизайки от басейна, Хардуик реши, че ще е най-добре да изчака нощта в петък. Колкото по-малко време щеше да остане до търсенето на изчезналите обитатели на апартамента „Камелот“, толкова по-добре.
	Без съмнение лейди Екснър ще остави при себе си торбата с крема против бръчки и бог знае още какви други безполезни мазила за борба с остаряването, за да ги употреби в събота сутринта. Ще ги хвърли във водата след нея, заедно с всички подаръци за нейните алчни за пари племенници. Нека акулите се бият за цигарето й.
	Хардуик взе хавлията и започна да изтрива водата от мускулестите си ръце. „Рейли можеше да му причини неприятности“ — помисли си той. — Изглеждаше му на човек, който може да се защитава, а и като детектив вероятно знаеше доста хватки. Те обаче нямаше да й помогнат, когато я изненадаше в съня й. Нямаше намерение да допусне някоя жена да провали плановете му.
	Спря се пред огледалото на изхода и среса назад лъскавата си черна коса. Доволен от вида си, той се наведе, за да нахлузи яркозелените си гумени обувки, които бе купил, за да ги използва за сърф. Когато се разхождаше с тях по плажа на Ню Джърси, някакъв идиот го беше подкачил:
	— Хей, сладур, къде е половинката ти?
	Кеймърън се беше сдържал да не го просне на земята, само защото беше видял групата пиячи на бира, изтегнали се на хавлиите си, да се подхилват и да чакат как ще реагира, за да помогнат на своя тартор — беше тайфата на Ендрю Комарджията.
	Хардуик се изправи и завърза хавлията около кръста си. Пристягайки я, направи гримаса, изразяваща досада, когато видя, че коланът му е станал малко по-къс. Напълняването с около един килограм едва ли би било забелязано от някой, но за него това беше прекалено. Мразеше да натрупва каквито и да било излишни килограми, особено около кръста си. Оставяше ги на Мариовците.
	Изкачи се по стълбите към каютата си с чувство на задоволство, че е планирал всичко. Завивайки към палубата, почти се сблъска с двойка кикотещи се стройни момичета, които го изгледаха с възхищение. „За нещастие не мога да ги последвам, за да се позабавлявам с едно от тях“ — помисли си той, навлизайки в тесния коридор, който водеше към каютата му. Точно тогава чу, че телефонът иззвъня. Бързо измъкна ключа от джоба на хавлията си и се вмъкна вътре.
	Търсеха го от Оксфорд.


	„Не мога да повярвам, че е само още вторник“ — помисли си Ригън, когато водеше Вероника към „Рицарската зала“ за играта на бинго. Беше видяла какъв израз доби лицето на майка й, когато екстрасенската изпадна в транс. Нора ще трябва да се е почувствала като майка.
	Ригън се почувства виновна, че безпокои майка си, когато тя би трябвало да си поотдъхне по време на отпуската.
	— Не ме е грижа на колко години си станала, когато живеем под един покрив — обичаше да казва Нора. — Когато си в Калифорния, не знам какво правиш и затова нещата са наред. — После добавяше: — Но аз се моля много на Бога.
	„В никакъв случай не трябваше да приемам гази работа — реши Ригън. — Нямам търпение да се заема със случая на Атина. Трябваше да взема самолета и да отида право в Ню Джърси, за да си намеря дневника. Една вечер Атина говори много за последното лято, което беше прекарала с леля си, чичо си и братовчедите. Не спомена нищо само за убийството. Записала съм всичко, което ми каза.“
	— Ригън, скъпа, защо не седнем на тази маса? — Вероника посочи към ниска кръгла маса в ъгъла до дансинга, заобиколена от четири стола. — След като това е „Рицарската зала“, да видим дали при нас няма да седнат някои от тях, облечени в блестящите си брони.
	— О, мисля, че самият въздух не им понася, Вероника — каза, усмихвайки се, Ригън и си спомни как тя и Кит бяха посетили работилница за брони в Грац, Австрия. Кит бе попитала гида на групата дали работилницата не е била затворена, защото от стотици години сред мъжката част от населението не се забелязват рицари.
	Тъкмо седнаха на столовете с кафява тапицерия, когато Ригън забеляза Кенет и Дейл да влизат в залата. Скочи на крака и им махна да отидат при тях.
	— Никога не съм мислила, че ще ви видя тук.
	— Защо не — каза весело Дейл. — Навън е облачно, затова си помислихме, че можем да изпием тук по едно питие и може би ще спечелим по някой долар.
	— О, чудесно — изчурулика Вероника. — Моля, седнете.
	— Само ако изберете с кои карти да играя, лейди Екснър — каза на шега Дейл. — Знам, че имате тази магическа дарба. Единственото нещо, което някога сме печелили аз и Кенет, беше шестмесечен абонамент за един испански вестник, а не е нужно да ви казвам, че „ола“, „адиос“ и „амигос“ са единствените думи, които знаем.
	Кенет добави:
	— Прехвърлихме абонамента на нашата приятелка Кармен. Тя е от Мадрид и ни е съседка. В неделя идва да пие от приказното, екзотично кафе, което Дейл може да прави като никой друг и ни чете по-важните новини.
	— Така, че все пак не сме на пълна загуба — засмя се Дейл, гледайки с възхищение към Кенет.
	Вероника събра парите на всички и енергично зае мястото си на опашката, където се продаваха карти. Залата започна да се изпълва от групички по двама и по трима, а дори имаше и самотници, които бяха дошли да си опитат късмета в едно от най-старите забавления в морето и на сушата. Ригън си помисли колко ли са станали църквите, в които в петък вечер някой оповестява: Н-33, О-77, след което се чува глас: Бинго! Това беше любимата игра на баба й.
	Директорът по забавленията Дънкан Шоу, който напомняше с дежурната си усмивка на фенер от диня, взе микрофона и обяви, че всеки момент играта ще започне. Той помоли любезно играчите да заемат местата си.
	Вероника се върна на мястото си, разбърка картите, които всъщност представляваха парчета картон, и ги разцепи с маниера на крупие от Лас Вегас.
	— Започваме. На всеки по две за първото раздаване. Его ви и моливи. Няма чипове. Просто оградете с кръгче числата, които ще обявя. А, ето и келнерката. Хайде да си поръчаме нещо за пиене. — Тя се обърна към Кенет и Дейл. — Какво ще си поръчате?
	Келнерката, брюнетка на около 20 години, с вид, който подсказваше, че е стояла до късно на дискотеката за персонала, взе поръчките за четири джина с тоник и изчезна.
	— … 6 и 6 тик-так. Точно така лейди и джентълмени. 0 — 66 тик-так — обяви числото Дънкан Шоу сред възгласи „ох“ и „ах“ в залата.
	Последваха още числа и Ригън започна постепенно да разбира, че не притежава печеливша карта. Това се отнасяше и до останалите на масата. Дънкан обяви Б-12.
	Чу се предпубертетен глас от съседната маса.
	— Мамо, това е моето число, бинго!
	Помощник-директорът Лойд Харпър, който според Ригън беше на нейните години, й се усмихна, минавайки край тяхната маса, за да провери картата на момчето. Ригън също му се усмихна, доволна, че Вероника все още беше наведена над картите, обмисляйки всички възможни начини да направи бинго, ако й се падне още едно число.
	Купиха още карти и играта продължи с променлив успех. Първият от играчите, който успееше да направи Х, щеше да вземе пода. Следваше първият, който успееше да свърже всички крайни линии. Това трябваше да бъде първия успял да направи L. Накрая Дънкан обяви, че следващата игра ще бъде последна и ще бъде раздадена най-голямата печалба за деня. Раздадени бяха допълнително карти, защото някои решиха да купят по още две-три, надявайки се да спечелят.
	— Този път победител ще бъде онзи, който изпълни картата си с кръгчета. Точно така. Вие ще трябва да използвате всички числа — каза Дънкан.
	„Чудя се дали има някакъв начин да се нагласяват предварително числата — помисли си Ригън. Беше чувала за един директор на забавни игри, който организирал съдружие с няколко играчи на бинго на кораба. Те лъжели, че имат бинго и след това си поделяли печалбите.“ Ригън погледна към десетгодишното момче, което още стискаше в ръце печалбата си. То не би разделило с никого спечелените 100 долара.
	Дънкан отново започна да обявява числата, като след всяко казваше по някой израз или пропиваше по нещо.
	— Н-26, хайде да събираме съчки! Н-26.
	В срещуположния край на залата Гейвин беше в компанията на две жени на твърде неопределена възраст. Колената на едната от дясната му страна бяха забити в неговите. Другата, от лявата му страна, имаше смущаващия навик да го сръгва с лакът в ребрата винаги, когато излизаха числа от нейната карта. Тя повтаряше всяко число на висок глас с въпросителна интонация, като вдигаше всеки път кръвното на Гейвин, когато трябваше да й повтаря, викайки в ухото й:
	— Да, това е числото.
	Така не чуваше следващото число и трябваше да пита хората от съседната маса и всичко започваше от начало. Той трябваше да изтърпи и неудобството, когато тя викаше „Бинго!“, макар да беше далеч от възможността да го направи.
	— Не мога да търпя повече — казваше си Гейвин. — Дано това да е последното ми пресичане на океана. — Добре че моята карта се изпълва бързо. Остава да извикат само още две числа. Обявиха следващото и той енергично огради с кръгче предпоследното празно място от картата си, когато чу познатото кресчендо на Вероника:
	— О-о, о-о, Господи, бинго! Нали е чудесно?
	— Пари при пари отиват — каза си кисело Гейвин, като я наблюдаваше как се отправя с танцуваща походка към микрофона, размахвайки картата си.
	Докато Вероника чакаше прегърнала помощник-директора Лойд Харпър, той провери числата й и обяви, че е спечелила 462 долара. Присъстващите набързо я аплодираха, ставайки от местата си, като се заканваха да се върнат отново утре и да опитат да спечелят голямата печалба.
	— Казвах ти, че трябва да купя още две карти — чу Ригън един възрастен господин да се кара на жена си. — На опашката тя беше точно след нас и ние щяхме да вземем печелившата карта.
	— О, я млъкни, Хенри. За всичко съм виновна само аз — изсумтя старата дама. — На всичкото отгоре ти имаш толкова много пари, че не знаеш какво да ги правиш. Господ ми е свидетел, че за мен обаче не си похарчил нищо.
	Вероника стоеше в преддверието и разговаряше с Дънкан, докато Лойд й отброи парите. Дейл каза весело:
	— Знаех си, че ще изтегли печелившата карта, но се надявах, че ще е моята. Между другото, Ригън, тя ми спомена, че би искала да купи някои антики за Лиуилин Хол. Дали е сериозна или това са само приказки на маса?
	— Ами тя още преди десет години говореше, че трябва да сложи нова водопроводна система в къщата и чак сега май е на път да го направи. Трябва да сте Марко Поло, за да откриете пътя до единствената изправна тоалетна в къщата. Водата къркори в продължение на 20 минути, след като дръпнете синджира на казанчето. Мисля, че когато говори тези неща, наистина би искала да ги направи, но се съмнявам, че ще се заеме с някаква по-съществена промяна в интериора.
	— Е, добре — намуси се Кенет. — Вече нямаме повод да посетим отново Лондон през есента.
	— Идеята беше добра — съгласи се Дейл. — Но аз така и не вярвах, че говори сериозно. Къде точно се намира Лиуилин Хол в Оксфорд?
	— В сектора на именията — отговори Ригън.
	— Там е хубаво. Колко голямо е имението?
	— Някъде около 500 акра.
	— Шегувате се — зяпна Дейл.
	— Не, защо?
	— Преди шест години работих с един дизайнер по вътрешно оформление, който изпълняваше поръчка в къща в този район. Хората бяха платили цяло състояние само за 20 акра земя. Вероника има толкова много пари, а подскача от радост, че е спечелила няколкостотин долара?
	— Вероника и племенникът й са двете най-непрактични човешки същества, които някога съм срещала — каза Ригън. — Освен за пътуванията тя иначе не харчи много и аз си мисля, че няма добра представа за истинската стойност на това място. Племенникът й пък се интересува само как да засади повече цветя в него.
	— Кой трябва да наследи тази земя? — попита Кенет.
	Ригън сви рамене.
	— Предполагам, че племенникът.
	— Тя ми каза, че отива на посещение при някаква племенничка — продължи Кенет. — Помоли ме да й направя фризурата, преди да слезе от кораба в Ню Йорк.
	— Всъщност тя е втора братовчедка, която е започнала да пише на Вероника и да изпраща семейни снимки. Вероника никога не я е виждала, но й изпратила портрети на себе си, племенника си, неговата годеница и на Лиуилин Хол.
	— С какво се занимава тази втора братовчедка — попита Дейл.
	— Разбрах, че съвсем скоро останала без работа и затова щяла да има свободно време да развежда Вероника. — Ригън се намръщи. — Вероника ми каза, че била работила в бюро за недвижими имоти.
	Кенет за втори път повдигна вежди, а Дейл прехапа устните си.
	— Да, някой си прави сметката — отбеляза Дейл. — Ако бях на мястото на племенника, независимо дали съм практичен, или не, щях доста да се изнервя.


	Силви се носеше из каютата си, пръскайки с парфюм всичките си деликатни места, и пееше с голям хъс „Отиваме при парите“, без да знае точно текста на песента: „… о, да, точно така скъпи, отиваме при парите тази вечер. Ти си толкова мъжествен… Аз съм толкова хубава… Тра-ла-ла… Отиваме при парите, точно така скъпи… Ще се отървем като едно нищо от дъртата Вайълет — тра-ла-ла.“
	Когато Силви намъкваше вечерната си кремава рокля, тя си даде сметка, че от много дълго време не се е чувствала така развълнувана от мъж. От много дълго време, а Милтън е толкова приятен и какъв джентълмен. Времето, прекарано с него днес, й припомни онова, което й липсваше след смъртта на Харолд. Не ставаше дума за другите й съпрузи. За нея те нямаха значение. Но в живота й с Харолд имаше нещо необикновено.
	Този следобед Милтън несъзнателно я беше върнал към онова забравено чувство как всичко може да бъде наред, когато си с някого и имаш добра химия под ръка. Когато старата квачка Вайълет най-после отиде да си почине като загуби както втори път срещу Силви, така и пластира за ухото си, тя и Милтън отидоха да се разходят по палубата. Той си беше свалил пуловера и го беше метнал на раменете й, за да я предпази от вятъра. Почувствала се беше като някоя гимназиална красавица, на която приятелят току-що бе дал футболното си яке.
	„Не си въобразявай твърде много — каза си Силви, като закопча роклята си. — Но наистина се надявам ароматът на парфюма ми да се е запазил върху пуловера. Когато го облече отново, ще му напомни за мен. Нищо не връща спомена по-бързо от аромата. Ако имам късмет голямата сестричка също може да използва за малко пуловера и когато го върне ще му мирише на Бен Джей.“
	Силви погледна часовника си — шест и четиридесет и пет. „По-добре ще е да вървя — помисли си тя, припомняйки си колко пъти се е чувствала сама на тези капитански вечери. Колко потискащо беше. Тази вечер обаче щеше да бъде различно. Ще се срещне с Милтън и Вайълет и ще ги запознае с хората от нейната маса, по-специално с лейди Екснър. Ако там не се получеше, щеше да прибегне до помощта на Гейвин да позабавлява кокалестата сбръчкана Вайълет. Решила как ще действа, тя сложи още един пласт червило на устните си и тръгна, тананикайки си: Довечера, довечера, вечерта ще бъде необикновена…“


	Нора помагаше на Люк да си сложи копчетата на ръкавелите на смокинга.
	— Не знам как се оправят с тези неща мъжете, които живеят сами — каза Люк.
	— О, нямам никакво намерение да ти давам възможност да разбереш как се справят. — Нора му се усмихна. — Изглеждаш толкова добре. Особено в черно.
	— Както би казала дъщеря ни, добре е за бизнеса. — Люк й се усмихна и се наведе да я целуне.
	Нора се намръщи.
	— Люк, много се безпокоя за нея.
	Той разбра, че не е трябвало да споменава името на Ригън в разговора. След сеанса при екстрасенса този следобед Нора много се разстрои. Най-после беше успял да я успокои и сега всичко щеше да започне отначало.
	— Скъпа, остават й само още няколко дни на този кораб и след това отново ще се върне на работа при истинските престъпници. Тогава ще има за какво да се безпокоим, а не сега, когато се грижи за една безобидна старица в най-луксозната каюта на кораба. — Той я прегърна. — Я по-добре си мисли за кого би трябвало да се омъжи.
	Нора се усмихна малко пресилено и го тупна по рамото.
	— Добре де, но ще се успокоя напълно, едва когато всички напуснем този кораб.
	— Аз също. Искам да чуя мнението й за боядисаната, в зелено ритуална зала.


	Ригън излезе след Вероника от апартамента. Пътуването с кораба беше неочаквано за нея и не си беше взела много вечерни тоалети. Облечена в изключително семпла вечерна рокля, тя бе пълна противоположност на Вероника, сложила балната си рокля от сребриста тафта, която се бе въздържала да облече предишната вечер. „Липсва ми само една престилка и хората ще си помислят, че съм нейната прислужница — помисли си Ригън.“
	Когато вратата на асансьора притисна широките поли на кринолина на Вероника, Ригън натисна всички копчета наведнъж, опитвайки се да предпази роклята от съсипване. Нямаше защо да се безпокои. Когато най-после успя да освободи полите на Вероника от ръмжащата врата, те веднага се оправиха и приеха първоначалната си форма. „Тя е немачкаема! — помисли си с изумление Ригън. Нищо не би могло да й навреди.“
	— Ах — извика Вероника. — Благодаря ти, Ригън. Добре, че не се скъса.
	„Да се скъса! — помисли си Ригън. — Та това нещо е направено от американска стомана. Нищо й няма.“
	— Много добре изглеждаш, Вероника.
	— И ти също, скъпа. Но бих искала да те заведа да си купиш някоя по-шикозна рокля. Например в такава, като моята щеше да изглеждаш чудесно. Няма да повярваш, че съм я купила готова.
	„Ами, вярвам ти“ — помисли си Ригън.


	Гейвин влезе в залата на „кралиците“ с изнервен вид. Оркестърът свиреше тихо в дъното. Капитанът и старшите му помощници бяха блестящи в белите си униформи. Всички бяха готови за посрещането на пасажерите от първа класа. Фотографът на кораба беше приготвил цялата си артилерия, за да снима пътниците заедно с капитана. Това беше едно много доходно перо за параходните компании. Въпреки безумно скъпите снимки, малко бяха онези туристи, които устояваха на изкушението да не си купят за спомен няколко момента от пътуването. Снимките се разграбваха веднага щом фотографите успееха да ги изложат на показ. Някои ги купуваха, за да махнат нефотогеничните си физиономии от изложбените табла, където другите пътници имаха възможност да ги разглеждат колкото си искат. „Добре ще е тази вечер да бъда с повече пасажери — каза си Гейвин. — Ако не взема скоро гривната ще ми трябва повече време да бъда само с Вероника.“ Тази възможност го накара да потръпне. Сложи си професионалната усмивка и влезе вътре, за да поздрави капитана. Гейвин протегна ръка и каза:
	— Добър вечер, сър.


	Поради нетърпението на Вероника тя и Ригън бяха сред първите, които се наредиха да поздравят капитана. Минути след пристигането им опашката се изви чак навън през вратата и покрай бар „Ланселот“. Верен на задълженията си, капитанът ги прегърна, докато позираха пред фотографа и Вероника непрекъснато повтаряше „зеле“. Въпреки че капитанът направи всичко възможно да ги очарова, на Ригън й олекна след размяната на баналните любезности. Вероника се опита да се задържи още малко около капитана, а Ригън си взе чаша шампанско от минаващия наблизо келнер и се огледа наоколо. Дошлите най-рано бяха заели канапетата и столовете, които оформяха нещо като подкова около дансинга.
	— Ригън, ела тук!
	Ригън се обърна наляво и видя Силви да им маха. Беше седнала на едно от канапетата до възрастна жена.
	— Вероника, ела да се видим със Силви.
	— Чудесно, скъпа, карай нататък.
	Те се запътиха натам, а оркестърът започна да свири една интерпретация на „Чатануга Чу-чу“, при която тимпанистът непрекъснато използваше инструмент, наподобяващ малка метличка. Въпреки че повечето хора на нейната възраст ненавиждаха такава музика, която обикновено се свиреше на сватби, все пак изпълнението й допадна. Забеляза една двойка на дансинга да танцува в такт с мелодията. Ту се хващаха за ръце, ту се завъртаха. Всеки знаеше какво прави другия дори без да го погледне. Танцуваха много грациозно и вероятно това продължаваше вече около 40 години. „Когато настъпи времето да празнувам 40-годишнината от живота си с някого — помисли си Ригън, — единственият начин да се придвижваме по дансинга ще бъде може би ако някой ни бута напред-назад в инвалидна количка.“ Един от танцьорите и един келнер се омотаха в роклята на Вероника, докато стигнат до Силви.
	— Лейди Екснър.
	Жената, седнала до Силви ги гледаше с благоговение.
	— Да, вдовицата на сър Джилбърт Екснър. — Вероника изглеждаше много поласкана, че най-накрая някой се беше отнесъл към нея с подобаващото за титлата й положение — преди тя да го е информирала за нея.
	Те се запознаха и Вероника седна на стола близо до Вайълет. „Силви изглежда много въодушевена — помисли си Ригън, сядайки на стола срещу Вероника до Милтън.“
	Залата започна да се изпълва с посетители. Келнерите в бели ръкавици разнасяха шампанско. Оркестърът свиреше и шумът се засилваше до нивото, когато едно парти е в разгара си. Разговори и смях изпълваха въздуха. Хората си разменяха любезности за тоалетите, които носеха, доволни, че най-после имат възможност в непринудена обстановка да се запознаят с онези, с които още не бяха се срещали.
	Кеймърън Хардуик се беше подпрял на една от колоните и отпиваше на малки глътки от шампанското си, като от време на време хвърляше крадешком поглед към Вероника и Ригън. „Бъдещите скиталци по вълните — помисли си той. — Да се надяваме, че няма да си легне с тази рокля в петък вечерта. Тя ще се надуе като парашут, когато започне да пада от кораба и сигурно с дни няма да потъне.“ Извърна се на другата страна, като видя онази дърта вещица, с която беше разговарял следобед да го сочи с пръст на Вероника. „Господи — каза си той ядосано. — Никак не искам тези двете да си разговарят.“
	— Добре си спомням, че този млад мъж ни сервираше в Гърция преди 10 години — каза поверително Вайълет на Вероника. — Беше след смъртта на скъпия ми Брус. Когато днес следобед му споменах за това, той каза, че никога не е бил в Гърция, но аз съм сигурна, че греши. Беше през август 1981 г. Бяхме заели места до прозореца и аз си поръчах пълнени скариди, но те нямаха в момента. Когато се чудех какво да си поръчам, той започна да става много нетърпелив. И като помисли човек какви пари плащахме за хотела — каза Вайълет надуто.
	— Снощи на вечерята разговаряхме на нашата маса за Гърция и той спомена, че никога не е ходил там — отвърна й Вероника.
	— Казвам ви, сигурна съм, че беше той — упорстваше Вайълет. — Никога не забравям физиономии.
	Вероника се усмихна.
	— Той наистина е много симпатичен. Снощи ме изведе на разходка по палубата и ме държеше под ръка. Беше толкова грижовен! Може би ще искате да го разпитате по-подробно в четвъртък вечерта. Реших да дам коктейл в нашия апартамент преди вечеря. Каня всички от нашата маса и ще се радвам, ако вие и брат ви ни удостоите с честта. Много искам да ви покажа снимки на сър Джилбърт и Лиуилин Хол.
	Вайълет изглеждаше така, като че ли циреят на задника й най-после се беше спукал.
	— За нас ще бъде щастие да бъдем ваши гости.
	„А сега обратно в яслата — помисли си Ригън, като сядаше на масата за вечеря. — Ето ни всички, събрани заедно, за да си споделяме преживяното от първия ден, прекаран в открито море.“ Не трябваше да чакат дълго и разговорът започна.
	— Някой от вас да е бил увиван във водорасли — запита Имакулата. — Горещо ви го препоръчвам. Много е вълнуващо и освежително.
	Вероника я прекъсна:
	— Звучи очарователно. Какво представлява?
	„Лишават морето от последните останки растителност, за да увиват с тях хора, които са твърде мързеливи да се движат“, помисли си Гейвин.
	— Ще ви кажа — продължи развълнувано Имакулата. — Трябва да си определите час за салона по рехабилитация, но побързайте, защото свободните часове бързо намаляват.
	— Ригън, това трябва да бъде първото нещо, което ще направим утре сутринта — възкликна Вероника, размахвайки цигарето, което отново бе извадила.
	— Малко намирисва на риба — каза Имакулата и сбърчи нос, — но си заслужава. Покриват тялото от главата до петите с пихтиеста зелена маса, увиват те в найлон и електрическо одеяло и те оставят така в продължение на половин час, докато водораслите изкарат токсините от порите ти. След това се измивате на душа и докато ви правят масаж, слушате музика по ваш избор. Казвам ви, чувствам се като новородена.
	— Казах й, че всичко е наред, докато тя си остава същата Имакулата-Мария, за която се ожених, — обяви Марио като мажеше масло върху едно хлебче. — Не бих искал да избяга с някой от офицерите на кораба.
	„А, това е много вероятно — помисли си Хардуик.“
	Имакулата го потупа по гърба, смеейки се:
	— О, Марио, — и продължи по-нататък. — Това, което най-много ме учуди, е, че докато обработват кожата ти, си мислят, че могат да те накарат да купиш всичките им препарати. Момичето ми каза, че имам проблеми с капилярите и се опита да ми пробута един крем, който струва 75 долара. Можете ли да си представите?
	Марио измърмори:
	— И все пак ти го купи, нали скъпа?
	— Как бих могла да устоя. Те ми гарантираха, че с една туба кожата ми ще стане мека и гладка като на бебе.
	„Е, при всички случаи няма да можеш да им го върнеш, защото докато разбереш, че проблемът с капилярите ти е непоправим, корабът ще бъде някъде по южните морета“ — помисли си Ригън.
	— Знаете ли — продължи Имакулата, че е много важно всяка сутрин да разтривате кожата си с четка от естествен косъм. На ден от нея ви се отърсват близо един килограм мъртви клетки.
	— И успяха да ти пробутат, за 35 долара една от четките, които току-що бяха получили — промърмори пак Марио, като изучаваше внимателно едно сусамено хлебче.
	— О, Марио. — Имакулата го потупа по бузата. — Разтриването на кожата е много важно, особено лактите, петите и колената. Така при ставане сутрин разцъфвате, а когато вечер си лягате…
	Гейвин се чудеше дали в салона за разкрасяване не пускат песента „Старият Макдоналд имаше ферма“, когато четкаха клиентелата си.
	— Момичето ми каза, че когато дойде време един човек на средна възраст да изхвърли стария си дюшек, той тежи с 20 килограма повече. Това е от натрупаната в него мъртва кожа. Все едно да спиш с труп — каза Имакулата.
	„Пак ще е по-вълнуващо, отколкото да спи човек с бившата ми съпруга“ — помисли си Гейвин.
	Кеймърън Хардуик едва се сдържаше, но стисна устни.
	— Скъпи Кеймърън, — изпуфка през цигарето си лейди Екснър. — Започнах да съобщавам, че в четвъртък вечерта Ригън и аз ще дадем коктейл в нашия апартамент. Надявам се, че ще дойдеш. Имаме вълнуваща гледка, която би трябвало да…
	„Знам, че имате“ — помисли мрачно Хардуик. Той й се усмихна.
	— Благодаря ви. Ще дойда.
	Чудесно. Апартаментът отсреща сигурно е точно копие, но все пак така ще бъде съвсем сигурен какво да очаква в петък вечерта.
	— Чудесно — възкликна Вероника. — Значи, че всеки от присъстващите на тази маса ще дойде, освен това ще има и няколко други приятели, с които се запознахме днес, и може би още няколко, с които не сме се запознали. След вечеря отивам право горе, за да реша какви ордьоври да бъдат поднесени.
	— Това е по моята част — каза Гейвин разтреперан, като чайник в мига преди да изкипи. — Организирал съм много партита на знаменитости, спонсорирани от моето радиопредаване. Ако искате да знаете, — обърна се и намигна на Ригън, — един известен писател, чието име ще запазя в тайна, обожаваше мидите и бекона, които аз винаги поръчвах на нашите предколедни…
	„Мисля, че Нора беше на едно от тези партита“ — припомни си Ригън.
	— Разбира се, на кораба съм помагал на много от нашите гости да организират свои соарета. Лейди Екснър, моля ви да ми позволите да ви помогна тази вечер. Сигурен съм, че Ригън може би ще се възползва от възможността да отиде при по-младите в диско…
	„Какви по-млади?“ — каза си Ригън.
	Гейвин усети, че се изпотява под мишниците и кръвното му се покачва, но в този миг Вероника с радост се съгласи.
	— Вие сте много, много любезен — каза тя. — Имаме голям късмет, че сте на нашата маса, нали Ригън?
	— Голям късмет.
	— Сигурна съм, че Ригън ще се възползва от възможността да разшири кръгозора си, общувайки в дискотеката тази вечер, нали Ригън.
	— Винаги се стремя да разширявам кръгозора си.
	— Добре, тогава всичко е наред. Господин Грей ще ми помогне да организирам коктейла, а ти ще отидеш да общуваш. — Вероника направи широк жест с ръце. — Може би ще танцуваш с онзи млад човек, който ти се усмихна по време на играта на бинго.


	— „Прасенца в одеяло“ винаги са били едни от любимите ми ордьоври — каза Вероника, като се отпусна на пастелното канапе до Гейвин, — макар че се страхувам някои хора да не би да ги намират за твърде обикновени. Сър Джилбърт умираше за тях. Никога няма да забравя мига, когато хапна едно парче и очите му се изцъклиха. Това беше преди да бъде изнамерен методът на Хеймлич.
	Гейвин изчака да чуе каква ще бъде последната й дума за съдбата на сър Джилбърт.
	Вероника въздъхна.
	— Оказа се, че нищо му няма. Просто спеше с отворени очи. Това се случва все по-често, когато човек остарява. Беше малко преди да умре и здравето му бързо се влошаваше. Бях доволна, че можа да хапне едно от любимите си ястия само няколко дни преди да напусне тази планета, за да се отправи в небитието.
	Вероника млъкна, разтвори папката с менюто за частните партита и се усмихна някак на себе си.
	— За щастие той опита любимото си лакомство само минути преди да умре. — Когато го погледна, в очите й имаше закачливи пламъчета. — Вие сте много привлекателен мъж. — Повдигна вежди в очакване.
	„Опасявах се, че може да се стигне и до това — помисли си с раздразнение Гейвин. — Трябва да отклоня вниманието й още в началото. Дявол да го вземе, ще си изкарам с пот на челото всяко пени, което ще получа от тази гривна.“ Забеляза бутилка с минерална вода на бара.
	— Като си говорим за здравето, обзалагам се, че не сте си изпила задължителните шест до осем чаши вода за деня. Позволете ми да ви налея една.
	— В обстановка като тази предпочитам шампанското — изгугука Вероника.
	Гейвин се втурна за чаши, отвори тъмнозелената бутилка с „Пелегрино“ и припряно наля от искрящото й съдържание. Вдигна много пяна и чашите преляха. Грабна салфетка и попи течността.
	— В шампанското също има кислород и вие можете да пиете повече от него. — Усмихна се нервно, когато тя прие чашата с грейнал поглед. По време на вечерята изпи две чисти уискита, вино и едно капучино, пресметна бързо той. Две чаши шампанско ще я накарат бързо да изтича до тоалетната, а с тази рокля ще се задържи няколко минути около тоалетната чиния.
	Сядайки обратно на кушетката, Вероника потупа възглавницата до себе си, давайки знак на Гейвин да седне там.
	— Освен „прасенцата в одеяло“ не мислите ли, че на едно парти винаги трябва да има и от френското сирене „Бри“?


	Доволна, че е останала сама, Ригън се разхождаше насам-натам из казиното, надявайки се да забележи родителите си. Вече бяха напуснали ресторанта, когато на нейната маса вечерята приключи и тя позвъня по телефона, но както можеше да се очаква, не си бяха в каютата. Когато преминаваше покрай игралните автомати, чу се звън на звънец, последван от тракането на монети от по 25 цента, които се изсипаха една след друга, изплащайки печелившата комбинация от „трите череши“. Мъж с безизразно лице и смачкана пура в единия край на устата ги прибра в картонената си чаша.
	„Независимо колко печелиш при тези едноръки бандити“ — помисли си Ригън, — повечето хора продължават да играят, докато си похарчат всичките дребни пари. Беше чувала, че е най-добре игралните машини да се поставят близо до входовете. Звънът на звънците при печалба привлича вниманието на минаващите хора и параходните компании очакват те да реагират като кучетата на Павлов.
	Около игралните маси за 21 беше пълно. Ригън забеляза, че Кеймърън Хардуик вече се беше разположил при една от тях и келнерката му поднасяше питието. „Не бих искала да разговарям с него“ — каза си тя и като гледаше право пред себе си, продължи напред. Излезе от казиното и премина по коридора с таблата за снимки, които утре щяха да бъдат изпълнени с усмихнатите лица на присъствалите на капитанското парти тази вечер. Спомни си, че Вероника беше казала да поръчат повече снимки, защото от тях сигурно щели да поискат братовчедките й, а също Филип и Вал. „Неотдавна Вал откри на тавана някои стари семейни снимки — беше казала Вероника. — Ще ги сложи в рамки, с изключение, разбира се, на снимките на първата съпруга на сър Джилбърт. Тя изглежда доста добре, но не бих искала да ми се напомня, че някога е имало друга в живота на сър Джилбърт. Твърде неприятно, защото има една изключителна негова снимка като млад, но тя се вижда също на нея и макар да ми е известно, че е била много добра с него до самата си смърт, на кой би му се искало да я гледа?“
	Ригън стигна вратата на „Рицарската зала“ и погледна вътре. Остана изумена от съвършено различната обстановка вечер. Светлините бяха много малко, на масите имаше свещи и хората, които играеха тук бинго преди няколко часа по бермуди, сега бяха в строго вечерно облекло.
	„Нищо чудно, че любовните интриги се заплитат вечер — помисли си Ригън.“ Хората изглеждат по-добре на светлината на свещите. Тя сигурно е тема на много песни. „… Ще ме обичаш ли още и утре, ти. Може би не…“
	Един фокусник беше току-що свършил с номерата си и, покланяйки се, сам на свой ред изчезна. Оркестърът засвири и на дансинга излязоха двойки, а една певица започна тихо „О-х, каза ли й, че я оби-и-чаш?… И че страшно ти липсва-а-а“. „Време е да отида в дискотеката и да открия младежта. Тъкмо ще видя как изглежда бар в средата на Атлантическия океан.“
	Хващайки се здраво за перилата на задното стълбище, когато корабът внезапно се наклони на една страна, Ригън почувства странно облекчение. Вечерята беше продължила дълго и повече не й се водеха безсмислени светски разговори.
	Седна на една от масите по-далеч от дансинга. Светлините на прожекторите се въртяха насам-натам, хвърляйки разноцветни кръгове и петна по тавана, по пода и по стените. „Като че ли клатенето на кораба не е достатъчно да ти докара морска болест“ — помисли си тя. Музиката гърмеше както подобава в дискотека… Толкова много мъже, а времето е толкова малко… „Тук няма такъв проблем — каза си Ригън, оглеждайки залата. — Толкова малко мъже и толкова много време.“ На сушата не би пожелала да влезе сама в място като това, но в живота на кораба има нещо, което променя всички правила. „Всички сме заедно на това пътуване, откриваме нови приятели, които ще ни пращат коледни картички до края на живота си“, беше казал веднъж капитанът в разговорите край огнището, които предаваха по радиоуредбата. Очевидно беше, че капитанът е влюбен в гласа си. Вече бяха чули няколко негови монолога, а са изминали само два дни. Използваше всеки повод да грабне микрофона. Казваше им точно къде се намират, колко морски мили са изминали, колко далеч е най-близката суша и т.н. Когато Ригън погледнеше през прозореца, всичко си беше все същото, независимо каква информация им даваше капитанът. Как беше онзи лаф?… „Вода гази, жаден ходи.“
	— Едно питие, мадам?
	Ригън вдигна глава. Мадам. Ще го убия този. Поръча водка с тоник на младия келнер с късо подстригана коса и дълги щръкнали мустаци. Отвори чантичката си и извади бележник. Записването на някои дошли й мисли й беше станало навик. Сега написа: „Ливингстън, бележка“. Утре ще поиска от Ливингстън адреса на родителите на Атина. Искаше да им пише.
	— Здравейте.
	Ригън вдигна глава и се усмихна на Лойд, помощника при играта на бинго. Беше се изправил над нея, по момчешки красив в белите си панталони. „Няма нищо по-хубаво от мъжа в униформа“ — каза си Ригън.
	— Имате ли нещо против да седна при вас?
	— Не, разбира се — отговори Ригън и пусна обратно бележника в чантата си.


	„Господи, тя е като камила“ — помисли си Гейвин като наливаше нова чаша шампанско на Вероника, която не показваше никакви признаци, че чувства напрежение в пикочния си мехур.
	Преди половин час се беше свил на две от болки и трябваше сам да тича до тоалетната, но тя като че ли нехаеше за естествените си нужди.
	Вероника беше приключила с избора на менюто.
	— Надявам се, че тези ордьоври ще са вкусни. Тъй като нямам под ръка моите домашни подправки, не бих могла да ги пооправя. Истинският готвач знае как да направи по-привлекателно едно ястие. А сега, г-н Грей, да решим колко души да поканя, за да направим съответната поръчка. Мислите ли, че трябва да поканя някой от корабните офицери, може би дори капитана?
	„Много ми пука — мислеше си отчаяно Гейвин, втренчил алчно очи във вратата на килера. — Отивай да пикаеш, дявол да те вземе, да пикаеш!“
	Вероника продължаваше.
	— И накрая бих искала на партито да има повече мъже, отколкото жени. Вече поканих всички от нашата маса и ще стане приятно. Надявам се Кеймърън Хардуик да е в настроение. Да не забравя да кажа на Ригън, че Вайълет Кон твърди, че го е срещала преди няколко години в Гърция. Г-н Грей, къде зяпате така?


	Лойд беше добър танцьор. На Ригън й беше приятно. Но когато оркестърът спря и той предложи да се разходят на палубата, тя си погледна часовника и каза:
	— По-добре ще е да се кача горе. Не искам да се отделям за дълго време от лейди Екснър.
	Харпър беше разочарован, но каза:
	— Може би сте права. Вчера я видях как за малко не падна през борда. А такива неща са се случвали.


	— Мисля, че успяхме да подготвим всичко, г-н Грей. Ще бъде такова приятно парти. — Вероника се извърна, когато чу Ригън да отключва вратата.
	— О, чудесно, Ригън се върна. Чудя се, с кого ли говори отвън.
	„Още една възможност отиде по дяволите“ — каза си Гейвин, чувствайки как раздразнението се засилва още повече в и без това туптящата му от болки глава.
	Ригън влезе усмихната.
	— Ригън, как прекара? — попита Вероника ентусиазирано.
	— Вероника, пожеланието ти се изпълни. Младежът от играта на бинго ме покани на танц.
	— О-о-о, нямам търпение да ми разкажеш, но първо трябва да ме извиниш.
	Гейвин гледаше, не вярвайки на очите си, как тя затръшна вратата на банята след себе си.
	— Благодаря ви — каза му Ригън, сядайки. — Беше много любезно от ваша страна да помогнете в организирането на коктейла.
	Усмивката на Гейвин приличаше по-скоро на гримаса, изразяваща болка.
	— За мен беше удоволствие. — Той се изправи. — А сега искам да ви оставя да си побъбрите преди лягане. Утре сутринта отново ще я заведете на фитинг занятията. Ще бъда там… Вероятно всеки ден през тази седмица. А сега наистина трябва да вървя.
	Той се измъкна. Ригън се съблече и си сложи халата. Вероника се показа отново и попита:
	— Къде е г-н Грей?
	— Мисля, че беше уморен. Каза, че ще се видите сутринта.
	— Бедният, сигурно трябва да се е уморил. Обикновено е занимателен, но тази вечер забелязах, че просто гледа разсеяно в пространството. Приема задълженията си на кораба прекалено сериозно и е зает от ранна сутрин до късно през нощта. — Вероника се обърна с гръб към Ригън, за да й смъкне ципа на роклята. — Така ми се ходеше до тоалетната, но той не щади времето си и не исках да го оставям сам нито за миг. Сутринта, когато ходих в тоалетната, ми беше много неудобно от него. Естествено, бях пуснала водата.
	Вероника се отправи към гардероба и Ригън разгъна канапето.
	— Ригън, нали няма да заспиваш, докато не ми разкажеш за приключението си тази вечер. Може би ще поканиш този млад човек на нашето парти. То ще бъде изумително. Сигурна съм, че всеки би искал да разговаря с него.
	Ригън се зави през глава и си каза: „Остават още три дни и половина“.


	_Сряда, 24 юни_
	През илюминаторите нахлуваше ярка слънчева светлина. Люк и Нора седяха мълчаливо, пиеха сутрешното си кафе и четяха таблоидния корабен вестник, който всеки ден им пъхваха под вратата.
	— Скъпи, какво ще правим днес? — попита Нора, вземайки копие от дневната програма.
	Почукване на вратата изпревари отговора.
	— Възможно ли е? — попита Нора, докато Люк отваряше вратата.
	— Искам си кайвето — каза високо Ригън, имитирайки жената от стаята в болницата, където Нора лежа за кратко време през тази година.
	— Добре, влез и затвори вратата, преди хората в бели престилки да са те отвели — засмя се Нора.
	— Един за малко не го направи снощи.
	— Какво каза, скъпа?
	— Карай, няма значение — отговори й Ригън и се отпусна на стола срещу Нора, наля си една чаша от тяхната кана с кафе. — Няма нищо по-хубаво от третата чаша кафе за деня.
	— Всичко е наред, аз и без това вече приключих — каза кисело Люк, сядайки на канапето.
	— О, извинявай татко. Ако нямаш нищо против, ще поръчам още един разговор, докато седя тук.
	Нора я погледна с любопитство.
	— На кого ще се обаждаш сега?
	— Отново на инспектора от Оксфорд. Искам да разбера дали е успял да получи вестниците от Гърция. — Ригън се намръщи. — Прекалено голямо съвпадение е двама души от едно семейство да бъдат убити само в разстояние на няколко месеца. Не знам. Трябва да има някаква връзка.
	— Какво говориш Ригън, — каза тихо Нора.
	— Предполагам, че се надявам да изкопча нещо от тези гръцки вестници.
	Нора прехапа устни.
	— Винаги съм те учила да се доверяваш на инстинктите си, но откакто видях как реагира екстрасенската вчера… Ригън, тя се страхува за теб.
	— Мамо, жената е една шарлатанка. Знаеш ли какво прави днес? — Ригън не дочака отговор. — Сега пък сеансът е с връзване на кърпа през очите. Този път без мен. Следващият път ще продава кристални топки с подписа на кралица Гуинивър. Обзалагам се, че просто иска да прекоси безплатно океана. — Ригън обра парченцата боровинков сладкиш от чинията на Люк и ги пусна в устата си.
	Нора й подаде една салфетка. Ригън стана и отиде до телефона.
	— Освен това — добави тя тихо, — въпреки че не бяхме близки приятелки, бих искала да направя нещо за Атина…


>	Оксфорд

	С димяща чаша чай в ръка Найджъл Ливингстън премина през пустата чакалня на полицейския участък в Оксфорд и се отправи към последната врата вляво — неговия кабинет. „Вторият ми дом — помисли си той, гледайки портретите на жена си и дъщеря си, които стояха на масивното му бюро.“ Забърза, когато чу телефонът да звъни, разливайки горещия чай върху месестите си пръсти. „Ама че идиотщина — каза ядосано, когато чаят се разплиска от чашата върху плочките на пода.“
	— Една секунда, мис Рейли, — със слушалката в ръка Ливингстън заобиколи бюрото си и седна на въртящия се стол. Папката с досието Популос стоеше отворена на бюрото. Факсовете от Гърция бяха току-що получени. Беше ги разгърнал всичките, за да ги прочете и да прегледа отново бележките си, преди да отиде за чая.
	От другия край Ригън тъкмо се канеше да отпие от кафето, което Люк й беше налял от това, което беше останало в каната.
	— Благодаря ти, Люк.
	— Какво казахте? — попита Найджъл.
	— О, извинете, — отговори Ригън. — Обаждам се от каютата на моите родители. Те се завръщат от обиколка из Европа и по една случайност са си взели билети за същия рейс.
	— Не беше ли майка ви писателка на криминални романи?
	— Да. Между другото, не съм казала на лейди Екснър, че е на кораба. Тя отдавна настоява майка ми да напише книга за живота й. Много е упорита.
	— Разбирам, — отговори Ливингстън, спомняйки си разговора, който бе имал вчера с Филип Уиткомб и годеницата му. — Дали лейди Екснър прояви някакво безпокойство за състоянието на госпожица Атуотър?
	— Всъщност не. Въпреки че според нея вероятно е по-добре, че Пенелоп не дойде. При тази храна, която сервират тук, щеше да яде ден й нощ и щеше непрекъснато да има болки в стомаха. Вероника смята, че няма нищо по-неприятно от това да пътуваш с някой, който е непрекъснато болен и се оплаква. — Ригън изведнъж започна да премята нервно кабела между пръстите си. — Защо питате?
	— Нека преминем направо към въпроса. Мислите ли, че Вероника би могла да се опита да премахне г-ца Атуотър? — попита Ливингстън.
	— Категорично не.
	— Нека тогава го кажем по друг начин — продължи Ливингстън. — По всичко личи, че г-ца Атуотър е започнала да досажда прекалено много на лейди Екснър. Мислите ли, че тя би искала да направи така, че г-ца Атуотър да не бъде в състояние да пътува?
	Ригън се замисли.
	— Предполагам, че е възможно, но моят отговор е — не ми се вярва.
	— Забелязах някакво колебание в гласа ви, г-це Рейли.
	— Беше неволно. Аз дори не съм казала за арсеника, намерен в организма на Пенелоп, защото не исках да я безпокоя. На Вероника й е известно само, че Пенелоп е пострадала от хранително отравяне.
	— Вчера бях в Лиуилин Хол и Филип Уиткомб и неговата годеница споменаха, че лейди Екснър се шегувала, че ще сложи малко арсеник в онези ордьоври.
	— Филип ли каза това? — попита Ригън недоверчиво.
	— Ами г-жа Туилър първа спомена, което ме отпраща към един друг въпрос. Вчера срещнах вашата съученичка Клер Джеймс и тя отново ми говори за това как Атина била влюбена във Филип. Каза, че Атина често минавала с колело покрай Лиуилин Хол, за да го види. Мислите ли, че Филип може да е проявявал някакъв незначителен интерес към Атина?
	Ригън сбърчи вежди.
	— Не, не мисля, но не мога да бъда абсолютно сигурна. Атина и аз не сме правили нищо заедно, а Клер е специалистка по подобен вид информация. Тя винаги е била в центъра на всяка клюка в пансиона — кой с кого ходи, на кого приятелят идва от Щатите…
	— Аз имам същото впечатление. — Ливингстън погледна бележките си. — И едно последно нещо. В джобовете на сакото на г-ца Популос намерихме картонен кибрит от „Биволът и мечката“ с написани на него инициали и няколко цифри. Тръгнали сме по тази следа и ще видим дали няма да излезе нещо полезно. Говорят ли ви нещо инициалите С.О.?
	— С.О. Ригън помисли. — С.О. Не, не мисля.
	— А какво ще кажете за цифрата 315?
	— Не…
	— Добре, междувременно току-що получих първите факсове от Гърция. Вестникът в родния град на Атина, Скулис, излиза всяка сряда. Днес е точно сряда, така че можем да имаме преводите утре. Да се надяваме, че ще получите факсовете с готовите преводи по някое време тази сутрин.
	— Добре. Ако нещо ми дойде на ум за инициалите С.О. или за числото 315, докато чета информациите, ще ви се обадя по телефона.
	Спомни си, че трябва да му поиска адреса на родителите на Атина. Остави слушалката, давайки си сметка, че трябва да отклони въпросите на родителите си за подозренията срещу Вероника.
	— Днес трябва да получа няколко факса, — каза бързо тя. — Сега се залавят с всички възможни следи. По-добре ще е да отведа Вероника на семинара по поезия. Вие какво ще правите?
	Изразът на лицето на Нора се промени:
	— Аз също исках да отида на този семинар, но се отказах. Я да видим какво друго има в програмата. О, Боже, в момента има състезания за бабите и дядовците на кораба… Дават награди на тези с най-голямото и най-малкото внуче. Може би след две години и ние ще участваме в такова състезание.
	— Довиждане добри хора — каза Ригън, затваряйки вратата зад себе си, пожелавайки си за кой ли път да е едно от десетте деца в семейството и досега някой от останалите да я беше направил поне леля.


>	В океана

	— Ригън, е-хе, ето те и теб! — развика се Вероника. Тя и нейните съекипници от заниманията по седяща гимнастика тъкмо измъкваха задниците си от столовете с вдигащи се седалки.
	Ригън си каза, че както гимнастикът има своята успоредка, хокеистът — стик, културистът — гирички, тези спортисти имаха също всичко необходимо да практикуват любимия си спорт — сгъваеми столове.
	— Да, ето ме и мен. Как минаха упражненията?
	— Чудесно. Хареса ли ви, г-н Грей?
	— О, да. — Грей се усмихна, събудил се тази сутрин с нови надежди и нов прилив на енергия за постигане на задачата си, каквото и да му струваше това. — Ригън, нямаше нужда да идвате до тук. Казах ви, че ще ви намерим в каютата.
	— Няма значение. Вероника каза, че иска да отиде на семинара по поезия. Помислих си, че можем да видим снимките от снощи и след това да се отправим за там. — Ригън се обърна към Вероника. — Освен ако искаш да се върнеш в каютата.
	— Не, разбира се. Г-н Грей, можете да си починете за известно време. Нямам търпение да видя снимките. Хайде, Ригън. Благодаря ви, г-н Грей. Ще се видим по-късно.
	Когато тръгваха, Ригън забеляза как лицето на Геби Гейвин помръкна. Може ли пък чак дотолкова да се е разочаровал, че не е съпроводил Вероника обратно до каютата? Защо?
	Половин час по-късно Вероника се отправи с шест снимки от капитанската вечер в ръка към библиотеката, в която щеше да се състои семинарът. Между снимките имаше и общи, на които не се виждаше нито едно познато лице, но според нея те щели да покажат чудесната атмосфера.
	— Ригън, не знам защо не ме накарахте да поръчам още една ваша снимка за родителите ви. Сигурна съм, че много ще се зарадват.
	— О, Вероника, те имат толкова много мои снимки. Нали съм единственото им дете. Запечатали са на снимки всеки миг от живота ми, колкото и незначителен да е бил той.
	— За нещастие, — продължи Вероника — от литературата, която съм изчела за безплодието, стигам до заключението, че в спермата на сър Джилбърт живите клетки са били отчайващо малко. — Тя премина в шепот, добавяйки. — Бог ми е свидетел, че съм имала много възможности да зачена.
	„Горката Вероника, — помисли си Ригън. — Пак се върна на любимата си тема.“
	Пред катедрата в библиотеката поетът — един дребен човечец, който приличаше на Пилсбъри с черни очила, бяла закопчана до горе риза, бермуди, черни три-четвърти чорапи и обувки с широки бомбета, — започна въведението си.
	— От ранна възраст — каза с носовото си произношение Байрон Фрост — винаги съм обичал да пиша стихове. Нашият учител в пети клас ни караше да пишем хайку. Знаят ли всички какво е хайку?
	— Това е японска дума — отговори Вероника.
	— Стих, в който първият и третият ред в първата строфа и седмият във втората не се римуват.
	— Да, точно така. Преди края на часа всеки от нас трябваше да напише по един такъв стих. Но аз искам да започна със съвета, че трябва да пишете за това, което знаете и чувствате най-силно. Например написах ода в чест на моята любима съпруга Джорджет, която веднага ще ви рецитирам. — Той свали очилата си, скръсти благоговейно ръце и загледа влюбено към една жена, която според Ригън трябваше да е г-жа Фрост. — Джорджет, моя единствена любов…
	Любимата г-жа Фрост слушаше в унес съпруга си. Докато я наблюдаваше, Ригън си спомни за това, което Клер твърдеше за Атина — че била хипнотизирана от рециталите на Филип. Тя отново и отново си спомняше как преди години Филип й каза:
	— Това е един от рисковете да бъдеш наследница… Тя ще се върне…
	А сега полицейският инспектор отново попита дали не си спомня да е имало нещо между него и Атина. Тялото й бе намерено в пущинаците до имението на Екснър. Мисълта на Ригън непрекъснато скачаше ту към Оксфорд, ту към Гърция. „Може би като се върна в каютата, факсовете ще са пристигнали. Нужно ми е нещо съществено.“
	— Иска ли някой от вас да рецитира стихове — попита емоционално настроеният Байрон Фрост.
	Още преди Вероника да скочи на крака, Ригън се въоръжи с търпение, защото знаеше, че сър Джилбърт ще възкръсне.
	— Моят непрежалим покоен съпруг сър Джилбърт Екснър беше поет. По всяко време и на всяко място пишеше стихове. Когато бяхме в леглото, ме вземаше в ръце и рецитираше любимите си стихове. Миг преди да издъхне, ме придърпа към себе си и ми прошепна своя последен стих: „… Бих искал да кажа, да кажа, да кажа, по специален начин, начин, начин…“
	„Не, не, не“ — каза си Ригън.


	Стюардът беше оставил плик върху шкафа за дрехи.
	— За теб Ригън — каза Вероника, като го погледна. — Колко мило. Надявам се, че е от обожател. За минутка ще се преоблека. — Тя изчезна в банята.
	Ригън разкъса плика. Вътре имаше преводи на английски и фотокопия от информации от няколко гръцки вестника. „Най-после“ — помисли си тя, когато ги слагаше в чантата си. Бяха решили вместо пълен обяд да хапнат по един хамбургер.
	Когато Вероника излезе от банята, беше облечена в спортна фланелка с къси ръкави на червени и бели ивици, къси панталонки в подобаващ цвят и червени сандали. Тя си взе шапката с козирката, тъмните очила и последния роман на Нора Ригън Рейли.
	При басейна успяха да намерят два още незаети шезлонга. Настанявайки се, Ригън погледна към дирята, която оставаше след кораба. „В средата на океана сме“ — помисли си тя. Опита се да си представи как се чувства човек сам сред океана.
	— На тази снимка майка ти изглежда чудесно — каза Вероника, като гледаше корицата на последния труд на Нора. — Ти приличаш на нея. Чувствам, че ще се запознаем.
	„Тъкмо от това се страхувам“ — каза си Ригън.
	Вероника разтвори книгата.
	— Приятно ми е да чета тази книга, когато съм с теб, Ригън. Ако имам някакви въпроси, мога да черпя информация от извора за негодниците и убийците, които ще намеря тук — каза весело Вероника, като прелистваше с палец страниците отзад напред.
	— А сега на работа.
	Ригън се усмихна разсеяно и посегна към торбата с факсовете. Разгърна ги на колената си и се зачете. Първото заглавие гласеше: „За втори път трагедия сполетява видна фамилия.“ Следваше текст:
C>
	„Разложеното тяло на Атина Популос бе открито в края на седмицата в една гориста местност в Оксфорд, Англия…“
C$
	Журналистът беше разказал подробно и в клюкарски стил историята за таблоид, който се продава в супермаркет.
C>
	„Преди близо 11 години лелята на г-ца Популос, Елена Карвелос беше убита, когато внезапно се завърнала в дома си. В момента там се извършвала кражба с взлом. Тя също била удушена. Откраднати били безценни стари бижута. Г-ца Популос била много привързана към леля си и преживявала това много тежко.“
C$
	Ригън спря да чете за момент. „Предишната вечер по време на вечерята тъкмо говорехме за откраднати бижута, и някой спомена нещо за стари бижута. Геби? Не. Кой?“ Сигурно щеше да се сети по-късно.
	Продължавайки да чете, Ригън научи, че Атина е с десет години по-малка от предхождащото я дете в семейството, често била оставяна сама от родителите й на грижите на прислугата. Обожавала леля си, прекарвала с нея и децата й всяка възможна минута и, както се посочваше в материала, някак си се променяла коренно, когато се намирала сред тяхната жизнерадостна атмосфера.
	„Иска ми се да бях проявила разбиране към нея — помисли си тъжно Ригън. — Защо тя никога не ми каза, че е била толкова привързана към леля си? Родителите на Атина били в чужбина през онова лято и тя живеела при леля си, когато станала трагедията.“ Ригън разгледа внимателно снимките на семейството на Атина. Нейните сестри и брат й, които сега всичките бяха минали 40-те, изглеждаха много красиви. Атина явно приличаше на набития си баща и бе наследила неговите по-грубовати черти. Брат й Спирос беше казал: „След смъртта на леля ми помислихме, че една промяна на обстановката ще се отрази най-добре на Атина. Изпратихме я в английски колеж, надявайки се, че това ще й помогне да се възстанови. Никой не е мислил, че ще се стигне до нова трагедия“.
	Цитираха се думите на дъщерята на Елена, която сега беше на 18 години: „Винаги съм гледала на Атина като на по-голяма сестра. Прекарваше много време с нас. В деня, когато майка ни умря, нашата гувернантка се шегуваше, че се чувства ненужна, защото Атина беше готова винаги да помогне. За майка ми обаче важното беше, че можем да научим английски от нея.“
	Ригън прочете и останалите материали. Всички бяха подобни на първия. Нямаше някаква голяма полза от тях. Може би в местния вестник, който според Ливингстън трябваше да пристигне утре, щеше да има нещо по-полезно. Местните вестници бяха по-бъбриви.
	— Нещо интересно? — попита Вероника. — Толкова ми е мъчно за бедното момиче.
	— Никаква полза, но утре ще получа нови факсове от Гърция. — Ригън въздъхна и прибра материалите в чантата си.
	— Всички тези приказки за Гърция. Забравих да ти кажа, че Вайълет Кон твърдеше пред мен, че срещнала Кеймърън Хардуик в Гърция. Въпреки че той отрича това, тя твърди, че там бил келнер.
	— Кога е било това, Вероника?
	— Преди 11 години.


	— Марио и аз прекарахме чудесно — каза Имакулата, докато сервираха предястията. — Тази вечер на нощния бюфет ще покажат голямо копие на Статуята на Свободата, направено от масло. Не искаме да го изпуснем. Като си помисля, че моите дядо и баба и родителите на Марио са имигрирали в Америка, посрещнати от Статуята на Свободата, побиват ме тръпки. Марио, да не забравим да вземем фотоапарата.
	— Ъ-хъ, ъ-хъ — изсумтя Марио, захапвайки филия, покрита с раци от Аляска.
	„Повечето хора тук изглеждат много доволни — помисли си Ригън. — Силви е усмихната.“ Следобед Ригън я беше видяла да отива в киносалона с Вайълет Кон и брат й. Тенът на Дейл и Кенет бе станал по-очебиен, благодарение на следобеда, прекаран в излежаване на слънце край басейна. Това не беше обичайно време за трансатлантическите пътувания. Вероника беше ходила на сеанса със завързаните очи при екстрасенса и беше участвувала в играта на бинго, макар и да не беше спечелила този път. Тя бе заета да кани всички офицери и други видни фигури от персонала в това число и Лойд. Геби Гейвин изглеждаше малко вглъбен в себе си и изнервен. Не бяха го виждали много-много сутринта, но го мернаха в залата за бинго. И, разбира се, тук беше Кеймърън Хардуик.
	Отпивайки от чашата си с „Шардоне“, Ригън го попита:
	— Какво правихте днес, Кеймърън?
	Той сви рамене.
	— Бях в спортния салон и вдигах тежести, а после поплувах. Никак не се чувствам добре, когато се движа малко. — Той счупи една франзела на две с големите си силни ръце.
	„Не би трябвало да идваш на презокеанско пътуване, само за да вдигаш гири“ — помисли си Ригън. Видя как Вероника постави цигарето си в пепелника, който използваха заедно с Марио. Изведнъж си даде сметка, че не беше виждала никога Хардуик да пуши. „Защо някой, който се грижи толкова много за здравето си, сяда на маса за пушачи? Според мен, има прекалено много неща около този човек, които противоречат на нормалната логика“ — каза си Ригън. Поглеждайки ролекса на китката му, тя се зачуди дали някога тези ръце са прибирали чиниите от ресторантските маси в Гърция. Трудно е човек да си представи човек как би изпълнил нечия поръчка.
	— Да не забрави някой, че утре вечер в 5 ч. ще има коктейл у нас — припомни им Вероника. — Ще имаме два часа на разположение да си побъбрим преди вечеря. Искам всеки от вас да ми напише адреса си и аз ще дам списъка с адресите да ги размножат за всеки, за да продължим да поддържаме връзка.
	Ригън забеляза, че за Марио и Имакулата това беше чудесна идея. Представи си коледни картички, на които Марио Трети и Консепсионе стоят край огнището с коледни гирлянди над главите.


	_Четвъртък, 25 юни_
	— Ригън, време е за ставане! — пропя Вероника и, дръпвайки одеялото, я погъделичка по петите.
	— С какво съм заслужила това? — каза си съкрушено Ригън, мъчейки се да отвори очи.
	Независимо от големите й усилия да стане ранобудна, тя никога не можа да се превърне в онези чучулиги, които ставаха сутрин от леглото бодри и жизнерадостни.
	— Толкова съм доволна, че снощи не останахме дълго в казиното. Такова удоволствие беше да се върнем тук и да почетем в леглото, макар че аз останах по-късно, отколкото трябваше с книгата на майка ти. Ти беше вече заспала и аз просто трябваше да си наложа да изгася лампата в 1 ч. Нямам търпение да го разкажа на майка ти, когато най-после се срещна с нея.
	— О, чудесно, Вероника. Тя много обича да чуе мнението на читателите за нейните книги. — Ригън се обърна, придърпа завивките върху себе си и си помисли колко хубаво би било да поспи още един-два часа. — Колко е часът?
	— Седем и половина. Трябва да слезем долу да закусим и в 9 ч. да бъдем във фризьорския салон.
	— Ще ходиш ли на фитинг упражненията тази сутрин?
	— Нямам време. Трябва да ни нагласят, а след това ще се подготвяме за коктейла.
	Ригън се подпря на лакти:
	— Да ни нагласят?
	— Разбира се. Запазила съм и за двете часове за маникюр, педикюр, маска за подмладяване, масаж, опаковане с водорасли, сешоар и гримиране.
	— Сигурна ли си, че ще можем да излезем от там до пристигането ни в Ню Йорк? — попита Ригън, стъпвайки на пода. Все пак тя си каза, че това звучи по-добре, отколкото да ходи на лекциите по финанси и поезия.
	— Разбира се. — Вероника отвори с широк жест плъзгащата се врата към терасата и пое дълбоко соления морски въздух. Ригън си помисли, че косъмчетата на ноздрите й бяха подложени на по-голям натиск, отколкото инсталацията за пречистване на въздуха в някоя фабрика.
	— Ще ни сервират обяда там — обясни Вероника. — За нещастие, ще трябва да забравим за всички днешни лекции. Мисля, че тези неща са необходими за една очарователна и красива домакиня. Вероника излезе на палубата като си тананикаше. — Какво направих за любовта…
	Ригън я зяпаше, протягайки крайниците си. „Вероника е щедра — помисли си тя. — Но не трябваше да ме записва за всички тези процедури. Ще й струва сума пари.“ Влезе в банята и се огледа в огледалото. Около очите й имаше две тъмни петна. Мисля, че маската за подмладяване май ще дойде тъкмо навреме.
	— Добре ли се чувствате, мис Рейли? — попита я „разкрасителката“ с безупречна кожа и грим, когато приключи с опаковането на тялото й в пластмасови ленти и електрически одеяла.
	„Толкова удобно, колкото би могъл да се чувства човек, увит в тези миризливи и лигави листа — каза си Ригън.“
	— Да, чувствам се чудесно.
	— Това е добре, защото всички, които малко или повече страдат от клаустрофобия, може да се поизмъчат.
	„Е, добре че ми го каза.“
	— Затова пък, когато приключи, ще се почувствате прекрасно. Всички мъртви клетки по кожата ви ще бъдат махнати и токсините ще бъдат извлечени от организма ви.
	— Така ми каза и една жена от нашата маса.
	— Коя е тя?
	— Имакулата Бутакавола.
	— О, да. Тя беше тук онзи ден. Чудесна жена. Обича да говори за семейството си.
	— Зная.
	— Тя ще идва днес следобед да й правят фризурата. Щяла да ходи на някакво парти тази вечер. Предполагам, че ще е на вашето.
	— Да.
	— Чудесно, — каза тя с онзи шепнещ глас, с който бяха научени да говорят разкрасителките от тези тъмни гробници, в които хората влизаха доброволно.
	— Отпуснете се, наслаждавайте се. Ще бъда отвън, ако ви потрябвам. След половин час ще ви разопаковаме и ще вземете душ преди следващата процедура. — Тя затвори почтително вратата, а Ригън очите си.
	Минутите минаваха и Ригън осъзна, че не може да се отпусне. Мислите за Атина и семейството й отново погълнаха вниманието й. Тялото на Атина, намерено под купчина листа, смирено, безжизнено. Пенелоп отровена. Въпроси около Кеймърън Хардуик. Ригън се сгърчи от неприятно чувство, когато одеялото започна да се загрява и тя разбра, че не може да мръдне. Приличаше някак на абсолютната липса на напредък по случая, с който се занимаваше, въпреки че посред океана не би могла да направи кой знае какво. Беше като схваната. „По дяволите! Само си губя времето тук — каза си тя, чувствайки как потта изтича от порите й.“
	Пихтиестата маса върху тялото й ставаше все по-гореща. Чувстваше се като прогизнала. Опита се да раздвижи ръцете си, но те бяха прилепени плътно от двете й страни.
	За миг я обзе истинска паника, когато си представи тялото на Атина, разлагащо се в съседната на Лиуилин Хол гора, покрито с мокри миришещи листа.
	— Госпожице, госпожице, госпожи-и-и-це! — извика тя.
	Вече беше 3 ч. следобед, когато Ригън и Вероника се върнаха в апартамента.
	— Коафирани, маникюрирани, масажирани, гримирани — каза Ригън. — Благодаря ти, Вероника. Лошото начало се превърна в нещо наистина хубаво.
	— Да се понагласи човек е добре за душата, нали? Съжалявам, че опаковането в морски водорасли не ти понесе, скъпа. Когато се подложих на тази процедура просто си представих, че сър Джилбърт ме е притиснал здраво в прегръдките си. Естествено исках това никога да не свършва. — Вероника се погледна в огледалото на тоалетната си масичка и поправи косата си. — Била ли си влюбена, Ригън?
	— Само веднъж в седми клас.
	Вероника се разсмя.
	— Не, имам предвид истински.
	— Имах няколко погрешни опита. Кой знае? — Ригън сви рамене и погледна ноктите си, лакирани в „пленително“ червено, както беше модно да се казва. „Не е ли прекалено ярък този лак? — помисли си тя. — Може би трябваше да сложа «пагубно» тъмновиолетова или «секси» ягодово. Кой ли ги измисля тези наименования?“
	— Когато се влюбиш, — продължи Вероника — животът ти ще се промени. Ще знаеш, че точно това си търсила. Предполагам, че ще трябва да целунеш доста жаби, преди да откриеш своя принц.
	— Ами аз вече целувах доста принцове, които в крайна сметка се оказваха жаби — промърмори Ригън.
	— Ригън, надявам се, че накрая ще намериш някой като сър Джилбърт. Знам, че малко прекалявам с приказките за него, но той беше и винаги ще бъде моята голяма любов.
	Ригън седна на леглото до нея. Изглежда, че е точно така.
	— О, скъпа, преди да го срещна до известна степен имах манталитета на стара мома. Всеки ме мислеше за луда, че прекарвам толкова много време с толкова възрастен мъж. Той обаче имаше такъв младежки дух. Караше ме да се чувствам така необикновено и много влюбена. Да бъдеш с него бе все едно да се завърнеш вкъщи. Някои мислеха, че съм се хванала за него заради парите му. — Вероника повиши глас. — Това обаче не беше вярно. Той искаше да се ожени бързо за мен, за да бъда осигурена, ако нещо се случи с него. Мисля, че стана прекалено скоро, но той настояваше. — Вероника въздъхна. — Тези две седмици бяха най-хубавите в живота ми и никога повече не открих друг, който би могъл да го замести. Но — Вероника скочи на крака, — това не означава, че не трябва да продължавам да търся, нали Ригън? — Тя плесна с ръце. — Ние ще даваме прием тук. Барманът и келнерът ще дойдат в 4 ч. и трябва да бъдем готови. Мисля, че ще е чудесна идея да си отворим бутилка шампанско и да си пийваме, докато се обличаме. Какво ще кажеш, Ригън?
	— Защо не?
	— Ами да, защо не?
	Вероника се запъти към хладилника.
	— В края на краищата, веднъж се живее.
	— Точно така.
	— О, Ригън, толкова е хубаво, а ни остана само още един цял ден. Не мога да не се вълнувам, че ще срещна моята племенница и децата й, но въпреки това не ми се иска пътуването ми да свърши.


	В 5 ч. апартаментът „Камелот“ беше готов за началото на коктейла. На стратегически важни места около масата бяха сложени свежи цветя, блюда със сирена и купи с пресни плодове. На масата за коктейли барманът режеше лимони на тънки резенчета. Отвън на терасата келнерът се въртеше около миниатюрна печка, подготвяйки подносите с топли сандвичи. Късното следобедно слънце огряваше водите на океана и „Кралица Гуинивър“ се носеше величествено към Ню Йорк.
	— Тук има храна за цял полк — каза Ригън, вземайки си едно морковче.
	— Да, обаче винаги е по-добре да има повече, отколкото да не стигне — каза небрежно Вероника.
	„Тогава какъв беше проблемът на партито в Лиуилин Хол миналата седмица — помисли си Ригън, когато на вратата се почука. — Обзалагам се, че е Робин Лийч.“
	— Идвам — пропя Вероника, оглеждайки се още веднъж в огледалото. Отиде до вратата и я разтвори така широко, като че ли отваряше царски порти. На входа не беше техният първи гост, а един непохватен млад стюард, който пристъпваше от крак на крак.
	— Нося плик за мис Рейли.
	— Благодаря ти, скъпи. Ще влезеш ли да изпиеш едно питие?
	— Съжалявам мадам, с удоволствие бих изпил едно, но съм на работа.
	— Добре, ако имаш почивка, отбий се. Не се знае колко дълго ще продължи партито ни.
	— Чудесно.
	Ригън бързо слезе по стъпалата между двете нива на апартамента и взе плика от ръцете на Вероника. „Сигурно са останалите факсове от Гърция. Само ще ги прегледам набързо.“ Застанала в преддверието с Вероника, надничаща през рамото й, Ригън разкъса плика и извади съдържанието му. На първата страница имаше снимка на Атина с леля й, нейните деца и гувернантката им. Под снимката имаше следният текст: „Минути преди смъртта си Елена Карвелос се е снимала на плажа в Скулис и това е последната й снимка с децата й.“
	— Ама това е Вал!
	— Какво говориш Вероника?
	— До момичето с тъмните коси.
	— До Атина?
	— Ами да. Това е Атина. Бедното дете. Обаче точно до нея стои Вал. Веднъж разглеждах един от годишните дневници на Филип от „Свети Поликарпс“ още преди десет години и там ми попадна снимката й. Това е било през първата година от постъпването й като преподавателка там. Изглеждаше точно така.
	Ригън почувства как адреналинът й рязко се покачи. „Запази спокойствие — помисли си тя — Вал никога не беше казвала, че познава Атина.“
	— Но, Вероника, това е такава неясна снимка. Тя е преснимана на факсова хартия, още повече че в онези години почти всички бяха с такава прическа. Виж, тук пише, че тя се казва Мери В. Кук. „Дали това не е резултат от изпитите три чаши шампанско? — помисли си Ригън.“
	— Ами тогава изглежда, че тя просто има двойник. А какво означава инициалът В.? — попита Вероника, преди да смени темата и да отвори на второто почукване на вратата. Фигурата на Кеймърън Хардуик изпълни рамката.
	— Здравейте, госпожи!
	— Нашият пръв гост — извика Вероника. — Заповядайте.
	— Здравей Кеймърън — каза Ригън, напъхвайки факсовете обратно в плика. Тя отвори най-горното чекмедже на шкафа и ги постави вътре, казвайки си, че би искала да има време да ги проучи още сега.
	„Няма да мога да ги прегледам, преди да свърши вечерята — помисли си тя с нетърпение.“
	— Виж, Ригън, Кеймърън ни е донесъл кутия с шоколадови бонбони. Не е ли много предвидливо?
	— О, да, чудесно — каза Ригън, спомняйки си последния път, когато някой й беше подарявал шоколадови бонбони. Беше едно нейно старо гадже от Ню Йорк, който беше идвал в Лос Анжелос по работа. Едва по-късно разбра, че бонбоните ги подаряваха на пътниците от първа класа на авиокомпанията „Транс Америкън“.
	„Всеки знае, че има хора, които могат да ти подарят ненужните си сватбени подаръци — помисли си Ригън и измъкна от края на кутията, донесена от Кеймърън, един бонбон.“ Пъхна го в устата си с надеждата, че ще е шоколадов карамел. Защо пък да не им поднесе шоколад? Но докато дъвчеше шоколадовия бонбон с пълнеж, нервен спазъм присви стомаха й. „И Вал, и Кеймърън са били в Гърция и никой от тях не си признава. Защо? Вероника може да греши. Може и Вайълет да греши. Трябва да открия в кой град е била Вайълет Кон — каза си Ригън. — И нямам търпение да се обадя на Ливингстън. Разбира се, дори Вал и Кеймърън да са били, там това все още не означава, че са извършили нещо нередно.“
	Тя погледна към палубата, където келнерът изваждаше сандвичи от фурничката, а после трябваше да си поеме дълбоко въздух, когато си спомни, че Вал е била в Лиуилин Хол, когато беше отровена Пенелоп.
	— Ама това местенце си го бива — се чу гласът на Марио, когато той и Имакулата видяха за първи път апартамента „Камелот“.
	— Скъпа, ако някога спечелим от лотарията, ще направим още едно пътуване и ще ангажираме този апартамент.
	— Първо трябва да отделим известна част за образованието на децата, Марио. Но в такъв случай бихме могли да вземем цялата фамилия. Нали ще е чудесно? — Очите на Имакулата блеснаха, когато си представи тази възможност.
	Ригън отиде при тях.
	— Можете да настаните другата част от семейството в отсрещния апартамент и целият район ще бъде на ваше разположение. — Как ви се струва това, Марио?
	Марио се засмя, прегръщайки Имакулата.
	— О, не давайте на жена ми такива идеи. Значи тук има още един такъв апартамент?
	— Да, и той е празен за това пътуване. Трябваше да вземем ключовете и да организираме партито и в двата апартамента — каза Ригън, опитвайки се да поддържа тона, обичаен за светските коктейли. — Тогава Вероника можеше да покани всички на кораба.
	— Мисля, че тя вече го е направила — обади се Дейл от вратата. Зад него се усмихваше Кенет. Пред асансьора имаше доста хора.
	— Ще донеса нашите питиета, преди да са се струпали много хора на бара. Какво ще пиеш, скъпа? — попита Марио Имакулата.
	— Ами, чакай да помисля, започна Имакулата. — Вече пих едно модно питие днес и в него имаше ром. Не искам питие с ром, но в края на краищата може би ще трябва да пия пак такова, защото не е хубаво да ги смесвам. О, я виж! Има шампанско и…
	— Ела да отидем заедно до бара, за да решим. — Марио се обърна към Ригън и Дейл. — Моля да ни извините.
	— Това място е невероятно — каза Дейл, оглеждайки се наоколо, докато Кенет отиде до бара за питиетата.
	— Да, наистина — съгласи се Ригън, отпивайки от шампанското. Тя видя как Хардуик се измъкна на палубата и застана на перилата с гръб към останалите.
	— Ригън, много ми харесва прическата, която са ти направили — каза Кенет, подавайки на Дейл чаша уиски. — Сложили са малко повече спрей, но те изглежда винаги правят така.
	— Кенет и аз никога не можем да не говорим професионално. Докато оглеждам мебелите, той гледа прическите на хората и си казва, че би използвал по-добра боя…
	— За един — гребен, за друг — коса — издекламира Кенет. — Ригън, разбрахме се с Вероника да се видим тук в събота следобед в 4 ч. Ще пийнем шампанско и аз ще среша косата на Вероника. Иска да изглежда шик, когато се срещне с племенницата си. Искаме до пет часа да сме долу, за да бъдем на палубата, когато навлезем в пристанището на Ню Йорк и корабът минава покрай Статуята на Свободата.
	— Четири часа? — повтори въпросително Ригън.
	— Това е традиция, която сигурно не би искала да пропуснеш. Вероятно ще изкараме цялата нощ. Защо не дойдете при нас — попита Дейл.
	— Благодаря ви, момчета, но все пак мисля да поспя няколко часа — каза Ригън.
	След половин час партито беше в разгара си. Силви пристигна с Милтън и Вайълет. Когато ги поздравяваше, Ригън забеляза, че тя изглежда така, като че ли е ударила голямата печалба от лотарията, очевидно доволна да направи впечатление на Милтън и неговата неприятна сестра.
	— Да, да — каза Вайълет, оглеждайки се с критичен поглед наоколо. — Много добре. О, Милтън, тук е онзи млад грубиян. Не знам дали трябва да останем.
	Ригън разбра, че Вайълет гледа към Кеймърън Хардуик, а на Силви сякаш й потънаха гемиите.
	Ригън хвана леко под ръка Вайълет и каза.
	— Моля ви, останете. Тук има толкова много интересни хора. Лейди Екснър ми каза, че сте срещнали Кеймърън в Гърция.
	— Абсолютно съм сигурна. Той ни сервираше през 1981 г., в която почина моят скъп Брус.
	Ригън я придружи до бара и небрежно каза:
	— Следващото ми пътуване ще бъде в Гърция. В кой град бяхте вие?
	Без да се замисли, Вайълет каза категорично.
	— Скулис.


	— Не, не, не правете глупости, г-н Грейв. Няма да позволя това — настояваше Вероника.
	— Ама само за няколко минути ще сложа в ред всичко тук. Вие отивайте на вечерята и аз ще ви последвам след няколко минути.
	— Не, вие направихте твърде много за нас. Вече минава 7 и половина и сме закъснели. Стюардът ще дойде да оправи всичко, докато вечеряме.
	— Вероника отвори вратата и понечи да излезе.
	— Партито беше изумително, нали?
	Следвайки я с нежелание Гейвин се съгласи.
	— Беше чудесно. Затова исках всичко да бъде в ред, когато се върнете.
	Ригън затвори вратата и тръгна по коридора с мисълта, че той беше толкова настоятелен, като че ли от това зависеше живота му.


	_Петък, 26 юни_
	„Не мога да чакам повече — мислеше трескаво Ригън, измъквайки се от леглото.“ Погледна към Вероника, която беше заспала дълбоко. Часовникът до леглото показваше 4 и 30, което означаваше 8.30 сутринта оксфордско време. Ригън влезе на пръсти в банята, затвори вратата и вдигна телефонната слушалка от телефона на стената. Пет минути по-късно тя говореше със старши инспектор Ливингстън.
	— Толкова се радвам, че се свързах с вас — прошепна тя и започна да му разказва за твърдението на Вероника, че Вал е гувернантката от снимката с Атина и децата на леля й.
	Ливингстън погледна изрезките от вестниците по бюрото си и започна да ги прелиства, докато намери споменатата снимка. След като я разгледа внимателно, каза:
	Би могла да бъде и тя, но е трудно да се каже със сигурност. Снимката е доста неясна. Пише, че това е Мери В. Кук. Днес ще се отбия в „Свети Поликарпс“ и ще прегледам документите, които е представила при постъпването си.
	— И още нещо — продължи Ригън. — Тук, на кораба, има един американец, който седи на нашата маса и в чиято биография нещо не се връзва. Една възрастна жена, с която разговарях, твърди, че й е сервирал в Скулис, Гърция, преди единадесет години. Това е само предположение, но бихте ли могли да се допитате до гръцката полиция? Вижте дали името му е споменавано по време на следствието. Може да е бил разпитван, ако е работил в града.
	Скулис не е чак толкова голям град.
	— Ще го направя с удоволствие. Как се казва?
	— Кеймърън Хардуик.


>	Оксфорд

	Отправяйки се още веднъж с кола по пътя за „Свети Поликарпс“, Ливингстън отново прехвърляше в ума си фактите, по делото. Ако наистина Валери Туилър е била гувернантка, защо е криела това? Има ли това някаква връзка с кражбата в дома на Елена Карвелос, по време на която тя е била убита? Ами този Кеймърън Хардуик? Ливингстън се беше обадил по телефона в Гърция и бе поискал да прегледа делото за убийството на Карвелос.
	Беше 9.05 сутринта, когато той спря на паркинга. Както се очакваше, Реджинал Крейн, директорът, беше в кабинета си.
	— Найджъл, това е второто ти посещение през тази седмица. — Крейн му подаде ръка. — Заповядай, седни. Какво мога да направя за теб този път?
	Ливингстън седна и пое дълбоко въздух. Трябваше да внимава. Репутацията й можеше да пострада.
	— Г-ца Валери Туилър. Можеш ли да ми дадеш досието й?
	Без да се колебае, Крейн отиде до един разнебитен кабинетски шкаф.
	— Предполагам, че не мога да попитам защо се интересуваш от Вал Туилър?
	— Просто искам да проверя някои факти — отговори Найджъл, като извади бележника от джоба си.
	Хвърляйки папката на бюрото си, Крейн седна и я отвори. Обясни, че първият лист съдържа бележките, които си беше взел, когато бе разговарял с нея преди назначаването й.
	— Кога е било това? — попита Ливингстън.
	— 23 април 1982 г.
	Ливингстън почувства, че през тялото му премина тръпка.
	— Това е денят, в който Атина беше изчезнала. Къде е работила Туилър до това време?
	— В едно училище на около 75 мили западно оттук. Мястото се казва Пиърсънс Хол.
	— Представила ли е някакви препоръки от Гърция, или пък да е споменавала, че е работила там като гувернантка?
	Крейн прелисти документите.
	— Не, няма такова нещо.
	— Известно ли ти е дали се е омъжвала някога?
	— Очевидно тя се е развела една година преди да дойде тук, защото дори е възвърнала моминското си име.
	— А каква е била фамилията на съпруга й?
	— Кук.
	Инспекторът се изправи.
	— Точно къде се намира това място Пиърсънс Хол?


>	В океана

	Когато се върна пак на пръсти в леглото след разговора си с Ливингстън, Ригън започна да се върти ту на едната, ту на другата страна. За сън не можеше да става и дума. Умът й трескаво продължаваше да работи. Вайълет Кон. Мозъкът й щрака като стоманен капан. „Обзалагам се, че е права — каза си Ригън. — Кеймърън Хардуик е бил техен келнер в Скулис. Ако Вал е била гувернантка там, може би се е запознала с Кеймърън в града. Вероятно тя му е казала за бижутата. За старите бижута, които, както той се изрази, са единствените, заслужаващи да ги притежава човек.“
	Ригън се обърна на една страна и още веднъж сграбчи възглавницата, гледайки към терасата, на която Кеймърън прекара по-голямата част от коктейла. Ако Вал и Кеймърън бяха свързани по някакъв начин, има ли това връзка със смъртта на Атина и какво правеше Хардуик на този кораб?


>	Оксфорд

	Инспектор Ливингстън измина по-голямата част от 75-те мили до Пиърсънс Хол почти без да забелязва спокойствието на английската провинция.
	Беше 11.30, когато той седеше в един друг кабинет, очаквайки директорката Маргарет Хезлоп да се върне от някакво съвещание. В 12 без четвърт вратата се отвори и една жена, която се придвижваше с инвалидна количка, я бутна с бастуна си.
	Ливингстън скочи на крака:
	— Мога ли да ви помогна?
	— О, не, няма нужда, аз се справям сама още от войната — каза енергично тя. Беше на около 60 години с приятно изражение и сива стегната в кок коса. Спря срещу стола на Ливингстън и му подаде ръка.
	— Маргарет Хезлоп.
	— Найджъл Ливингстън. Благодаря ви, че ме приехте толкова бързо.
	— Знаех, че сигурно е важно. В противен случай едва ли щяхте да изминете този път от Оксфорд. — После делово попита. — По какъв въпрос желаете да разговаряме?
	— Бих искал да разговаряме за биографията на Валери Туилър.
	— Валери Туилър? — Хезлоп изглеждаше озадачена.
	— По мъж фамилията й е Кук.
	— О, да, разбира се. — Лицето на директорката стана по-строго и тя разтърси глава. — Никога не бих я свързала с името Туилър. Тя възприе бащината си фамилия, след като се разведе с един момък от града.
	— Доколкото можах да се осведомя, е била известна под името Мери, докато е била учителка тук. — За втори път тази сутрин Ливингстън се усети, че си играе с писалката и бележника.
	— Всъщност през цялото време, докато беше тук, — отговори Хезлоп.
	— Така. А знаете ли дали е прекарвала някоя от летните си ваканции като гувернантка в Гърция?
	— Да, разбира се. С това започнаха неприятностите й. — Хезлоп подкара инвалидната си количка до етажерката и извади от там папка, на която беше написано „Мери В. Кук“.
	— Какво имате предвид като говорите за неприятности? — попита бързо Ливингстън.
	— Не сте ли и вие затова тук? — попита Хезлоп, след като затвори чекмеджето и разтвори папката на бюрото си. — Тя се разведе с мъжа си и искаше да се махне оттук през лятото. Работеше за едно семейство в Гърция, в което, сигурна съм, знаете това, стана трагедия. Една жена влязла в къщата си, когато там се извършвала кражба с взлом и била убита. Тъй като Мери била единствената, която живеела в къщата без да е член на семейството, разпитвали я най-подробно. Когато се върна тук през есента за започването на учебната година полицаите продължаваха да идват и да я разпитват. На нас това никак не ни харесваше. Създаваше някои затруднения и противоречеше на атмосферата тук. Мисля, че не можаха да докажат нищо. Най-после се откри свободно място в „Свети Поликарпс“ и тя се възползва от възможността да се махне оттук. Кандидатира се за длъжността и, доколкото ми е известно, оттогава работи там. Дори чух, че се канела да се омъжи.
	— Да, вярно е.
	— Ами, надявам се, че избраникът й ще има по-голям късмет от Малкълм Кук. Тя е твърде трудна жена. Чудесна преподавателка, но не се привързва лесно.
	„Нищо чудно, че не е искала да признае, че познава Атина — помисли си Ливингстън. — Напълно логично беше да е искала да започне нов живот. И дори фактът, че интервюто с нея е било в деня на изчезването на Атина може да няма нищо общо с това.“ И друг път се беше сблъсквал с нелепи съвпадения, когато хората попадат в неподходящ момент на неподходящо място.
	Ливингстън благодари на Маргарет Хезлоп, че му беше отделила част от времето си и се накани да си върви, обещавайки, че ще се обади пак, ако се нуждае от повече информация.
	На стълбището, което водеше към паркинга той се поколеба, спирайки за момент да се наслади на слънчевите лъчи, които се прокрадваха иззад облаците, размишлявайки над това, което току-що беше чул.
	— О, Господи, къде ли съм паркирала това проклето нещо?
	Ливингстън се огледа и се усмихна, като видя една възрастна жена на около 70 години.
	— Съпругът ми винаги се дразни от това, че не мога да запомня къде съм паркирала колата. Има проблеми с краката и аз го оставям пред вратата, а после се връщам да паркирам. Днес в голямата зала има занаятчийска изложба. Показват много хубави неща. Може би ще искате да ги видите?
	Опитвайки се да помогне, Ливингстън попита.
	— Каква марка е колата ви?
	— Син „Остин“. Напоследък ни създава доста неприятности. Наричаме я нашата гнила ябълка — каза шеговито тя. — О, благодаря ви. Сега я виждам. Като се подпираше на перилата започна да слиза по стълбите.
	Син „Остин“. С.О. Ливингстън прегледа бележника си и намери мястото, на което беше отбелязал точно какво е написано на кибритената кутия, намерена в джоба на Атина Популос. — С.0.315. Той рязко се обърна и бързо се запъти обратно към сградата.
	— Възползвам се от готовността ви да помогнете по-скоро, отколкото бихте предполагали — каза той на изненаданата директорка. — Дали случайно нямате на разположение списъка на колите, ползвани от вашите преподаватели?
	— Да, разбира се. Всички имат пропуски, за да използват паркинга.
	— Каква кола караше Валери, т.е. г-жа Кук, когато беше тук?
	— Момент да проверя. Папката й още е тук. Ами да — син „Остин“.
	— Какъв е регистрационния му номер, попита напрегнато Ливингстън.
	— Три-едно-пет-седем-шест-четири.
	— Много ми помогнахте.
	„Валери Туилър или Мери В. Кук е познавала Атина от Гърция — помисли си Ливингстън, качвайки се в колата си. — Поради някаква причина Атина бе записала част от регистрационния номер на колата на Вал. Изчезва в деня, когато Вал разговаря с директора на колежа в Оксфорд. Вал обвинява Вероника, че се е опитала да отрови Пенелоп Атуотър, нещо, в което той инстинктивно чувстваше, че не може да повярва. Ригън Рейли е на същото мнение. И друго. Предстоящата сватба на Вал и Филип не беше логична. Бяха съвършено различни и неподходящи един за друг. Тя се омъжва за него, защото вероятно щеше да наследи лейди Екснър и имотите й. Ако наистина се е опитала да отрови Пенелоп Атуотър, никой не можеше да каже каква ще е следващата й стъпка. И кога ще бъде направена.“ Чувството, че трябва да действа бързо, го накара да натисне педала за газта по обратния път към Оксфорд.


>	В океана

	Кеймърън Хардуик прекара безсънна нощ. Отново и отново прехвърляше в ума си плана, който беше измислил. Представяше си голямата каюта. Ако старата кранта се събудеше, когато се справяше с Рейли, щеше да стане много рисковано. Погледна към шишенцето с капките, докарващи до безсъзнание, което стоеше на нощното му шкафче. Действаха в продължение на няколко часа. Щеше да ги сложи тази вечер в питието й до 10 или най-късно до 11 ч. главата на Екснър щеше да клюмне. След партито, което даде миналата вечер, би трябвало да се чувства изтощена. Докато той успее да се вмъкне в съседния апартамент вече няма да е на себе си. Усмихна се.
	Рейли. Много му се искаше да подслади и нейното питие, но беше твърде рисковано. Чувстваше, че тя изпитва към него някаква странна неприязън. Никога не би му позволила да се приближи толкова близо, а дори и да го направи, ако внезапно й се приспеше, много щеше да се разтревожи. С нея трябваше да разчита на изненадата. Ако спи, когато влезе вътре ще разполага с още няколко ценни секунди. Ако не, беше уверен, че ще се справи с нея, преди да успее да посегне към телефона. Вече беше проверил, че телефонът в гостната беше на една маса, която стоеше зад разтягащото се канапе — твърде далеч, за да се вкопчи в него, преди да е стигнал до нея. Ако започнеше да крещи, това нямаше да й помогне. Как беше тази пословица — ако дървото падне в гора, в която няма никой, кой ще го чуе? Хардуик погледна часовника си. Беше 6 ч. сутринта. „По-добре ще е да стана“ — каза си той. Предстоеше интересен ден, а и времето изглежда щеше да помогне. Беше добър знак. За вечерта се предвиждаше облачно време. Когато пусна душа, в ноздрите го удари миризма на силно хлорирана вода. „Как могат хората, които работят на този кораб, да се къпят седмица след седмица с тази вода — помисли си той. — Стюардът. Нека се надяваме, че няма да се опита да попречи тази вечер. Дано към 1 ч. вече да е упоен в стаичката си от д-р Джек Даниълс. Ще мина покрай него, ще си свърша работата и ще се върна тук, за да чакам — да стигна до сушата, свободата и големите пари.“


	„Поради някаква причина днес се чувствам изнервена и се безпокоя за Вероника“ — мислеше Ригън, докато двете с Вероника се обличаха. Бяха спали до по-късно от обикновено. Ригън беше заспала едва след 5 ч., а от непрекъснатото движение, в което се намираше напоследък, и Вероника изглежда започваше да се изморява. Реши да се откаже от фитинг упражненията.
	— Всичко е наред, Ригън — увери я Вероника. — Наистина се чувствам доста добре. Днес е подходящ ден за почивка, за стягане на багажа, за сбогуване с нашите нови приятели и за подготовка за втората част от моето приключение, което започва утре.
	— Какво чух, няма да ходите на никакви семинари днес? — попита Ригън.
	— Мисля, че не ми се слуша отново за финансовото планиране. Филип е наел човек, който да се грижи за това. Що се отнася до екстрасенса, бих предпочела да отида на самостоятелен сеанс с някой в Ню Йорк. Чух, че имало няколко добри, които работели в ресторанти. Идвали сами на масата ви. Ще заведа и моите племенници. — Вероника седна при подноса със закуската. — Толкова съм доволна, че днес поръчахме да ни донесат закуската в стаята. След това можем да се разходим по палубата „Лидо“, както направихме онзи ден следобед.
	— Добра идея — каза Ригън.
	Някой почука на вратата. Тя остави чашата си с кафе на подноса.
	— Кой ли пък може да е сега — запита се Ригън и отиде да отвори.
	Пред нея стоеше Геби Гейвин с доста изнервен вид.
	— Всичко наред ли е? — попита той. — Обезпокоих се, когато лейди Екснър не се яви на упражненията тази сутрин.
	— Да, всичко е наред, — чу се отвътре гласът на Вероника. — Днес е ден за релаксация. Влезте, г-н Грей.
	Като мина покрай нея, Ригън си помисли, че през последните два дни се е състарил.
	— Бих искал да ви съпроводя до всичките занимания, които ще посетите днес, лейди Екснър. Да бъде човек във вашата компания е такова удоволствие, а й това е последният ни ден. Ригън, може би искаш да си свободна за известно време.
	— Благодаря ти, Гейвин, но днес Вероника и аз сме решили просто да почиваме на палубата „Лидо“, нали така Вероника?
	— Точно така. Защо не дойдете с нас? Отдавна мина времето, откакто такъв красив джентълмен като вас е пожелавал компанията ми.
	„Вероника пак започна с нейните флиртове — каза си Ригън. — Чудя се дали един ден няма да напише поема за Гейвин.“


	— О, Марио, не мога да чакам повече — извика радостно Имакулата, докато си слагаше грим около очите. — Кога ще отидем горе?
	— Стюардът каза по всяко време след 10 ч. — каза Марио, докато си връзваше връзките на кецовете.
	— Ще си направим наше парти в един от двата най-луксозни апартамента на този кораб. А сега много ми се иска да закуся.
	След като за втори път сложи туш на миглите си Имакулата затвори ципа на тоалетната си чантичка.
	— Ще си взема специално черното бельо. Нали имаме късмет, че във втория апартамент няма никой, а и стюардът беше толкова мил.
	— Скъпа, за пари всеки става добър.
	— Знам, обаче той би могъл да си има неприятности.
	— Да, ама аз му казах, че караме нещо като втори меден месец, а и никога не бихме могли да си позволим да наемем такъв апартамент. Никой няма да узнае, а той ще изкара допълнително 200 долара. — Марио прегърна Имакулата.
	— Ще си припомним първата ни брачна нощ.
	Имакулата го погледна с недоумение.
	— Но, Марио, не си ли спомняш, че ти заспа в оная нощ?


>	Оксфорд

	Беше малко след 2 ч. следобед, когато Ливингстън се върна в кабинета си. На бюрото му имаше няколко съобщения, най-важното от които беше от гръцките власти. Бързо им се обади по телефона и научи, че Кеймърън Хардуик наистина е бил разпитван след смъртта на Елена Карвелос. Работил като келнер в местен хотел. Седмица преди убийството бил нает да помага при голямо парти в къщата на Карвелос. Нямаха повече данни за него.
	Оставяйки телефонната слушалка Ливингстън започна да разсъждава върху факта, че по всяка вероятност Туилър и Хардуик са се познавали в Гърция. Сега Хардуик пътуваше с „Кралица Гуинивър“. Пет минути по-късно той говореше с агента на параходната компания в Лондон. Представи се и попита:
	— Имате ли адреса на Кеймърън Хардуик, който сега пътува за Ню Йорк на „Кралица Гуинивър“?
	— Сигурно го имаме. Една минута, сър.
	В гласа на жената се чувстваше известна надутост, но не беше враждебен.
	Докато чакаше, Ливингстън си помисли кога ли ще може да хапне един сандвич. Не беше ял нищо от ранно утро.
	Важният глас се обади отново.
	— В списъка Кеймърън Хардуик е дал само номера на пощенската си кутия в Ню Йорк.
	— Така ли?
	— Да, сър, съжалявам.
	Ливингстън беше на път да приключи разговора, когато му мина една мисъл.
	— Дали, преди да се качи на кораба, е оставил някакъв телефон, на който да бъде потърсен?
	— Да оставил е. Ние винаги искаме телефонен номер, на който можем да се свържем с пасажерите преди началото на пътуването, в случай че то по някаква причина се забави.
	Ливингстън записа номера, който беше в Хайгейт, а това беше само на 30 мили от Оксфорд.
	— Благодаря ви.
	Бързо набра номера и изчака напрегнато, докато телефонът иззвъня шест или седем пъти. Накрая отговори някакъв възрастен човек.
	— „Барлинек-Ин“ при пансиона „Хикс“ на вашите услуги. Да, да. Мога ли да направя нещо за вас? О, почакайте.
	Ливингстън погледна озадачен слушалката.
	— Да, ще почакам. — Чу как гласът в другия край на линията се извинява пред някого, който очевидно се оплакваше от нещо.
	— О, Господи, чаят ви не е горещ ли? Много съжалявам. Седнете. Веднага ще ви донесем друг. Да, да. Седнете. Седнете. С какво мога да ви бъда полезен?
	Ливингстън барабанеше с пръсти по бюрото си.
	— С какво мога да ви бъда полезен — повтори гласът.
	Ливингстън се изправи в стола и се представи.
	— Искам да знам дали при вас е бил някой си Кеймърън Хардуик.
	— Кеймърън Хардуик? Да.
	— Да? — попита изненадано Ливингстън.
	— Да. Напуснал е в началото на седмицата. Един момент моля. Здравейте, радвам се да ви видя отново. Запишете се в книгата, моля. Здравейте, да. Толкова съжалявам. Кеймърън Хардуик е напуснал в понеделник сутринта. Тих младеж. Много спретнат. Често ползваше дъската за гладене. — Смях, подобен на хъркане премина по телефонния кабел.
	— Отсядал ли е при вас и друг път?
	— О, да, да. О-о-о, почакайте за момент.
	Ливингстън чакаше с нетърпение, докато администраторът звънеше със звънеца и извика един носач. Когато отново се обади, Ливингстън го попита за адреса на странноприемницата и как се стига до там. „Ще отиде цял ден, докато получа информацията, която ми трябва — помисли си той.“ След като му даде указанията, администраторът попита:
	— Да ви запазя ли стая? Имаме една много хубава с изглед към потока.
	— Не, но ще се отбия днес следобед, ако вие сте там.
	— Да, разбира се. Сервираме чай с кифли в 4 ч. Жена ми прави чудесен домашен конфитюр. О-о, почакайте за минутка.
	— Разбрахме се — викна Ливингстън в слушалката преди гласът да се отдалечи. — Ще се видим по-късно.
	Примигна, оставяйки слушалката. „Започвам да ставам нервен — каза си Ливингстън, — а трябва да се обадя на Валери Туилър.“ В дома й никой не отговаряше и той реши да я потърси в Лиуилин Хол. Отговори му прислужницата.
	— Тя и Филип отидоха за един ден в Бат с някои от учениците, дошли за лятната програма. Няма да се върнат до 11ч. довечера. Сама съм на разположение на Пенелоп.
	— Как се чувства тя — попита Ливингстън.
	— Апетитът й се възвърна — каза рязко прислужницата.
	— Разбирам.
	— Вече съм стара за тези непрекъснати разкарвания нагоре-надолу. Още чай, моля. Донеси ми малко курабии. Ще ми направиш ли супа? Човек ще си помисли, че изведнъж е станала господарка в тази къща. Когато лейди Екснър се завърне, ще поискам повишение на заплатата.
	— Имате право. — Ливингстън се опита да покаже съчувствие. — Ще се обадя на г-жа Туилър довечера.
	— Както обичате. Тогава вече ще бъда вкъщи пред телевизора, натопила горките си крака в леген с гореща вода. Дочуване.
	Ливингстън с облекчение чу как телефонът изключи. Погледна часовника си — 2.45. Време е за бърз обяд и чаша чай в заведението отсреща, а след това ще се отправя към „Барлинек Ин“, каза си той. Имаше чувството, че собственикът на хотела щеше с удоволствие да разговаря с него за Кеймърън Хардуик.
	На излизане от участъка имаше само едно желание — да не чака до вечерта, за да разпита Валери Туилър. Жена му бе изразила надежда, че ще се върне вкъщи за вечеря, но нещо му подсказваше, че не бива да отлага нещата до сутринта.
	„Е, добре — каза си той, когато влезе в полутъмната кръчма. — Винаги мога да взема решение след посещението си в «Барлинек». Може би след срещата ми с онзи изкуфял старец всичко за този ден ще е приключило.“
	„Барлинек Ин“ се намираше в края на ливадите на едно селце. Когато Ливингстън навлезе в селото, трябваше да спре, за да даде възможност на няколко овце да пресекат улицата. Те го зяпаха с отегчение, без да бързат и единствената им реакция беше едно продължително — бе-е-е-е. „Побързайте — каза си Ливингстън, — преди да сте се намерили във фурната ми.“
	Спря на паркинга пред малка селска странноприемница, очарователна във викторианския си стил, сгушена под големи дъбови дървета. Вътре цареше приятна атмосфера. Цветните пердета и тапетите в гостната подчертаваха тъмната дъбова ламперия. Възрастният човек, с когото Ливингстън предположи, че беше разговарял седеше до огромно старо бюро, убеждавайки млада двойка да дойдат отново. Беше със сбръчкана от годините кожа на лицето и оредяваща сива коса. Очила с тесни рамки висяха на носа му. „Има такъв вид като че ли не е мърдал оттук от времето на Реформацията“ — помисли си Ливингстън.
	— Надявам се, че сте доволни.
	— Беше чудесно — отговори младата жена, като потропваше нервно с крак.
	— Да, да. Тръгнали сте на обиколка, нали?
	— След два дни се връщаме в Австралия — отговори мъжът на около 30 години, като слагаше кредитната си карта обратно в портфейла. — Е, благодаря ви.
	— Винаги съм искал да отида в Австралия, но не успях. От кой град сте?
	— Мелбърн.
	— Да, да. Може би някой ден ще отида там, но…
	— Извинете — прекъсна го Ливингстън, забелязвайки как младите го погледнаха с благодарност и си грабнаха куфарите. — Бих искал да поговоря с вас, ако нямате нищо против.
	— Да, разбира се. Довиждане — каза съдържателят на двойката, която вече беше изминала половината път до вратата.
	— Аз съм инспектор Ливингстън и разговарях с вас тази сутрин.
	— Наистина. Вие сте този, който иска да узнае нещо за Кеймърън Хардуик. Все си мисля за него, откакто се обадихте. Предполагам, че е добро момче, американец.
	— Можем ли да разговаряме насаме? — попита Ливингстън, въпреки че наоколо нямаше никой. Ако се съдеше по глъчката, която бе чул по телефона тази сутрин, човек би помислил, че става дума за хотел „Риц“.
	— Разбира се, между другото, казвам се Мейън Хикс. — Любопитството му беше чистосърдечно. — Почакайте да извикам моя помощник, за да стои на рецепцията, докато сме в кабинета ми. — Той удари кръглия гонг на бюрото три пъти. — Трябваше да го извикам да им изнесе багажа. — След това с явно нетърпение удари гонга още два пъти.
	Плах, възрастен човечец се появи зад ъгъла. „Дворцовата стража“ — помисли си Ливингстън.
	— Родни, можеш ли да ме заместиш на рецепцията? Имаме неотложен разговор — каза Хикс.
	Родни сви рамене и пое командването.
	— Ще искате ли първо по един чай, — попита любезно той.
	— Не, благодаря ви — отговори Ливингстън.
	Хикс го въведе в малък, миришещ на мухъл кабинет, чиито стени изобилстваха със снимки на хрътки, прескачащи препятствия.
	— Не искам да ви губя времето — започна Ливингстън, сядайки в тапицираното в червена кожа кресло, сложено между една скулптура на куче — далматинец и пердетата.
	— Моля ви се, не се притеснявайте. Хм, да, — каза Хикс и като скръсти ръце, се отдаде на чувството си на очакване, което обикновено предизвиква присъствието на представител на полицията. — И така, вие се интересувате от Кеймърън Хардуик, нали?
	— Това са само рутинни въпроси — отговори Ливингстън. Той прочисти гърлото си. — От разговора ни по телефона разбрах, че Кеймърън Хардуик е ваш чест гост.
	— Ние обичаме посетители като него. — Хикс премигна и усмихвайки се наведе напред в очакване.
	— Така — каза Ливингстън. — Колко пъти е отсядал при вас?
	— Може би два пъти годишно. Красив, сериозен млад човек. Има приятелка, която често го посещава и остава при него. — Хикс намигна многозначително.
	Ливингстън погледна в бележника си, който винаги беше на разположение.
	— Можете ли да я опишете как изглежда?
	— Ами, предполагам, че е прехвърлила 30-те. Кафява коса. Привлекателна, но семпла. Малко превзета. Не е от типа, който е по любовните афери, но знаете ли какво, мисля, че е омъжена. — Очите на Хикс светнаха. Намигна няколко пъти и поклати глава.
	— Случайно да знаете името й?
	— Мисля, че винаги я наричаше Мери. Никога не е давала фамилното си име. Винаги той правеше резервациите. Имаме десет много хубави стаи, но винаги обичаше да наема една и съща. В нея има самостоятелна баня. Веднъж не можахме да му я дадем и се поразсърди.
	— Разбирам, разбирам — прекъсна го Ливингстън. — Кога за последен път видяхте приятелката му?
	— Един или два дни преди да си замине. Беше през миналия уикенд. Дойде в събота сутринта и пиха чай в стаята. Той много държи да не бъде обезпокояван и всичко трябва да бъде точно според изискванията му. Яйцата да му се приготвят по специален начин. Беконът да бъде хрускав… Бяга всеки ден. Каза ми, че ако не го прави, ще полудее.
	— Явно вие помните много неща за него — каза Ливингстън.
	— Ами той идва тук през последните десет години — възкликна Хикс.
	— Десет години — зачуди се Ливингстън.
	— Да, да. Беше първият гост, настанен в стаята, която гледа към потока, след като беше ремонтирана. Момичето спа при него онази нощ. И двамата бяха много доволни от стаята и оттогава идват редовно. С жена ми ни напомнят на филма „Догодина по същото време“. Гледал ли сте го?
	— Да, приятен филм — отговори Ливингстън.
	— Да, да. Човек се чуди какво ли толкова крият.
	— Да, наистина — отговори Ливингстън, като се изправяше, давайки си сметка, че ще трябва да изкара дълга нощ, докато му се отдаде възможност да разпита Туилър — известна също под името Мери Кук.


>	В океана

	Беше най-спокойният ден от пътуването. Вероника очевидно бе решила да пести силите си за срещата с новооткритите си роднини. С Ригън, изтегнала се в шезлонг от едната й страна, и Геби Гейвин, от другата. Тя разговаряше с някои от минаващите по палубата пасажери. Гейвин прекаляваше с грижите си за нея. Първо се опасяваше да не изгори на слънцето. Попита я дали няма някакъв крем против слънчеви изгаряния, който би могъл да й донесе от апартамента. Вероника бръкна в плажната си торба и гордо извади крем, който осигуряваше максимална защита от слънчевите лъчи.
	— Казват, че с този крем до кожата не достига никакъв слънчев лъч, дори ако се печете на Екватора — обясни тя.
	Гейвин изглеждаше мрачен.
	Не отидоха в ресторанта да обядват, а се задоволиха с бюфета край басейна. Ригън донесе на Вероника сандвич и сок, покрит с книжно чадърче, мушнато в ледените блокчета.
	Вероника извади чадърчето и го прибра в торбата си.
	— Ще го сложа в албума с изрезките, за да ми напомня винаги за този изключително приятен ден с вас, скъпи Гейвин.
	— Да не би да ви стана студено от вятъра — попита той загрижено. — Нека да отида да ви взема един пуловер.
	— Няма нужда — каза Вероника и извади един дебел шал от бездънната си торба. — Ригън се е погрижила за всичко.
	На Ригън й се стори, че забелязва враждебност в погледа, който й хвърли Гейвин.
	— А сега трябва да дочета книгата на любимата си авторка. Господин Грей, знаете ли, че майката на Ригън е Нора Ригън Рейли — известната авторка на криминални романи.
	Геби доби някакво садистично изражение.
	Ригън се разтревожи, когато забеляза майка си и баща си да идват откъм басейна. Беше сигурна, че и Геби ги беше видял. Той сви устни, когато забеляза как Нора внезапно се обърна обратно и забърза да се прибере във фоайето, следвана от Люк.
	В 4 следобед Ригън и Вероника се отправиха към апартамента, за да си приготвят багажа преди вечеря.
	Както беше казала Ригън, щеше да е по-добре, ако свършеха по-голямата част от работата преди вечеря, защото куфарите трябваше да са изкарани навън в коридора, преди да са си легнали. Вероника махна на Гейвин.
	— Оревоар.
	„Оревоар, майната ти“ — си каза Гейвин.


>	Оксфорд

	Не му оставаше нищо друго, освен да чака завръщането на Вал и Филип. Ливингстън реши да се върне вкъщи и да вечеря като хората със семейството си. Жена му, Мод, която винаги отгатваше настроенията му, тихо каза:
	— Доколкото виждам, нещо се мъти. Бях сигурна, че ще трябва да сложа агнешкото обратно в хладилника.
	Той се нахвърли яростно върху него.
	— Срамота е, ако не хапне човек, докато е топло и прясно. Ще излизам по-късно.
	— О, татко — проплака Дейвина. — Мислех, че ще ни заведеш с Елизабет Кортли и Лаура на кино.
	— Боя се, че няма да стане тази вечер.
	— Но ние всички се канехме да ходим. — Дейвина беше в паника. — Важно е.
	— Мисля, че ангажиментът ми е също важен — каза сухо Ливингстън. — Къде са бащите на Елизабет, Кортли и Лаура тази вечер.
	— Всички са много заети. Може би, ти…
	— Дейвина, остави баща си да вечеря спокойно — скара й се Мод.
	Спокойствие. Ливингстън погледна раздразнено към Дейвина. Откакто я бяха върнали вкъщи от болницата, спокойствието бе станало нещо рядко в тази къща.
	Това някак си го върна към Атина Популос. От сведенията, които имаше, знаеше, че не се е разбирала с родителите си. Не че Дейвина не се разбираше с тях, но Атина е била само пет години по-голяма от това крехко дете, което го гледаше с възмущение. Атина е била удушена и оставена да се разлага под купчина листа и клони.
	Набързо приключи с вечерята, изгълта чаша горещ чай и се оттегли от масата.
	— Ако някой може да мине да ви прибере, аз ще ви закарам, но трябва да стане бързо.
	Дейвина скочи и го прегърна.
	— Благодаря ти, татко.
	— Добре — каза Ливингстън, наблюдавайки я как изкачва стълбите, за да се обади от своята стая по телефона.
	Имаше вероятност Вал и Филип да се приберат по-рано. Междувременно щеше да поговори с Пенелоп. Не се знаеше какво може да излезе от това.
	„Хихикането трябва да бъде забранено със закон“ — си каза Ливингстън, един час по-късно, когато остави Дейвина и приятелките й пред киното. Беше 8 без десет минути, когато се обади в Лиуилин Хол. Ема Хорн му беше обещала да го дочака, за да му отвори „Но не закъснявайте много след 8 ч., моля ви, сър. Има предаване, което искам да гледам тази вечер и не мога да пропусна началото. Ако закъснея една-две минути, после нищо не може да се разбере.“
	Когато пристигна, Ема беше пред вратата с голяма торба в ръце.
	— Нали знаете къде се намира спалнята й? Тя ви очаква с нетърпение, защото никой не я посещава.
	Изкара светкавично лендровера си от паркинга и рязко подаде газ. Изпод гумите изхвърчаха камъчета към цветните лехи на Филип.
	Ливингстън се спря за миг във фоайето и се огледа наоколо. „Ако можеха да говорят портретите на предшествениците на сър Джилбърт Екснър — помисли си той. — Тази къща е най-малко на 300 години. Първите 290 не го интересуваха, а само последните 10. Да не говорим пък за горите наоколо, където беше намерено тялото на Атина.“
	Отгоре той чу някой да го вика.
	— Тук съм — измуча Пенелоп.
	„Мислех, че е полумъртва“ — промърмори си Ливингстън и започна да се изкачва по стълбите.
	Пенелоп изглеждаше несравнимо по-добре, откакто я беше посетил в болницата. Но това все още не означаваше нищо. Ливингстън махна плюшеното мече с тъжната физиономия от люлеещия се стол, който беше единственото място за сядане в стаята и седна. Трябваше веднага да използва крака си като спирачка, за да го спре да се клати напред-назад. „Колко години ми остават до пенсия?“ — помисли си той.
	— Изглеждате добре тази вечер, г-це Атуотър — излъга Ливингстън.
	— О, така ли? — Тя се усмихна и му напомни за онази смешна американска програма по телевизията — „Мистър Ед“.
	Със съзнанието, че навлиза в дълбоки води, той каза:
	— Надявам се, че сте по-добре.
	След 10 минути, когато вече имаше чувството, че е изкарал съкратен курс по проблемите на стомашно-чревните заболявания, успя да насочи разговора в посоката, която му беше нужна.
	— Толкова съжалявам, че пропуснахте пътуването. Ще отидете ли при лейди Екснър в САЩ?
	Тя стисна зъби.
	— Още не е решено.
	„Явно има предвид, че лейди Екснър няма да й плати билета за самолета“ — каза си Ливингстън. Той се направи на много загрижен.
	— Разбирам ви. Вие едва се спасихте и може би една дълга почивка ще ви се отрази по-добре. Лейди Екснър ще се върне след месец и сигурно ще прекарате добре в организирането на сватбата на Филип и Вал. — Той повдигна вежди. — Не изглеждате много ентусиазирана, госпожице Атуотър. — Наведе се към нея поверително с риск столът да го захлупи. — Нали?
	Ако беше отворил шлюзовете на язовир, ефектът нямаше да бъде по-задоволителен. Пенелоп Атуотър направо подскочи като катапултирана от възглавницата.
	— Ентусиазирана? Когато младоженецът покаже някакъв ентусиазъм, аз ще го последвам. Лейди Екснър и аз бяхме шокирани, когато обявиха годежа си миналата седмица. Както казва лейди Екснър, само две неща на този свят интересуват Филип — преподавателското му място и цветята.
	— Доколкото ми е известно той се познава с Вал от десет години — каза небрежно Ливингстън.
	— Ами точно в това е въпросът. — Тя зашепна заговорнически. — Вал винаги вземаше инициативата. Лейди Екснър и аз сме на мнение, че този годеж е само нейна работа.
	Ливингстън се наведе още повече и внимателно попита.
	— Да не би да искате да кажете…
	— Да е бременна? Не, не е това. Но че с нещо го държи — да.
	„Пенелоп Атуотър му беше дала много материал за размисъл“ — помисли си Ливингстън, когато се настани в най-удобното кресло в гостната. Реакцията й по повод предстоящата сватба на Вал и Филип най-после затихна. Всъщност, в нея имаше много логика. Ливингстън си помисли, че в края на краищата Филип очевидно се харесваше по някакъв начин на жените, особено на младите ученички с пламъчета в очите, ако можеше да се вярва на слуховете. От наблюденията на Пенелоп през последните четири години можеше да се заключи, че ако Филип е решил, че е време да се ожени, агресивната натура на Вал по-скоро би го отблъснала, отколкото да го привлече. Както каза Пенелоп: „Вал умее да се представя за много грижовна, ако схващате какво искам да кажа, но някои мъже са си родени да бъдат ергени и Филип е един от тях“.
	Ливингстън осъзна, че би искал да разисква по-нашироко този аспект с Пенелоп, но тя изведнъж се почувства много уморена и той настоя да я остави сама, за да си почине. Той също си мислеше с копнеж за леглото и за момент се запита дали да не отложи разпита на Вал Туилър за сутринта. Не. Инстинктът му на детектив, който някои наричаха надушване на дирята от хрътката, му казваше да продължи да чака.
	През ума му мина мисълта за Ригън Рейли. Днес не й се беше обадил. Нямаше нищо определено, което би могъл да й съобщи. Бързо пресметна наум. Беше 9 и половина. Колко беше часът на „Кралица Гуинивър“? Знаеше, че връщат всяка нощ часовника с един час назад по пътя към Ню Йорк, което означаваше, че сега там е около 5 и половина.
	Г-ца Рейли вероятно беше на някой коктейл. Ще й се обади утре на номера, който му бе оставила в Ню Джърси. Може би, след като говори с Филип и Вал, щеше да й съобщи нещо по-съществено.


>	В океана

	„Има нещо особено в последната нощ на един кораб“, помисли си Ригън с известно съжаление за раздялата с хората, които са били нещо като семейство. Вероятно никога нямаше да види отново Марио и Имакулата, но щеше да си спомня с добро чувство за тях. Вероника щеше да й липсва. Виж, Кеймърън Хардуик беше друга категория.
	Тя погледна към него през масата. По някаква причина той усърдно се опитваше да бъде любезен с Вероника и непрекъснато разговаряше с нея. Силви бъбреше оживено с Кенет и Дейл. Гейвин имаше такъв вид, като че ли е готов всеки момент да се разплаче. Каза, че за известно време ще престане да плава с кораба. Имаше чувството, че Гейвин няма достатъчно пари и този кораб му осигуряваше луксозен живот. Почувства съжаление към него.
	Вечерята беше особено изтънчена. Пастет, скариди с грах, омари, телешки медальон, пъстърва с бадеми. Не прочете менюто по-нататък. Жадуваше за истинска италианска пица; зеленчук в маринатен сос и хляб с чесън й бяха съвсем достатъчни. Джеф винаги я дразнеше, че има гастрономическите претенции на шестгодишно дете.
	Марио беше настоял всички да пият след вечеря по едно питие от него и Имакулата.
	— Толкова ни беше приятно да бъде с вас, — вдигна той тост към всички присъстващи.
	Ригън забеляза, че Имакулата се е надвесила с просълзени очи над чашата си с ментов коктейл.
	— Само мисълта, че Марио Младши, Роза, Марио Трети и Консепсионе ни очакват на кея прави тази раздяла по-поносима.
	Ригън погледна към Вероника. Ръката на Хардуик беше на облегалката на стола й. Чашите им с бренди а ла „Александър“ бяха една до друга. Вероника кимаше с глава в знак на съгласие, докато той шепнеше нещо в ухото й.


>	Оксфорд

	Незабравимият звук от спирачките на минибуса на „Свети Поликарпс“ събуди Ливингстън. Беше задрямал някъде след 11 ч. и се изненада като видя, че минава полунощ.
	Крайниците му се бяха схванали. Беше станало по-хладно и стаята беше някак си влажна.
	Външната врата се отвори и някой я затръшна след себе си.
	Напълно се разсъни.
	— Уверявам те, Филип, че от всичките абсолютно противни дни, които съм прекарала, този беше най-ужасният.
	— Вал, чакай да ти обясня… Аз-аз съжалявам.
	Ливингстън се зачуди дали изобщо бяха забелязали колата му на паркинга. Може би не. Тя беше в края. Той се прокашля.
	Те не го чуха.
	— Първо, как можа да забравиш да направиш заявка за новия минибус, след като вчера изрично ти напомних.
	— Н-н-но — отговори Филип. — Касиерът трябваше да отведе децата си в една зъболечебница в южната част на Лондон. Не му се искаше да ги кара в стария минибус заради спирачките, нали знаеш.
	— И аз трябваше да се возя в тази кофа за боклук, за да могат те да спестят пари от няколко глупави пломби — изкрещя Вал. — За Бога, ние водихме с нас ученици на урок навън. Защо нямахме резервна гума?
	— Небрежност от моя страна, скъпа — проплака Филип. — Съжалявам, съжалявам… Наистина се забавихме малко.
	„Ама че любовници — помисли си Ливингстън“. Този път той се прокашля така, че горе сигурно го беше чула и Пенелоп. Тяхната изненада, когато го видяха в гостната беше очевидна. Филип пребледня.
	— Да не би състоянието на Пенелоп да се е влошило? Как е тя?
	Вал искаше да каже нещо, но прехапа устни, потискайки реакцията си.
	— О, не — каза сърдечно Ливингстън. — Имах приятен разговор с г-жа Атуотър.
	— Тогава… — Филип млъкна.
	„Твърде деликатен е, за да ме попита какво, по дяволите, правя тук“ — помисли си Ливингстън.
	— Имам няколко въпроса към г-ца Туилър.
	— Те сигурно могат да почакат до сутринта — каза рязко Вал. — Не можете да си представите какъв тежък ден съм имала.
	Хладнокръвна е, помисли си не за първи път Ливингстън. Ако е нервна, не го показва. Филип обаче изглеждаше обезпокоен.
	Вал продължаваше да стои в преддверието.
	— Моля, задайте въпросите си и ме оставете да се оттегля.
	— Госпожице Туилър, вие сте известна също като Мери В. Кук. Не бяхте ли гувернантка в къщата на лелята на Атина Популос, г-жа Елена Карвелос по времето, когато тя бе убита?
	Филип зяпна от изумление.
	— Вал, когато ти казвах за Атина…
	— Затваряй си устата — нареди му Вал.
	— Когато й казахте какво? — попита спокойно Ливингстън.
	— Н-н-нищо — започна да заеква Филип.
	— Ще ме придружите ли до участъка — каза тихо Ливингстън. — Ще продължим с въпросите там.
	И двамата разбраха, че това не е молба.


>	В океана

	Келнерът мина, предлагайки допълнително чай или кафе. „Всеки с нетърпение очаква да слезе на сушата — помисли Ригън — нещо типично за края на всяко пътуване. Сближил си се временно с някои пасажери, а мислите ти вече са свързани с нови очаквания.“
	Имакулата каза възбудено:
	— Едва ще изчакам до утре, когато ще минем покрай Статуята на Свободата. Най-добрата приятелка на баба ми, чието семейство дошло от Сицилия, дала спестяванията си в ученическия фонд за основата, на която стои статуята. Можете ли да си представите, че статуята е била докарана чак от Франция и са минали години, преди да бъде поставена, защото е нямало пари за изграждане на основите.
	Хардуик рязко стана от мястото си.
	— Лека нощ на всички.
	— Никак не съжалявам, че си отиде — каза Марио, гледайки го как се отдалечава.
	— О, Марио, — успокои го Имакулата — не му обръщай внимание. Той е нервен човек, а хората от този тип са врагове най-вече на себе си. Хайде да отидем да потанцуваме, преди да си легнем тази вечер. Нали такива са ни плановете. — Тя го погледна закачливо.
	— Да, точно така. Хайде да вървим да танцуваме, бейби. — Марио й се усмихна и стана от мястото си. — Надявам се да се видим на палубата рано сутринта.
	— Ще бъдем там — каза Вероника.
	От другия край на залата дойде Милтън и предложи някак прекалено галантно ръката си на Силви.
	— Ще танцуваме ли, скъпа?
	Ригън наблюдаваше как Силви направо излетя от стола. „Чудя се как се е отървал от сестра си“ — помисли си тя. — Сигурна беше, че ще се появи отнякъде още преди Милтън и Силви да са свършили първия танц. — „Вайълет трябва да се кандидатира или за придружителка на млади момичета по забавите, или за бодигард в нощен клуб.“
	Дейл остави салфетката си на масата.
	— С Кенет смятаме да отидем в казиното. Ще се видим по-късно. — Той намигна на Ригън.
	— Ще видим дали най-после ще спечелим нещо. До този момент не сме имали късмет и това е последната ни възможност — добави Кенет.
	На Ригън й се стори, че Геби като че ли го присвива стомах.
	— Ще се прибираш ли рано тази вечер, Гейвин?
	— Не, не ми се спи — каза той.
	— А на мен като че ли ми се иска да си легна — каза Вероника. — Беше чудесно пътуване от началото до края, нали г-н Грей.
	„Да се надяваме. Имам предвид последните възможности“ — помисли си той мрачно.


>	Оксфорд

	В участъка Ливингстън въведе Вал и Филип в кабинета си. Преводите от гръцките вестници бяха на бюрото му. Той извади от тях изрезката със снимката на Вал.
	— Това вие ли сте, г-це Туилър?
	Вал кимна с глава.
	Ливингстън показа снимката на Филип.
	— Ама, Вал… — Гласът на Филип секна. Като че ли абсолютното доказателство за присъствието на Вал в груповата снимка заедно с Атина беше повече, отколкото можеше да понесе.
	— Ще ви помоля да изчакате в съседната стая. Бих искал да поговоря с г-ца Туилър насаме.
	— Разбира се, точно така. — Филип се надигна съкрушен и излезе бавно от стаята.
	Помощникът на Ливингстън го очакваше, за да го заведе в съседното помещение. „Разделяй и владей, най-старият от всички полицейски похвати“ — помисли си Ливингстън, като гледаше как някак си смалилият се в смачканото си сако Филип напуска кабинета.
	Ливингстън забеляза, че Филип избегна предупредителния поглед на Вал. Това, че той не поиска да я погледне, беше добър признак.
	— Госпожице Туилър, имам няколко въпроса.
	През следващия един час тя се опитваше да му бъде равностоен противник, прибягвайки до точно онези доводи, които беше очаквал от нея. Била гувернантка в къщата на лелята на Атина, когато станала ужасната трагедия. Естествено, разпитвали я както всички останали. Полицията няколко пъти я посещавала в колежа в Пиърсънс Хол. Можете да си представите какви приказки са започнали да се говорят след това. Нямала представа, че Атина е дошла да учи в „Свети Поликарпс“.
	— Никога ли не сте доверявали това на своя годеник Филип Уиткомб?
	— Има неща, които човек иска да забрави, а не да ги изживява отново.
	„Като труповете“ — предположи Ливингстън.
	— Но очевидно Филип ви е доверил нещо. Какво беше то?
	— Не знам какво е имал предвид с това.
	— Някога сте карала син „Остин“, нали?
	— Да — тя присви очи.
	— Спомняте ли си регистрационния му номер?
	— Не, не си го спомням.
	— Започваше ли с цифрите три-едно-пет?
	— Не помня.
	— Госпожице Туилър, Атина Популос е написала инициалите С.О. и цифрите три-едно-пет върху кибритена кутия от ресторанта „Биволът и мечката“. Защо мислите, че го е направила?
	— Нямам представа.
	— Била ли сте в това заведение на 23 април 1982 г. вечерта, когато сте дошла в Оксфорд за вашето интервю?
	— Отбих се да хапна, преди да тръгна обратно за Пиърсънс Хол. Не си спомням точно кое заведение беше.
	— Познавате ли някой си Кеймърън Хардуик?
	За първи път тя изглеждаше обезпокоена.
	— Не съм сигурна.
	— Собственикът на „Барлинек Ин“ може да потвърди, че вие сте се срещали там с него от време на време през последните десет години.
	— Това беше преди да се сгодя за Филип.
	— Вие сте пила чай в стаята му миналата събота?
	— За да му кажа, че ще се омъжа.
	„Отново хладнокръвна“ — помисли си Ливингстън.
	— Не е ли голямо съвпадение, че Кеймърън Хардуик е на борда на „Кралица Гуинивър“?
	— Не, той често пътува.
	— С какво се занимава?
	— Дава консултации за капиталовложения. На тези пътувания има много възрастни жени с купища пари.
	„Възможно е — помисли си Ливингстън. — На всичко намира отговор, да я вземат дяволите — ядоса се той. Всяко от обясненията е правдоподобно. Утре ще разговаря надълго и нашироко с Ригън за Хардуик, а ще се свърже и с Интерпол, може да имат някакви сведения за него.“
	— Може би ще мога да си вървя вкъщи, инспекторе. Много съм уморена.
	Ливингстън погледна часовника си. Беше два часът и пет минути сутринта.
	— Нека изчакаме още малко. Ще кажа да ви донесат чай. Сега искам да поговоря с г-н Уиткомб.
	Както се беше надявал, Филип беше напълно съкрушен, изнервен, ужасен, изпотен и си гризеше ноктите. „Каквото и да крие, той просто няма търпение да го каже“ — помисли си Ливингстън.
	— Проф. Филип, мога ли да ви наричам така. Има нещо, което бихте искали да ми кажете. Нещо, което вече сте доверили на г-ца Туилър. Който е невинен, няма от какво да се страхува.
	— Напълно невинен… Н-а-напълно — заекваше Филип.
	Ливингстън подхвърли напосоки:
	— Всеки от нас може да се заблуди.
	— Голяма глупост. — Филип отгриза още едно парченце от нокътя на палеца си. — Голяма грешка. Точно така. Това е то. Трябваше при всички случаи да съобщя на полицията. — Той стисна устни.
	— Кога — прошепна Ливингстън. — Кога, Филип?
	— М-м-много ми трябваше, разбирате ли… Няма нищо по-добро от почвата под л-л-листата в гората. Има всички необходими съставки… Чудесна е…
	— Да, голяма грешка, Филип, голяма грешка — продължаваше да повтаря Ливингстън.
	— Виждате ли, една година преди г-ца П-По-Популос да изчезне, ужасна неприятност.
	— Каква беше тя? — Ливингстън се чувстваше като рибар, който се опитва да измъкне голяма риба от водата.
	— Една шантава млада жена твърдеше, че е бременна от мен. Не беше възможно.
	„Не е трудно да ме убедиш в това“ — помисли си Ливингстън.
	— Беше много неприятно… — Филип гледаше втренчено пода. — Бях прекарал с нея известно време. Голяма грешка…
	— Да, Филип, да.
	— И така в събота, когато. Атина не се върна в училището, аз бях в г-г-гората.
	— Да…
	— Разбирате ли, горкото момиче имаше навик да минава покрай къщи… Това вече беше отбелязано…
	— Да.
	— Аз открих тялото й! — изкрещя Филип.
	— Открил сте тялото й преди десет години?
	— Беше у-у-ужасно. Удари се в лопатата. Почти припаднах, разбирате ли?
	— И не съобщихте за това?
	— Страхувах се, защото преди година се беше случила тази работа. А не исках да загубя работата си… Сигурен бях, че тялото ще бъде открито от някой друг.
	— Но това не стана.
	— Н-н-не. До преди седмица.
	— Казахте за това на Туилър, нали?
	— Да… Бях пийнал малко повече порто една вечер… и се изпуснах… На следващия ден тя ми каза, че ако някога тялото бъде открито, по-добре ще е да бъда женен.
	„Това се казва начин да изнудиш някого да ти направи предложение за женитба“ — помисли си Ливингстън.
	— Разбирам, разбирам.
	— Аз съм напълно доволен да бъда само с цветята си, — каза някак си разсеяно Филип.


>	В океана

	Ригън наблюдаваше с тревога Вероника. Вярно е, че беше много активна през последните дни, но внезапното й крайно изтощение я плашеше. По време на вечерята умората й непрекъснато нарастваше. Когато излязоха от асансьора, се подпря на ръката на Ригън и явно нямаше сили да съблече вечерната си рокля.
	Ригън й помогна да си облече нощницата и я сложи в леглото. „Добре е, че я разубедих да не ходи в банята, защото щеше да се наложи да я вадя от ваната“, помисли си тя. Погледна към Вероника, която вече спеше дълбоко и изведнъж изпита към нея силно състрадание. „Изглежда толкова уязвима, още повече че не е започнала да хърка“, помисли си виновно Ригън.
	Опитите на Вероника да събере багажа си бяха направо отчайващи. Преди вечеря разбърка всичките си куфари и чанти в трескаво търсене на една поема на сър Джилбърт за радостите в семейния живот. Искаше да я прочете още при първата среща с племенницата си.
	Ригън я намери в джоба на чантата, в която се намираше екипа на Вероника за фитинг упражненията, с която тя бе ходила на семинара на поезията.
	— Ами да, да, — възкликна щастливо Вероника. — Исках да я прочета на семинара.
	Едва успяха да се облекат за вечеря.
	Сега, след като Вероника не участваше в събирането на багажа, Ригън можеше да се заеме със сложната задача да разпредели дрехите й по разните куфари и чанти. Това й отне близо два часа. Беше полунощ, когато изкара багажа в коридора. Взе душ и легна на дивана. „Сбогом — му каза тя. — Утре ще спя в истинско легло.“
	Посегна към ключа на лампата, но се спря, стана и отиде до вратата. Беше я заключила.
	Върна часовника с един час назад като всяка друга нощ и го нави да звъни в 3 ч. сутринта. Мисълта, че ще трябва да стане след по-малко от четири часа, направи сънят й неспокоен.


	Марио и Имакулата преминаха на пръсти по коридора до апартамента „Мерлин“.
	Имакулата тихо се изкикоти.
	— Чувствам се като че ли приставам на някого — прошепна тя.
	Опитвайки се непохватно да отключи, Марио изпусна ключа и той издрънча при удара си във вратата.
	— Ш-ш-шът — предупреди го нервно Имакулата. — Ако някой ни види тук…
	През нощта апартаментът изглеждаше още по-блестящ, отколкото по време на коктейла. Марио остави саковете, които бяха взели със себе си и сграбчи Имакулата.
	— Нека да те пренеса през прага на терасата — каза великодушно той. — Хоо-оп.
	— Марио, Марио, внимавай! Не искам пак да се схванеш.
	— Права си. — Той разтри хълбока си. — Още не ми е минало съвсем.
	— Това е ишиас, Марио.
	— Знаеш ли какво ще направя. Ще отворя шампанското. Ще го изпием на балкона.
	Имакулата кимна в знак на съгласие.
	— Ще вляза вътре да си сложа новия комплект бельо.
	Няколко минути по-късно с чаши в ръце — Имакулата в черното си сатенено бельо и Марио по шорти и раирана хавлия — вдигнаха наздравица. Корабът продължаваше да се носи по вълните в нощта.


>	Оксфорд

	Ливингстън довършваше четвъртата си чаша чай. Беше четири и тридесет часа сутринта.
	— Е, Филип, как мислиш, че е била отровена г-ца Атуотър? Сериозно ли смяташ, че леля ти е способна нарочно да навреди на някого? Да сложи по-голяма доза без да й мигне окото?
	— Не, не. — Филип се беше свил на стола. Беше изгризал всичките си нокти. — Ако не бях ходил за този горски тор…2
	— Сега, когато знаеш, че г-ца Туилър не е била искрена с теб, ще промениш ли решението си да се ожениш за нея?
	Филип кимна с глава. В очите му имаше някаква празнота.
	— Това беше шок за мен. Предполагам, че няма да е възможно да не се разгласява фактът, че съм открил тялото.
	Ливингстън поклати глава.
	— Боя се, че не.
	— Надявам се директорът да разбере мотивите ми. — Филип погледна Ливингстън право в очите. — Не, няма да се оженя за Вал.
	— Не е ли истина, че тя всъщност те е изнудила да се сгодите и да се ожениш за нея?
	— Отбиваше се вкъщи… Беше винаги готова да помогне. Но никога не съм имал намерение да се женя за нея.
	— Имал ли си някога чувството, че ако не се ожениш за нея, би могла неволно да издаде малката ви тайна?
	— Ами тя ми напомни, че ако неволно го направи, както каза, с-с-съпругата няма право да свидетелства срещу мъжа си.
	Ливингстън го остави. В коридора той се оплака на помощника си.
	— Този има манталитет на двегодишно дете. Всички отговори са все още у нея.
	Помощникът изглеждаше притеснен.
	— Сър, срещу тях не е предявено официално обвинение и вече са много изморени.
	— Но затова пък едно момиче е мъртво, една възрастна жена беше отровена и три деца бяха оставени без майка и всичко това е станало в присъствието на Валери Туилър или Мери В. Кук.


>	В океана

	В два часа сутринта оркестърът изсвири „Когато балът свърши“ и оркестрантите прибраха инструментите си. Гейвин и Силви бяха седнали на бара.
	— Голям бал — измърмори Гейвин.
	Силви погледна съчувствено към стария си приятел.
	— Изглеждаш така, като че ли са ти потънали гемиите. Какво се е случило?
	— Нещо, което може да се излекува само с един милион долара — каза Гейвин и отпи от четвъртата си водка „Колинс“. — Ти изглеждаш напълно щастлива.
	Силви се поколеба, после сви рамене, наведе се и прошепна в ухото му:
	— Милтън ме помоли да се срещнем у дома му в Аспен идната седмица, след като остави Вайълет в Майами. Не би я изоставил така, както на мен би ми се искало.
	— Мислиш ли, че това е той — имам предвид човека, при когото да се приземиш?
	— Не бъди циничен. Аз наистина страшно го харесвам.
	— Недей да поемаш някакви предбрачни ангажименти.


	В два и петнадесет часа сутринта Хардуик беше готов. Беше се отбил в казиното, после изпи едно питие в „Кралския бар“ и се беше сбогувал приятелски с бармана. Багажът му беше изнесен в коридора.
	Навлече сива вълнена риза с качулка и долнище на анцуг със същия цвят. Трябваше да се изкачи по стълбите, вместо да вземе асансьора. Сега те бяха пусти. Ако срещнеше някой, щяха да го вземат за един от онези маниаци на тема здраве, който отива на палубата, за да направи последното си бягане за деня на открито.
	Това му отне по-малко от минута. Стигна най-горния етаж и се ослуша. Стаичката на стюарда, от която беше откраднал ключа, беше тъкмо на завоя на коридора. Нямаше жива душа. Най-рискованите моменти за него бяха десетте секунди, необходими му да влезе в апартамента на Екснър и другите десет, за да измине разстоянието, след като излезе от него обратно до началото на стълбите. Без да вдига никакъв шум притича по коридора и пъхна ключа в ключалката на апартамента „Камелот“.


	Нора Ригън Рейли не можеше да си намери място. Въртеше се ту на едната, ту на другата страна, оправяше възглавницата, въздишаше, отпиваше вода от чашата на нощната масичка. До нея Люк спеше дълбоко.
	Защо се чувстваше така изнервена? Смешно. Спомни си, че винаги става неспокойна в последната нощ на ваканцията. Щеше наистина да е хубаво, ако беше с Ригън. След 12 часа щяха да закусват заедно в „Зеленият кът“. Само след още 12 часа…


>	Оксфорд

	Беше една прекалено дълга нощ. Накрая Вал започна да проявява признаци на нетърпение и непрекъснато поглеждаше към часовника си. Защо ли?
	— Не вярвам да имате някаква среща — каза Ливингстън, — повечето хора не се срещат преди 7 часа сутринта.
	През последните три часа беше разпитвал Вал за злодейското убийство в Гърция. Непрекъснато се връщаха към факта, че тя се беше опитала да разубеди Елена Карвелос да не ходи за тъмните очила, които й бяха предписали. Тъкмо поради това гръцката полиция е била убедена, че Вал е помогнала при организирането на обира. Очевидно беше също така, че крадецът, който беше влязъл в къщата, е знаел шифъра за отварянето на сейфа в спалнята, а Вал много пъти беше влизала там с децата, когато Елена Карвелос се е обличала, за да излезе някъде. Никога не можела да запомни комбинацията от цифри за отваряне на сейфа и затова ги имала записани в едно чекмедже на гардероба си. Мери В. Кук е знаела това.
	— Достатъчно е да ви направи съучастник в убийство — припомни й Ливингстън. — Гръцките затвори не са много приятни. Сега вие имате вина и за смъртта на Атина Популос. След като Филип ви е казал, че е открил тялото, сте били длъжна да съобщите на полицията.
	Тя отново погледна часовника си. По челото й бяха избили капчици пот.
	— Филип ми каза, че нямал намерение да се жени за вас. Честно казано, мисля, че не би ви обезпокоило твърде много. От това, което съм чувал за Кеймърън Хардуик, той изглежда е по` ваш тип.
	— Филип и аз много се обичаме. Разбираемо е да е разстроен, защото не съм му се доверила.
	Не се заблуждавайте, госпожице Туилър. Филип ще си има големи неприятности… Дори може да загуби работата си. Но повярвайте ми, вие никога няма да бъдете господарка на Лиуилин Хол след смъртта на лейди Екснър. Какво има, г-це Туилър?
	Лицето на Вал беше бяло като платно.
	— Тя ще умре след няколко минути, а заедно с нея и Ригън Рейли!


>	В океана

	Телефонът иззвъня. Ригън с мъка отвори очи и се опита пипнешком да намери слушалката. Нечии пръсти се сключиха около китката й, и една ръка стисна устата й. Почувства, че натискат главата й върху възглавницата. Окопити се. Впи зъби в ръката върху устата й. Хардуик изруга приглушено и отпусна хватката. Ригън успя да изпищи, а телефонът продължаваше да звъни.
	— Никой не отговаря, сър — каза сънливо корабната телефонистка. — Сигурно са го изключили за през нощта.
	— Трябва да се свържете с тях.
	— Но те не отговарят, сър. Мога да пусна бележка под вратата — каза сънливия глас.
	„Проклета глупачка. — Ливингстън мислеше напрегнато. Щеше да изгуби много време, докато й обясни. — Майката и бащата на Ригън… По-добре да се обади на тях… Как, по дяволите, беше името на баща й…? На кораба има още един човек с фамилията Рейли. Свържете ме с него.“
	— Имаме две лица с фамилията Рейли, сър. Или Люк, или…
	— Люк, точно така. Свържете ме.


	Имакулата беше положила глава на мощните гърди на Марио, който спеше напълно доволен. Тя се наслаждаваше на луксозното двойно легло, опитвайки се да запомни и най-малката подробност от скъпия апартамент. Нямаше търпение да види отново Марио Младши и семейството. Оставаха само няколко часа.
	Замръзна, когато чу слаб, но ясен звук. Не изпищя ли някой? Дали лейди Екснър или Ригън не сънуваха кошмари? Внимавайки да не събуди Марио, тя се измъкна от леглото, отиде на пръсти до вратата, открехна я леко и се ослуша. Нямаше повече писъци.
	В другия апартамент някой се движеше. Дали на лейди Екснър не й беше лошо. Може би трябва да почука на вратата и да попита дали може да помогне. Но те не би трябвало да бъдат тук. Някак неудобно беше да се върне в леглото. Имакулата стоеше без да знае какво да прави. Вратата продължаваше да е леко отворена.


	Телефонът иззвъня. Нора светкавично грабна слушалката.
	— Ало. — Заслуша се. — О, Господи — извика тя. — Люк, Люк, някой се кани да убие Ригън!
	Люк скочи от леглото. Нора проплака:
	— Моля ти се, Господи, дано не сме закъснели.


	„Защо не се събужда Вероника? Би могла да извика за помощ“ — помисли си Ригън. Изви се на една страна, опитвайки отчаяно да се откопчи от нападателя си. Отново изпищя. Гласът й беше заглушен от възглавницата върху лицето й. Изрита завивките и с всички сили заби крака в корема му. Той се сви от болка и тя за миг видя лицето му. Позна човека, за когото беше помолила Ливингстън да събере сведения — Кеймърън Хардуик!
	Изтърколи се от леглото на килима, скочи на крака и хукна към вратата. Нейното преимущество беше бързината. Мина й мисълта, че Вероника е била упоена. „Не си губи времето да пищиш — каза си тя отчаяно. — Ако можеше да стигне до коридора…“
	Хвана дръжката на вратата и я натисна, но в това време една ръка я сграбчи през кръста и я повдигна от пода, а друга стисна устата й. Миг по-късно вратата на терасата беше отворена. Студен нощен вятър духна в лицето й. Ригън си представи черните пенещи се вълни.


	Гейвин и Силви тъкмо си пожелаваха лека нощ при началото на стълбището. Той си помисли, че вижда някакъв призрак — Нора Ригън Рейли, боса, в нощница с цвят на праскова, плачеше отчаяно, тичайки след съпруга си, облечен в пижама. Той спря в недоумение, като видя, че стълбите не продължават нагоре. Нора забеляза Гейвин.
	— Гейвин, как да стигнем до Ригън и лейди Екснър?
	Люк го сграбчи за раменете.
	— Вие сте бил там. Къде се намират те?
	Гейвин разбра по възбудените им лица, че няма време за обяснения.
	— Следвайте ме — извика той.


	„Беше писък — каза си Имакулата. — Това вече наистина беше писък.“
	— Марио — извика разтревожено тя. — Марио, събуди се.
	След миг Марио беше при нея.
	— Какво става?
	Тя посочи към апартамента на Екснър.
	— Там става нещо лошо. За втори път някой пищи, сигурна съм.
	В този момент по коридора се чуха стъпки. Гейвин Грей бягаше рамо до рамо с един мъж, когото Марио беше забелязал в ресторанта. Зад тях тичаха съпругата му и Силви.
	Спряха пред вратата на апартамента. Гейвин натисна дръжката. Заключена е. Изумен, Марио видя как той и другият човек се хвърлиха върху вратата. Някой приглушено изпищя още веднъж.
	— О, Боже господи, това е Ригън — извика Нора.
	Марио изблъска Гейвин встрани.
	Отдръпнете се. — Вратата се разтвори с трясък, след като той се стовари с цялата си тежест върху нея.
	Марио и Люк се сблъскаха в преддверието. В апартамента беше тъмно като в рог и студено.
	— Къде, по дяволите, се ключовете за осветлението — попита Люк.
	— Ригън! — изпищя Нора. — Ригън, тук ли си?
	Гейвин се хвърли към ключовете за осветлението от лявата страна на вратата. Включи всичките и целият апартамент и терасата бяха облени в светлина.
	Вратата към терасата беше отворена. Ужасени, видяха Ригън превита върху перилата, опитваща се с последни сили да отблъсне Кеймърън Хардуик. Краката й ритаха безпомощно във въздуха, косата й се развяваше от вятъра, а той безмилостно се опитваше да я изхвърли през борда.
	Писъкът на Нора беше лъкът, а тялото на Люк стрелата. Той профуча през стаята и хвърляйки се от вратата блъсна с глава Хардуик в гърба. В мига, в който Ригън вече падаше през перилата, успя да я хване с една ръка за крака. Хардуик го сграбчи и двамата се стовариха на палубата. Люк продължаваше да стиска отчаяно крака на дъщеря си, след това като по чудо тежестта олекна.
	— Хванах я — извика Марио. — Държа я. — Той прехвърли Ригън на палубата и се стовари до Люк, който беше затиснал под себе си тялото на Кеймърън Хардуик.
	— Тя е добре. — Имакулата притискаше до гърдите си изпадналата в истерия Нора. — Моят Марио и човекът в пижамата я спасиха.
	От голямото легло в стаята се чу стенание. Силви се върна да успокоява лейди Екснър.
	— Горката ще получи разрив на сърцето.
	Като видя, че Ригън наистина е в безопасност, Гейвин изведнъж се сети, че това беше последният му шанс. Винаги можеше да каже, че е търсил спасителна жилетка.
	По дяволите, табуретката. Той избута едно кресло и се качи върху него. Започна да изхвърля с бясна бързина спасителните жилетки на пода, после опипа рафта с ръка. Гривната беше там. Беше в ръката му. „Благодаря ти, Господи.“
	— Какво намерихте, скъпи г-н Гейвин.
	Лейди Вероника Екснър се беше разбудила напълно.


	Кенет и Дейл се изкачиха по стълбите. Кенет носеше куфарчето с фризьорските си инструменти в едната ръка и бутилка шампанско, в другата. В това време двама офицери със сериозни лица, хванали здраво под мишниците окования в белезници Кеймърън Хардуик се появиха в коридора, който водеше към апартамента на лейди Екснър.
	Дейл се спря.
	— Какво става?
	Хардуик не му обърна внимание. Дейл и Кенет се спогледаха.
	— Станало е нещо.
	Забързаха по коридора. Когато стигнаха до отворената врата на апартамента, замигаха в недоумение.
	— Ригън — каза Кенет, — защо не ни предупреди, че ще има парти по пижами? Щяхме да донесем повече шампанско.
	Лейди Екснър с блестяща гривна на ръката каза бодро:
	— Г-н Гейвин намери гривната на г-жа Уоткинс. Нали е чудесно?
	Дейл се втурна към Силви.
	— Той е намерил гривната?
	Силви погледна към Гейвин с доброжелателен, но същевременно заговорнически поглед.
	— Да, би могло да се каже.
	— Но това означава, че ще получи наградата от 50 хиляди долара.
	Гейвин, който изглеждаше напълно паднал духом, изведнъж се оживи. Е няма да се живее в Коста дел Сол, но и това не е никак за пренебрегване.
	Люк и Нора стояха до Ригън, която говореше по телефона с инспектор Ливингстън. Сега, когато шокът от преживяното беше преминал естественото любопитство на Нора се беше възвърнало.
	Ригън слушаше внимателно. После слушалката взе Люк.
	— Не знам как да ви благодарим.
	Нора попита Ригън.
	— Какво ти каза той?
	В стаята изведнъж настъпи тишина. Вероника като че ли беше забравила за гривната.
	— Филип! Има ли той нещо общо с това?
	— О, не, не. Става дума за Вал — успокои я бързо Ригън. — Вал и Кеймърън са имали любовни връзки от време на време в продължение на години. Той е убил лелята на Атина в Гърция, когато се върнала вкъщи точно по време на обира. И двамата са били разпитвани във връзка с това престъпление. Полицията е била сигурна, че някой от живеещите в къщата е бил замесен и главните подозрения падали върху Вал. Можете да си представите колко шокирана е била Атина, когато е видяла Вал да влиза в оксфордската кръчма заедно с Хардуик, който носел безценния джобен часовник на чичо й, откраднат заедно с другите бижута. Според признанията на Вал, Хардуик го изваждал на няколко пъти, докато я чакал и се страхували, че Атина може да го е видяла. Хардуик седял в едно сепаре и не забелязал, че Атина е на бара, докато не дошла Вал и я познала. Очевидно Атина разбрала каква е работата, защото в противен случай нямаше да се опитва да записва регистрационния номер на колата на Вал върху кибритена кутия.
	Ригън въздъхна.
	— Те са знаели, че с тях е свършено, ако отиде в полицията. Затова са я проследили, хванали са я и…
	— Защо това е станало толкова близо до моето имение?
	— Ливингстън смята, че Атина е искала да се посъветва с Филип какво да прави и затова се е отправила към Лиуилин Хол. Тя е изпитвала някакви чувства към него и въпреки нежеланието му, го е възприемала като свой довереник. Хардуик я е убил близо до къщата. Искали са да се отърват от трупа колкото е възможно по-бързо.
	Ригън се поколеба.
	— Вероника, трябва да знаеш, че Филип не е знаел нищо за плановете на Вал. Тя е отровила Пенелоп, за да бъдеш сама по време на пътуването. Кеймърън Хардуик е трябвало да се погрижи да не стигнеш жива до Ню Йорк. След своята смърт и след сватбата на Вал с Филип имението щяло да бъде продадено веднага на хотелската верига. Не е искала да рискува да станеш близка с твоите роднини в Америка и да промениш завещанието си.
	— Но тя беше тази, която предложи да ме придружиш — протестира Вероника.
	— Бях станала опасна. Тя не е имала представа какво може да ми е разказала Атина, Знаеше, че се опитвам да си припомня всичко. Пазя своя дневник. Детектив съм по професия.
	— Разбирам.
	От следващия й въпрос беше ясно, че Вероника наистина я е разбрала.
	— Ние срещнахме Вал една година след кражбата в Гърция. Винаги е живяла много скромно. Какво е направила със своя дял от ценните бижута, взети от сейфа на Атинината леля?
	Ригън се усмихна.
	— Вероника, ако някога се наложи да търсиш работа, винаги си добре дошла в моето бюро. Хардуик е бил много впечатлен от онзи часовник и го взел като своята част от сделката. Той е безценен, но е било възможно да бъде разкрит веднага, ако се беше опитал да го продаде. Държал го е у себе си. Вал е продала скъпоценните камъни от своя дял за 200 хиляди долара и изпратила парите в депозитна кутия. Нейното финансово положение е било непрекъснато следено от полицията през всичките тези години и тя е знаела това. Счела е, че е направила добра сделка с досегашния си любовник да я отърве от нас. Като съпруга на Филип, би могла да живее богато веднага след продажбата на Лиуилин Хол. Хардуик щеше да запази часовника за себе си и щеше да получи 200 хиляди долара.
	Вероника кимна с глава.
	— Разбирам, разбирам. Може би не трябваше да пазя моите чудесни новини до следващата година.
	— Новини? — попита Ригън.
	— Разбира се, аз няма да напусна Лиуилин Хол, както и 50-те акра, които непосредствено го заобикалят. Те са наследството на Филип. Останалото ще бъде дарение за „Свети Поликарпс“, което да бъде използвано за създаването на център за поезия на името на сър Джилбърт Екснър. Скъпият ми Филип ще продължи да си гледа цветята, а от само себе си се разбира, че мястото му в „Свети Поликарпс“ е осигурено за цял живот.
	— Това е чудесна идея, Вероника — каза Ригън като си помисли как ли ще реагират на тази новина роднините, които чакат на кея в Ню Йорк.
	Всички останаха в апартамента „Камелот“, пиха шампанско и поздравиха Статуята на Свободата, когато корабът навлезе в пристанището.
	Люк и Нора поканиха всички на закуска в „Зеленият кът“.
	— Дали разрешават там да ходят и деца — попита с надежда в гласа Имакулата.
	— Разбира се, че разрешават — каза сърдечно Люк.
	Силви припряно попита:
	— Можете ли да изтърпите Вайълет? Нейният самолет за Флорида няма да отлети преди пет часа.
	— Тя беше първата, която направи връзката между Хардуик и Гърция. Ще е добре дошла, повярвайте ми — увери я Ригън.
	Дейл се обърна към Кенет.
	— Хайде да сменим билетите си за самолета за утре.
	— Дадено.


	Мисълта за чек от 50 хиляди долара и че няма да сънува кошмари как го залавят ченгетата беше преобразила Гейвин. Той беше в еуфория. Прекара останалата част от деня в разговори с вестникари. Кой знае? Може би щеше отново да бъде върнат като водещ радиопредаването „Гостите на Гейвин“.


>	Ню Йорк

	Минаха през митницата за сравнително кратко време. Единственият момент, в който бяха на ръба на катастрофата, беше, когато Вероника отиде да погали една от специално обучените да подушват наркотици немски овчарки.
	— Милото ми, милото ми — викаше тя и Ригън едва успя да й дръпне ръката.
	Родът Бутакавола не може да бъде сбъркан с никой друг, помисли си с усмивка Ригън. Те стояха точно срещу изхода на митницата. Марио Младши беше копие на баща си. Ригън беше видяла толкова много снимки на Роза, Марио Трети и Консепсионе, че би могла да ги разпознае дори и на снимка, направена от въздуха.
	Имакулата прегърна децата, смачквайки букета от рози, който Марио Трети се опитваше да й подаде.
	— Почакайте докато ви разкажа какъв герой е дядо ви — казваше тя, докато ги обсипваше с целувки.
	— Мама току-що повърна — съобщи Марио Трети, опитвайки се да се освободи от прегръдките на Имакулата.
	— Роза, добре ли си? — попита с тревога в гласа Имакулата.
	— Сутрешно неразположение, мамо — похвали се ухилена до уши Роза. — Нунцио и Фортуната ще пристигнат навреме, тъкмо за Свети Валентин.
	— А-а-ах! — Силният възторг, с който Имакулата посрещна новината, беше заглушен от автомобилното движение по пътя за Уестсайд.
	Откриха лесно и братовчедката на Вероника с двете й дъщери. Майката държеше надпис: „Добре дошла, лельо Вероника.“
	— О, ето ги, моя плът и кръв, — извика Вероника, втурвайки се към тях. Всички направиха реверанс.
	„Това с нищо няма да ви помогне момичета“ — помисли си Ригън.
	— Хей, Ригън, Ригън. — Познатият глас на Джеф я накара рязко да се обърне. Миг по-късно той я беше взел в обятията си. През рамото му видя усмихнатото лице на Кит.
	— Донесох ти шоколад — каза Джеф. — Даде ми го една от първа класа.
	— Възхищавам се на откровеността ти. — Беше чудесно, че вижда тези двамата.
	Кит размахваше едно писмо.
	— Първата молба за дарение за „Свети Поликарпс“ дойде с експресна поща!


	В ресторанта „Зеленият кът“ всички вдигнаха чаши.
	— Господи, ама тези деца умеят да лапат — каза тихо Кит.
	Вайълет Кон, напълно доволна, че се беше оказала права, разказваше на Кенет и Дейл колко безобразно груб бил Кеймърън, когато им сервирал в Гърция.
	— Ще повярвате ли? Чух го като ме нарече стара кранта. — На изразеното от двамата крайно изумление би завидял и Лорънс Оливие.
	Ригън беше сигурна, че Силви и Милтън се държаха за ръце под масата.
	Гейвин беше посветил цялото си внимание на Нора.
	— Когато възстановя „Гостите на Гейвин“, искам да участвате още на премиерата. Ще разкажем такова нещо на слушателите, че ще си глътнат езиците.
	— Нора, запомни телефонния номер, преди да тръгнеш за вкъщи — промърмори Люк.
	Вероника прекъсна за миг разговора с гледащите я с благоговение роднини.
	— Искам да ми изпратите запис от предаването. Нора е толкова мила. Ригън ми каза, че вие двете не сте искали да ме обезпокоите по време на пътуването с историята на моя живот. Толкова сте внимателни. Е, сега имаме възможност да сме заедно. — Тя вдигна чашата си. — За чудесния месец, който ще прекарам с моите роднини и приятели и за безопасно, но вълнуващо плаване обратно към дома. Ригън, дали ще можеш да ме придружиш и по обратния път?
	Ригън зяпна от изумление.
	— Ами, а-а-аз не знам, Вероника. — „По дяволите — помисли си тя, — започвам да заеквам като Филип.“ — Старши инспектор Ливингстън ми каза, че Пенелоп с нетърпение очаквала да се присъедини към вас в Ню Йорк. Може би ще й дадете тази възможност.
	— Права си, Ригън. Горката си изпати ужасно заради мен…
	— Ще ви посъветвам само едно нещо — каза Ригън. — Предупредете я да остави вкъщи рецептата за нейните вкуснотии, защото ще я спрат на митницата.
