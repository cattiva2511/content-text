	Веднъж лисицата хванала пъдпъдък.
	Разтреперил се пъдпъдъкът и я замолил да го пусне, че няма кой да му изгледа малките.
	— Ще те пусна, казала лисицата — но ако ме разсмееш.
	— Но нима мога да те разсмея, като ме стискаш със зъбите си! Пусни ме и ще те разсмея.
	Лисицата пуснала пъдпъдъка. Той полетял към една колиба. Подире му тичала лисицата.
	Пред колибата стояли дядо и баба. Пъдпъдъкът кацнал на главата на бабата. Дядото видял пъдпъдъка и заплашил бабата с пръст да не мърда.
	Бабата застанала мирно, а дядото се приближил полека до нея с тояга в ръце. Замахнал с тоягата да убие пъдпъдъка, но той подхвръкнал на време и дядото ударил бабата с тоягата по главата.
	Бабата се развикала и се нахвърлила на дядото. Започнала се голяма разпра.
	Лисицата се разсмяла. Прилетял при нея пъдпъдъкът и я попитал:
	— Е, що, разсмя ли се?
	— Наистина какви глупави хора. Хайде сега ме изплаши! — казала лисицата.
	— Добре, — отговорил пъдпъдъкът и, като размахал късите си крила, полетял в долината.
	Лисицата се затичала подире му.
	В долината край ручей си почивал ловец с ловджийски орел. Като видял лисицата, той пуснал обучения орел.
	Тогава лисицата наистина се изплашила. Бяга тя през долината, а над нея хвърчи орелът и иска като камък да се спусне върху главата й.
	Добре че в тоя опасен момент пред лисицата се мярнала дупка и тя се скрила в нея.
	Като отминал орелът, пъдпъдъкът прилетял отново при лисицата и я попитал:
	— Е, що, изплаши ли се добре?
	Едва сдържайки се, злата лисица отговорила хитро:
	— Мило пъдпъдъче, аз се изплаших толкова много, че изведнъж оглушах и с двете уши. Ела по-близо до мене и повтори какво каза.
	Пъдпъдъкът кацнал на муцуната й. Тогава хитрушата отворила уста да го сграбчи, но пъдпъдъкът се извъртял и лисицата го хванала за опашката.
	Пъдпъдъкът затворил очи и се дръпнал с всичка сила. Изскубнал се той, но опашката му останала в зъбите на лисицата.
	От тогава пъдпъдъкът останал с къса опашка.
