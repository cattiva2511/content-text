P>
	На север скитах се пешком
	сред мраз, виелици и сняг.
	Далеч от покрив и от дом
	ме свари падналият мрак.

	Но — слука! — капнал и унил,
	девойка насред пътя спрях
	и тя ми каза, с поглед мил,
	че мога да преспя у тях.

	В гостоприемния подслон,
	подир несрета и тегло,
	благодарих с дълбок поклон
	и я помолих за легло.

	Тя с бели ласкави ръце
	широко ложе ми постла,
	наля стакан и от сърце
	спокоен сън ми пожела.

	А после грабна си свещта
	и бързо вън се озова;
	ала на мен ми се дощя
	да си подложа под глава.

	Повиках я и тя дойде
	с нозе усърдни, с поглед плах,
	възглавки още да даде
	и, трогнат, аз я приласках.

	Но тя ме спря: „Не пипай, ей!
	Защо се подиграваш с мен?
	Момиче честно съм — недей
	да си с девица непочтен!“

	С очи по-ясни от елмаз,
	с къдрици — янтарна смола,
	бял крем и вино бе оназ,
	която ложе ми постла.

	Гръдта й бе снегът, навял
	две преспи в зимните поля,
	а и в снага бе мрамор бял
	таз, дето ложе ми постла.

	Целунах я зашеметен,
	а тя загуби ум дори.
	Положих я след туй до мен
	и тя не мисли до зори.

	Пошушнах й на сутринта,
	че като слънцето блести,
	но — мак червен! — въздъхна тя:
	„Защо ме ти озлочести?“

	Целунах мокрите очи
	и устните й — румен плод —
	и казах: „Моме, не плачи!
	Ще ми постилаш цял живот!“

	Холандски ризи ми обши
	тогаз с най-тънката игла,
	засмяна ведро, до уши,
	таз, дето ложе ми постла.

	Постла ми още като млад
	и снощи също ми постла.
	Най-милата на този свят —
	таз, дето ложе ми постла…
P$
