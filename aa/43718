	Един ловец дълго преследвал с кучето си лисица. Тя майсторски се изплъзвала, докато най-после се скрила в дупката си. Но точно в това време до дупката се приближил друг ловец и казал:
	— Аз отдавна пазя тая лисица.
	— Какво! Та затова ли я гоня аз цял ден. Лисицата е моя.
	Скарали се двамата ловци, нагрубили се и още малко останало, да се сбият. Но в това време при тях дошъл трети ловец. Тогава двамата ловци му разказали какво се е случило и го попитали:
	— Кажи кой е прав? Чия е лисицата?
	Той помислил и казал:
	— Разкопайте двама дупката и ако убиете лисицата, разделете я така: ако е женска, ще я вземе този, който я е причаквал, а ако е мъжка, ще я вземе този, който я е целил. Но ако я изпуснете — ще бъде моя.
	Съгласили се двамата ловци и заработили дружно. А третият ловец отишъл малко настрана и залегнал зад камък, готов за стрелба. Ловците разкопали толкова много дупката, че на два пъти видели опашката на лисицата.
	Те завързали кучето, което нетърпеливо се мушкало между краката им и им пречело да работят.
	Копали те, копали и по едно време пак се скарали чия е лисицата. А в това време лисицата се мушнала между краката им и побегнала. Но третият ловец я оставил да се приближи, прицелил се и я убил. После я вдигнал и си отишъл, а двамата ловци останали с празни ръце и с отворени уста.
