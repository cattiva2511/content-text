	— Жено, какво би направила, ако имахме пари? — попитал Си Кабаян.
	— Ще си купя нещо вкусно за ядене, ще се издокарам и ще си поживея добре.
	— Не правиш хубаво. Ама че прахосница си била!
	— А ти какво би направил с парите?
	— Ще си ги пазя.
	— Че за какво ти е да ги пазиш? Само да мухлясват. Това пък е съвсем глупаво. По-добре да си поживеем, Кабаян.
	Така и не могли да се споразумеят. Накрая Си Кабаян се разсърдил и набил жена си. Разревала се тя като малко дете. Баща й се показал от къщи.
	— Защо плачеш, дъще?
	— Аз я напердаших — отговорил вместо нея Си Кабаян.
	— Защо направи това?
	— Защото дъщеря ти е голяма прахосница. Иска да похарчи всичките ни пари само за удоволствия.
	— Че откъде имаш пари?
	— Сега нямам, но може да спечеля.
	— Какво значи това? Още не си спечелил парите, а вече биеш жена си, че щяла да ги прахоса.
	— Ами как иначе? Щом е такава прахосница сега, когато още нямаме пари, каква ли ще бъде, когато имаме!…
