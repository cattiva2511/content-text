	[* _Източник:_ George Laurence Gomme. English Traditions and Foreign Customs. London: Elliot Stock, 1885.
	Gomme’s source: The Saturday Review, December 28, 1878.
	_Илюстрация_: Catherine T. Bryce. Fables from Afar. Ada Budell, Illustrator. New York: Newson & Co., 1910.]

	Един обущар в Съмърсет сънувал как някой му казал, че ако отиде на Лондонския мост, ще му се случи нещо, което ще му бъде от полза. Той сънувал същото на следващата нощ и отново на по-следващата. Тогава решил да отиде до Лондонския мост и се запътил натам.
	Когато пристигнал, той се разхождал там през целия първи ден, но нищо не се случило. И следващият ден преминал по подобен начин. Той заел отново мястото си на третия ден и се разхождал до вечерта, но като видял, че е безполезно да продължава, решил да напусне Лондон и да се върне у дома.
	В този момент се приближил един непознат и му казал:
	— Виждам те през последните три дни да вървиш напред-назад по този мост. Мога ли да попитам чакаш ли някого?
	Той отговорил:
	— Не.
	— Тогава с каква цел стоиш тук?
	Обущарят откровено му казал какво го е довело там и за съня, който го споходил три нощи подред.
	Тогава непознатият го посъветвал да се прибере вкъщи да си гледа работата и повече да не обръща внимание на сънища.
	— Самият аз — казал той — сънувах преди около шест месеца един сън. Три нощи подред сънувах, че ако отида в Съмърсет в такава и такава овощна градина, под едно ябълково дърво ще намеря гърне със злато. Но аз не обърнах внимание на съня, а продължих спокойно да си върша работата.
	Обущарят веднага се досетил, че непознатият описал неговата собствена овощна градина и неговото ябълково дърво. Той незабавно се върнал у дома, разкопал под ябълката и намерил гърне със злато.
	След като забогатял, той могъл да изпрати сина си на училище, където момчето научило латински. Когато си дошло вкъщи за празниците, един ден то разглеждало гърнето, в което било златото, а на него имало нещо написано. То казало:
	— Татко, мога да ти покажа, че има полза от това, което съм научил в училище.
	След това превело латинския надпис върху гърнето:
	„Потърси по-надолу и ще намериш повече“.
	Те потърсили по-надолу и намерили още повече злато.
	{img:obushtaryat_ot_symyrset.png|Обущарят от Съмърсет|#Илюстрация: Ейда Будел}
