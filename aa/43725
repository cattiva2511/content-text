	Живеел в степите мъдър овчар. Веднъж при него дошли двама ловци с убита лисица.
	— Аз я убих! — казал първият.
	— Не, аз! — прекъснал го вторият.
	Овчарят взел в ръцете си лисицата, разгледал я и видял, че тя е убита с един куршум в главата, а втори куршум е опърлил космите на опашката й.
	— Добър стрелец я е убил, но кой е от вас, мъчно може да се познае, — казал им овчарят.
	— Аз улучвам монета, хвърлена нагоре! — казал първият.
	— Аз не съм опитвал да стрелям по монети, но мога да убия хвърчаща лястовица.
	— Имате ли синове? — попитал ги овчарят.
	— Да, голямото щастие не отмина нашите домове, — отговорили ловците.
	— Тогава добре. Оставете пушките си тук и елате утре със синовете си. Ще се опитам да разреша разпрата ви.
	На сутринта, когато ловците дошли със синовете си, овчарят ги попитал:
	— Вие навярно сте убили лисицата, когато е дебнела лов?
	— Не, аз я убих в пълен бяг! — извикал първият.
	— Добре, — казал мъдрият овчар, взел лисицата и я сложил на главата на сина на тоя ловец.
	— За тебе, улучващ подхвърлена монета и окото на бягаща лисица, няма да бъде мъчно да улучиш мъртвия лежащ звяр на главата на сина ти.
	Ловецът взел пушката и започнал да се цели, но не се решавал да стреля. Овчарят се приближил до него и му казал:
	— Тъмната нощ няма очи и твоето самохвалство няма граници.
	Тогава овчарят преместил лисицата на главата на другото момче и казал на баща му:
	— Хайде сега опитай ти. Ловецът вдигнал пушката и веднага гръмнал.
	Първият ловец, който се отказал да стреля, изтичал до лисицата и като я разгледал, извикал:
	— Но на лисицата няма втора рана.
	А добрият стрелец казал в отговор:
	— За да не развалям кожата, аз се прицелих в старата рана.
	Но съперникът му, завистлив и зъл човек, не повярвал това и разчоплил раната на лисицата. Но там намерил само един куршум.
	— Той е голям измамник, а не добър стрелец и е пуснал куршума във въздуха! — развикал се първият ловец.
	Народът, който се бил събрал да чуе решението, гледал с недоумение. Първият ловец продължавал да разправя:
	— Нима вашите ръце няма да се разтреперят, когато вие, като се целите в лисицата, сложена на главата на сина ви, видите разплаканите очи на родното си дете? Ето защо аз не стрелях, но не исках да стрелям и във въздуха като тоя измамник.
	Народът почти повярвал на това обяснение. Даже вторият ловец бил учуден и помислил за себе си: „Дали днес и моята ръка не е потреперила? Но струва ми се, че аз видях смеещите се очи на моя син и не се страхувах“.
	В това време любимият му син, не обръщайки внимание на никого, намерил нож и искал да разпори лисицата.
	— Какво искаш да правиш? — попитал го мило овчарят.
	— Да извадя куршума от лисицата. Тя сигурно го е глътнала от злоба, — отговорило момченцето.
	— Не търси в лисицата. Там го няма. Момченцето се изправило, хвърлило лисицата в краката на стария овчар и завикало:
	— Ти лъжеш, дядо!
	Горещи сълзи на обида бликнали като ручеи от очите на момчето. То хванало един косъм от главата си и извикало на баща си:
	— Отрежи с куршум тоя косъм.
	Но когато бащата вдигнал пушката, синът отново извикал:
	— Чакай, те пак няма да повярват, ще кажат, че си стрелял във въздуха, а аз сам съм откъснал косъма… Мъдри овчарю, ела при мене и сам дръж косъма.
	Овчарят се приближил бързо до него и казал:
	— Ето куршумите на твоя баща и на неговия неприятел! — и той извадил из джоба куршумчетата.
	Тогава всички разбрали, че мъдрият овчар още вечерта е извадил куршумите от патроните на ловците.
	Усмивка като слънце веднага изсушила сълзите на момченцето.
	— Прости ми. Да бъде щастлив мъдрият ти живот! — казало то.
	— Нека се сбъднат думите ти, излизащи из младите ти уста, които не знаят що е лъжа! — отговорил овчарят.
	В това време завистливият съперник на добрия стрелец се метнал бързо на коня си и избягал в степта.
	Подир него се понесли проклятията и присмеха на насъбралия се народ.
