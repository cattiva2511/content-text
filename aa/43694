	Преди много години в северната част на Бирма живяла принцеса, която се казвала Дракон. Тя била много красива. Слънцето се влюбило в нея, слязло на земята и двамата заживели щастливо. Не след дълго слънцето отново се върнало на небето. А принцесата снесла три яйца. Когато дошло време яйцата да се излюпят, тя повикала при себе си гарвана и го помолила да отлети при Слънцето и да му каже, че неговите три деца скоро ще излязат от черупките.
	По това време гарванът бил снежнобял.
	Той долетял до Слънцето и му предал новината. Слънцето извадило от хазната си един рубин, който струвал колкото цяло царство, и казало на гарвана: „Предай на моята любима, че не мога да отида при нея. Дай й този рубин и й кажи да купи с него едно царство за децата ни“.
	Слънцето увило рубина в парче плат и го подало на гарвана. Той взел вързопчето в човката си и отлетял към северните хълмове на Бирма.
	Както летял, на едно място гарванът забелязал голям керван от петстотин търговци, които били спрели да похапнат. Около тях подскачали стотици птици и лакомо кълвели парчетата храна, които търговците им подхвърляли. Гарванът почувствувал глад и кацнал недалеч от кервана. Скрил вързопчето под един храст и се присъединил към другите птици. Но един от търговците видял това, промъкнал се незабелязано до храста, разгърнал вързопчето и видял рубина. Взел го, а на негово място оставил парче говежди тор.
	Като се нахранил, гарванът, без да разбере, че рубинът е откраднат, взел малкото вързопче и отлетял към земите на принцесата. Тя с голяма радост приела подаръка. Скоро обаче радостта й била помрачена — във вързопчето открила само едно парче говежди тор. Принцесата била толкова огорчена, че скоро умряла от мъка.
	Когато Слънцето узнало за това нещастие, то опърлило перушината на гарвана — за наказание, че е изгубил рубина. Затова и до ден-днешен гарванът е черен.
	Трите яйца на принцесата дълго време не се излюпвали, защото нямало вече кой да се грижи за тях. Настъпил сезонът на дъждовете. Поройните води отнесли яйцата в река Иравади. Те заплували по течението й.
	Когато стигнали Могок, едно от яйцата се ударило в скала и се счупило. От него се изсипали безброй рубини.
	Затова сега в Могок има толкова много рубини.
	Другите две яйца продължили да плуват по голямата река. Когато стигнали Средна Бирма, счупило се второто яйце и от него излязъл един тигър. Последното яйце стигнало до Долна Бирма, където се счупило и от него излязъл крокодил.
	Затова сега там има тигри и крокодили — потомци на тигъра и крокодила, които били деца на принцеса Дракон и Слънцето.
