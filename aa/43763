	Жената може да роди истината, въплътена в човек, но не може да я изрече. Думите на жената нямат животворяща, творческа сила. Затова не й вярвай — обичай я, любувай се на нейния чар, прелест и всеотдайност, но не и вярвай; доверието ти я задължава и ограничава. Именно — обичай я като свободна и безпределна измама: това е достойнството и силата й! Тя ще те обвие и включи в себе си, както вселената атома; ще те роди отново, за да ти стане майка, а ти — неин син, който си я оплодил. Всички синове съществуват, преди да са родени — те преминават през женските утроби, за да превърнат женския човек в майка. Не я обвинявай, не я кори и поправяй — тя не разбира нищо от това. Остави да се похвали с всичко, което притежава и не притежава. Вложи в ухото й хубави думи и тя ще ги превърне чрез утробата си в добър плод. Не забравяй, че всяка жена е твоя майка, твоя съпруга, твоя сестра и твоя дъщеря едновременно, а ти — неин син по плът и баща по дух.
	Без това разбиране ние сме в пълно неведение и обърканост сред битието. То обаче, колкото и да е тежко за съзнанието ни, не ни пречи да бъдем влюбени, замаяни, очаровани и отчаяни, щастливи и нещастни. Та именно чрез тия неща, чрез тия измами истината ни включва, в себе си; без техния чар бихме останали извън нея — извън осъществлението.
	В проявения свят има само майка и син. Бащата е скрит, съкровен логос, който се проявява в сина.
@@	8 октомври 1957
