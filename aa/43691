	Ай Цзъ и Ю Жън били добри приятели. Ю Жън имал двегодишна дъщеря, а пък Ай Цзъ имал син. И един ден Ай Цзъ дошъл при Ю Жън да поговорят за сватбата на децата си.
	— На колко години е вашият син? — попитал Ю Жън.
	— На четири — отговорил Ай Цзъ.
	Като чул това, Ю Жън много се натъжил и казал на Ай Цзъ:
	— Вие искате от мене да омъжа дъщеря си за старец!
	Ай Цзъ нищо не разбрал.
	А Ю Жън продължил:
	— Синът ви е на четири години, а дъщеря ми — на две. Това значи, че годините на сина ви са два пъти повече от годините на дъщеря ми. Ако дъщеря ми се омъжи на двадесет години, по това време синът ви вече ще бъде четиридесетгодишен. И значи тя трябва да се омъжи за старец!
