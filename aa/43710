	Една лисица живеела близо до града. Нощем тя се промъквала в града и търсела разни остатъци от месо и друга храна.
	Веднъж тя се вмъкнала в една бояджийница и без да иска се боядисала цялата със синя боя. Така боядисана отишла в гората.
	Случило се, в същото това време зверовете да си избират цар. Като видели синята лисица, всички я помислили за някакво рядко, благородно животно и единодушно я избрали за цар.
	Така лисицата зацарувала и не само вълците и мечките й се подчинявали, но и лъвовете и тигрите изпълнявали всичките й заповеди.
	Заживяла си хитрушата лисица от хубаво по-хубаво.
	Но царуването й не траяло дълго. Завалял дъжд и измил синята й боя. Тогава всички животни изведнъж познали ръждивата кумичка-лисичка и не само, че я изгонили от царското място, но и жестоко я набили.
