	[* _Източник:_ Story Hour Readers. Book Three. Ida Coe, Alice J. Christie, editors. New York, Cincinnati, Chicago: American Book Co., 1914.]

	Една сутрин лисицата казала на децата си:
	— Ще потърся малко яйца за закуска.
	После отишла в гората. Лисицата видяла едно орлово гнездо на най-горния клон на едно дърво.
	— Как да стигна до тези яйца? — мислела си тя. — Аха! Сетих се.
	Тя пъхнала няколко тревни стъбла в ушите си и заудряла по дървото с тях.
	— Хвърли ми едно яйце — извикала лисицата. — Ако не ми хвърлиш едно яйце, ще поваля това голямо дърво с тези тревни стъбла.
	Орлицата ужасно се изплашила и хвърлила едно яйце на лисицата.
	— Хвърли ми веднага още едно яйце — заповядала лисицата, като видяла, че е уплашила орлицата.
	— Едно яйце е достатъчно — казала орлицата. — Няма да ти хвърлям повече яйца.
	— Хвърли ми друго яйце, иначе ще поваля дървото с тези тревни стъбла и ще взема всичките ти яйца — казала лисицата.
	Орлицата още повече се изплашила и хвърлила долу друго яйце.
	Тогава лисицата се изсмяла и казала:
	— Как бих могла да поваля голямо дърво с тези малки тревни стъбла?
	Орлицата много се ядосала. Тя се спуснала от гнездото си и сграбчила лисицата с ноктите си. После вдигнала лисицата и отлетяла с нея навътре в морето. Пуснала я на един усамотен остров.
	Лисицата останала на самотния остров. Един ден тя си рекла:
	— Нима ще умра на този остров?
	После лисицата тихичко запяла. Тюлени, моржове, делфини и китове доплували до острова.
	— Какво си пееш? — попитали морските обитатели.
	Лисицата казала:
	— Ето какво си пея: „Къде има повече големи животни, в морските води или на сушата?“
	— Безспорно повече животни има в морето, отколкото на сушата — отвърнали морските обитатели.
	— Е, докажете ми! — казала лисицата. — Излезте на повърхността на водата и направете мост, който да достига от този остров до сушата. Тогава ще мога да премина по всички вас и да ви преброя.
	И тъй, големите морски обитатели — тюлени, моржове, делфини и китове — излезли на повърхността на водата. Морските обитатели образували голям мост, който започвал от острова и стигал до сушата.
	Лисицата това и чакала. Тя претичала по големия мост, като се преструвала, че брои животните. Когато най-накрая достигнала сушата, тя скочила на брега и забързала към дома си.
	{img:ima_li_mnogo_zhivotni_v_moreto.png|Има ли много животни в морето}
