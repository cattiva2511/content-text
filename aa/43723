	На един човек му избягала от кервана камила.
	Той тръгнал да я дири. По пътя настигнал конник. Поздравили се, запушили.
	— Изгуби ми се камила, — оплакал се керванджията. — Не си ли я виждал?
	— Нали твоята камила е сляпа с лявото око и е без предни зъби?
	— Да, да! — зарадвал се човекът. — Но где е?
	— Не зная где е. Вчера видях само следите й.
	Тогава стопанинът на камилата се разсърдил и обвинил конника в кражба. Трябвало да се явят пред съда.
	Конникът казал на съдията:
	— Мога да прибавя и друго нещо за тая загубена камила.
	— Говори.
	— Камилата е била натоварена от едната страна с жито, а от другата е имало буре с мед.
	— Тя е, тя е. Крадец! — развикал се стопанинът на камилата.
	Даже съдията повярвал, че конникът е крадеца, но все пак го попитал:
	— Ти видя ли камилата?
	— Не.
	— Тогава откъде знаеш всичко това?
	— Ето как, — отговорил спокойно конникът. — Че камилата е сляпа с лявото око разбрах по това, че е късала трева само от дясната страна на пътеката.
	— А отгде знаеш, че камилата не е имала предни зъби?
	— Късайки тревата, тя е оставяла по средата по снопче трева незасегната.
	— Е, а откъде знаеш, че е била натоварена с жито и мед?
	— Много просто: от едната страна на пътеката бяха накацали мухи по капки мед, а от другата подскачаха врабчета, които търсеха зрънца жито.
	— И това е вярно! — възкликнали едновременно съдията и стопанинът на камилата. — Трябваше да се сетим по-рано, а не да те обвиняваме в кражба.
