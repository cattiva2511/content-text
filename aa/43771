	От месеци съм болен, затворен в къщи — измъчван денем от лекари, нощем — от нерадостни мисли.
	Не се безпокойте за моите болести — оказаха се обикновена старост с разни примеси. Позволете ми да ви опиша един подобен на моя случай. В голям далечен град при прочут лекар се явява болен човек.
	— Вие страдате от тежка меланхолия, за която няма друго лекарство, освен всяка вечер да посещавате големия цирк; да се смеете и радвате на прочутия клоун — посъветвал го лекарят.
	— Няма ли друг цяр за моята болест?
	— Нищо друго няма да ти помогне, добри човече!
	— Много жалко, докторе. Сбогом. _Аз съм клоунът_.
@@	31 декември 1956
