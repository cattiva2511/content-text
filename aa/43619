P>
	Да има Състрадание в света,
	докарваш своя ближен до просия.
	И как би разцъфтяла Милостта,
	ако не беше злата орисия?

	Страхът взаимен пази ни от бран,
	в мира избухва Алчност и го срива.
	Жестокостта поставя ни капан,
	а в клюсите, за стръв — примамка жива.

	Тъй божи Страх тя възцарява пак
	и със сълзи земята напоява.
	В калта ни сетне стъпква с тежък крак
	и семе на Смирение посява.

	Но коренът смирен разлистя ствол
	и в сянката на диви верски страсти,
	гъсениците го оглозгват гол
	и разна гад о него чеше красти.

	Даде ли плод, Лъжа ще се роди —
	примамлива и сладка за окото.
	А в мрака клонест Гарванът гнезди
	и вече му мирише на Голгота.

	Отколе търсят всички богове
	в Природата къде Дървото зрее.
	Напусто дирят вече векове —
	във Мозъка човешки то вирее.
P$
