	[* _Източник:_ More Jataka Tales. Retold by Ellen C. Babbit. Ellsworth Young, illustrator. New York: D. Appleton-Century Co., 1922.
	Джатаки (мн.ч. от _джатака_) — древноиндийски притчи за земните превъплъщения на Буда в човешка и животинска форма. — Б.пр.]
	Веднъж четирима млади принцове чули историята за някакво чудно дърво, наречено Дървото с алени пъпки. Никой от тях не бил виждал Дървото с алени пъпки и всеки от принцовете искал пръв да го види.
	И така, най-големият принц помолил кочияша на царската каляска да го закара навътре в гората, където растяло това дърво. Било още ранна пролет и дървото нямало нито листа, нито пъпки. Било черно и голо, като изсъхнало. Принцът не могъл да разбере защо го наричат Дървото с алени пъпки, но не задал никакви въпроси.
	По-късно през пролетта следващият царски син отишъл с царската каляска да види Дървото с алени пъпки. По това време то било покрито с червени пъпки.
	Дървото било цялото обвито в зелени листа, когато малко по-късно третият син отишъл в гората да го види. Той не задал въпроси, но не могъл да разбере защо го наричат Дървото с алени пъпки.
	След известно време и най-младият принц помолил да го закарат да види Дървото с алени пъпки. По това време то било покрито с малки бобови шушулки.
	Като се върнал от гората, той се втурнал в градината, където играели неговите братя, и извикал:
	— Аз видях Дървото с алени пъпки.
	— И аз го видях — казал най-големият принц. — То не ми приличаше много на дърво — добавил той. — Изглеждаше като изсъхнало дърво. Беше черно и голо.
	— Защо говориш така? — възразил вторият син. — Дървото има стотици прекрасни червени пъпки. Затова го наричат Дървото с алени пъпки.
	Третият принц рекъл:
	— Червени пъпки ли каза? Защо казваш, че дървото има червени пъпки? То е покрито със зелени листа.
	Принцът, който видял дървото последен, се присмял на братята си и казал:
	— Аз току-що видях това дърво и то не прилича на изсъхнало. По него няма нито червени пъпки, нито зелени листа. То е покрито с малки бобови шушулки.
	Чул ги царят и ги изчакал да млъкнат. После рекъл:
	— Синове мои, вие и четиримата сте видели едно и също дърво, ала всеки от вас го е видял по различно време на годината.
	{img:dyrvoto_s_aleni_pypki.png|Дървото с алени пъпки|#Илюстрация: Елсуърт Янг}
