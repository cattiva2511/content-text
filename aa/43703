	Един войник водел под конвой към главния град един монах, който бил извършил престъпление. Когато тръгвали, от страх да не забрави нещо, войникът огледал едно по едно всички неща и ги подредил в две изречения: „вързоп, чадър, окови — писма, монах и аз“. И по пътя непрекъснато си повтарял тези две изречения.
	Монахът разбрал, че войникът е глупав, напил го в една кръчма, обръснал главата му до голо*1, сложил му оковите на врата*2 и избягал.
	[*1 Китайските монаси бръснат главите си.]
	[*2 Така наречената „канга“ — окови, които се слагат на шията на престъпника.]
	Войникът се събудил замаян. Боял се, че може да е станало нещо, докато е спал, и както винаги направил проверка. Потърсил вързопа и чадъра. И вързопът, и чадърът били налице и войникът казал:
	— Тук са!
	Напипал оковите на врата си — и те били налице, затова казал:
	— Тук са!
	Побутнал писмата и пак казал:
	— Тук са!
	Но монахът го нямало и войникът много се изплашил. После пипнал собствената си глава, съвсем гладко избръсната, и страхът му се сменил с радост, той извикал:
	— Благодаря ти, небе! Благодаря ти, земя! И монахът е тук!
	А след миг, съвсем объркан, попитал:
	— Ами тогава аз къде съм?
