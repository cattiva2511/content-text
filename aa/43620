P>
	* * *

	Пред любима несравнима
	аз сърце излях;
	да е скверна и неверна
	никак нямах страх.

	Ден не мина, в село мина
	пътник, и кога
	се огледах, що съгледах? —
	сложил ми рога!

	* * *

	ЛЮБОВ търпи и опрощава,
	не търси грешки, а прослава.
	Крилата, волна, величава,
	ума заключен разковава.

	* * *

	И стара съм, че и мома!
	До днес — със себе си сама…
	Сега, с плът лакома и будна,
	скърбя, защо не бях разблудна?

	Като момиче не можах
	да се реша да сторя грях.
	Опротивяха ми мъжете,
	преди да скъсат мойто цвете.

	* * *

	В безплодна пустош сабя лъска,
	проблясва сърп сред хлебна нива.
	Но сабята, и смърт да съска,
	не кара сърпа да добива.

	* * *

	„Имаш пълна крина зърно,
	а полето тук е златно.
	Който почвата обърне,
	ще пожъне плод стократно.“

	„В място пясъчно, ронливо,
	по бих хвърлил семе живо.
	Че във тебе, тлъста ниво,
	гъсто никне бурен торен —
	иска скубане из корен!“
P$
