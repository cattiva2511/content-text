P>
D>
	На Павел
	(написано в часа, когато си е тръгвал)
D$

	Погледнато от вътре и от вън, а и от
	всяко друго измерение — животът,
	казват, е (не)сбъднат сън, театър и
	мираж, въображение.

	Едно и друго как да разбереш, когато
	всичко е в мъгла и в облаци?
	А може би е само твой копнеж по
	нещо — с отражения наоколо.

	Лети векът. Но идва ден. И час.
	Животът с пълна сила, неочаквано се
	сблъсква с теб и в профил, и анфас,
	реален, зрим — след дългото протакане.

	Това е просто миг. И в този миг като на
	филм пред теб се извъртява какъвто е от
	първия ти вик до сетната въздишка.
	Неподправен.

	Но теб те няма. Само дим и прах.
	Земя. Небе. Дървета заскрежени.
	Откъснато листо. И полет плах.
	И тишина. И синкава безбрежност.

	В която ти стопи се без следа.
	И може би… Дано… Отвъд която ще
	вкусиш абсолютна свобода.
	И себе си ще срещнеш. Вероятно.
P$
