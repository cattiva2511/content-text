P>
	Измивам всички тъмни страхове.
	Остават само страхове пастелни.
	Дъждът задвижва плачещите мелници
	на нашите прозрачни умове.

	Два остри камъка ще се докоснат.
	Два остри камъка ще спят в брашното.
	Ще дъвча думи вместо хляб, защото
	дъждът глада за теб е омагьосал.

	Аз вече не познавам глад за тебе.
	И слушам охлювите как се плъзгат
	забележими като рядък въздух по
	синьото стебло на този ден.

	* * *

	в това време
	с тоя дефицит
	на мляко месо и истина
	не си позволявай да бъдеш убит
	от напудрената неискреност
	не си позволявай да бъдеш сладникав
	за да не заболи
	то на тоя свят си се идва с викане с
	кръв и с болка и синини и нали поради
	защото гледаш все да не нараниш
	виждаш: а, той отминал животът в
	лъжи и опити да заспиш в това време, с
	тоя дефицит на чисти съвести и
	справедливост не позволявай да бъдеш
	убит от премълчаване и не убивай
P$
