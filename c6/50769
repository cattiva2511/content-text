P>
	Мъгливо — след дъжд — и мирише на дим
	небето над стихнали сприхави къщи,
	коптори, бордеи… Пранета невинни
	по тъмни огради, над сметища пъстри.
	Дърветата дремят — оголени скелети.
	Ръждиво кафяви — безцветните псета.
	Измити безрадостно покриви светят.
	Дотук стигат хищни безпътни шосета!
	А вятърът псува през стиснати зъби,
	и пощи косите на две ситни ромки…

	На тях и барака им стига да бъдат.
	Ти даже в най-скъпия дом си бездомник.
P$
