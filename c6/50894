P>
	Запита ме:
	„Какво ли ще е в края на света?“
	Усмихнах се:
	„Навярно пак до тебе ще седя…“
		Ти каза пак:
		„Дали тогава времето ще спре?“
		Засмях се аз:
		„Налей, любима, още питие!“
	Пророни ти:
	„Не виждаш ли Земята как кърви?…“
	Помолих те:
	„Подай ми устни и ме целуни!“
		Погледна ме:
		„Не вярваш ли, че чака ни потоп?“
		Прошепнах ти:
		„Ела… и да се любим с теб до гроб!“
	И каза ми:
	„Дали да си направим с теб ковчег?…“
	Погалих те:
	„Момиче ли да е, или момче?“
		Въздъхна ти:
		„Какво ли ни очаква там — отвъд?…“
		Прегърнах те:
		„Аз искам да заспя до твойта гръд!“…
P$
