	Всички слушат и разбират лесно. Любов е неговата сила. Последваш ли гласа му, никога не ще сгрешиш. Той все те води и закриля. Изпраща ти и ангел да те пази. По пътя ти да свети слънчев лъч, да не попаднеш в тъмно място. Учители ти праща, майки и бащи, да те обичат чисто. Да те научат що е Любовта, да ти помогнат да обичаш като него.
	Любов е Бог, каквато никога не си познал, не си изпитал още. Той сила е велика за духа, и полет нависоко за душата. Къде е Бог, ще питаш. Ще ти отговори невидимо със символи и знаци. В приятел ще го разпознаеш; в човек, оказал се на пътя ти в момент на нужда. В Любов на майка, на баща и на любима; в сестра, изпратила ти топлина през миг студен; в лицето на врага, донесъл ти беда, но за добро. Спасява те с невидима ръка по пътя на съдбата. И светлина ти праща, обич, благодат в случайни срещи. Ако го търсиш, погледни в душата си, отвътре. Повикай го. Той цял живот те чака търпеливо…
