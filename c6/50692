P>
	Издребнява животът с годините.
	Става нищожен. До прехрана се свежда, до дом и
	един телевизор, до изтръпнали длани, в които не
	можеш да сложиш нищо ново и гладиш отдавна
	износени ризи.

	Издребняват и болките.
	Вече отдавна си свикнал.
	Шепа хапчета — спасителна сламка.
	За нея се хващаш. Изведнъж се усещаш неискан,
	ненужен за никого и изпълваш със спомени своите
	нощи горчащи.

	Издребнява животът, но всичко останало расне.
	Всяка глътка кафе се превръща в световно събитие. Всеки
	мирис на цвете е взрив от вълшебство и страсти. Всеки
	изгрев — божествен спектакъл. Възторг за очите. Всяка
	капчица дъжд е изящна надежда за чудо.
	Всеки смях на дете възкресява духа на растежа.

	В листопадите има и смърт, и божествена лудост, а
	ветрецът, случаен, докосва с убийствена нежност…
	Издребнява животът, а всичко останало расне (всяка
	стъпка е трудна, но тя означава победа, ослепяват очите —
	душата започва да гледа) и макар да е странно, тъй дребен,
	прилича на щастие.
P$
