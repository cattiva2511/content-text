P>
	На възторзите първи
	от буйната шумна гора
	аз дойдох
		и назад
		през прозорците-спомени
				вгледан —
	виждам дните на много митинги
				и много „ура“,
	виждам тебе —
	богат на мечти
		и на радости —
				беден.
	Докато моите стъпки кънтяха
			из тази гора,
	аз си мислех, че
		слънчев ден
			ще ме срещне
				зад нея —
	а ме срещна
		една зазорена
			студена зора
	и небе —
		едва почнало да розовее.
	И разбрал, че е още далеко
			мечтаният склон,
	че там
		само с „ура“
		не ще стигнем
			след триста години —
	виж! —
		сдружих се
			с желязо
			и тухли,
			с греди
			и бетон! —
	виж! —
		превърнах мечтите си
			в грес
			и бензин
			за машини!
	Отдъхнете, площади!
	Вече
		от триста митинга
			и триста „ура“
	една тенджера е
		триста пъти
			по-нужна,
				по скъпа!
	В нея мога яхния да сготвя,
			чорба да сваря,
	та на скелята пак
			сит и якичък
			после пак да стъпя.
	Всяка моя мечта е
			по-земна от земния свят —
	и пространство,
		и време
			заема тя
			в пътя народен!
	Погледни! —
		като зов,
	като знаме,
	като плакат —
	аз издигам
		над път и глави
		своя син първороден!
	Аз съм пътник —
		с надежди
			богат и щастлив,
	но тук
		често
		и дни на сълзи ме причакват.
	Вие знайте сами:
			сърце
			докато не заболи —
	очи не заплакват!
	О, елате при мен
			в тази кухня
			сред здрач тъмносин!
	О, елате при мен
		в този гроб,
		в тази пропаст без дъно!
	Но елате
		и вижте с очите си
			болния син!
	Пожълтял като смин,
			моят син
			като червей се гъне…
	И расте,
	и надига се в мен
			един гневен протест,
	по-нужен,
	по-едър,
	по-нов
		и от новите сгради!
	А съседът бай Ради
			се шири в три стаи
				днес —
	тоест —
		на председателя
			братовчедът бай Ради!
	В едната е той —
			лежи,
			чеше си крака събут;
	на стол
		в другата,
		с плетка
		в ръце
	спи съпругата Тотка.
	А в третата стая,
			доволна от този уют,
	спи блажено и тяхната
			сива проскубана котка.
	Щом зачуе шума в хола,
			тя трепва,
				отваря очи —
	но не трепва,
	не чува шума
		синът ми обичен.
	Влиза лекарката Аладжова,
			за миг помълчи,
	после почва съветите стари
			с глас вечно привичен:
	— Декристол му е нужен!
			И слънце!
				И въздух
					по-чист!
	Щом нямате
		тук —
		навън
		дните да бъдат прекарвани! —
	А навън тежи
		зимно небе
		и сурово мълчи,
	и зъл вятър
		подгонил е в него
				загракали гарвани.
	— Чуйте, майки угрижени!
	— Чуйте, тревожни бащи!
	Всички ние,
			сдружени с бетона,
			с желязото,
			с тухлите
	и кръвта дори
		ще накараме
		да закрещи,
	за да влезе
		чист въздух
			и слънце
			по-скоро
	и в кухните!
	Нека
	само над люлките с рожбите
			новородени,
	нека
	само над тях
		да навеждаме свойта глава,
	докато не опазим
			правата свещени —
	на човека
	свещените вечни права!
P$
