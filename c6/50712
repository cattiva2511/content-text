P>
	Със сто катинара заключих сърцето си и
	всичките ключове реката отнесе.
	Не търсех Спасение, а само помилване —
	плах жест на съдбата, случайно донесен.

	Камбаните в мене — гласа си да чуят. Трепти
	хоризонтът с пулсиращи зеници. Летях
	само миг, прегърнала струята на чист
	водопад над земните тленности.

	А после погълна ме хладно течение, най-
	светлата утрин тъй бързо отплуваше.
	Прибрах си крилете и чаках да влезеш през
	тази врата, която сънуваше.

	Зад теб е самата река със заровени сто
	ключа към моите сто катинара.
	Сънят ми ще пази часа си на сбъдване,
	защото сърце със Любов се отваря!
P$
