P>
	На пристана на видимото стоят пасажери. Взират
	се в задречното.
	Прелистват книгата на мъглите му.
	Предусещат предстоящите върхове.
	И градовете в подножието им.
	И сградите.
	Освежават стъклописите им.
	Украсяват с пера
	случайните шапки на минувачите.
	Лепят смътни лица върху силуетите им.
	Обитават нереални адреси.
	Преживяват възможности.
	Получават ненаписани писма и им отговарят с
	писмовни знаци излетели сякаш от друг живот.
	Пускат преродения си вятър в написаното.
	Позволяват му да ги заплита, размотава и вихри.
	И преди да се е налудувал,
	и преди да е пораснал,
	да ги приласкае и укроти,
	да им припомни смисъла,
	който може би вали
	зад върховете на илюзорното.
P$
