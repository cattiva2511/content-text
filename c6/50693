P>
	Това, което виждам, е за мене.
	За мене е това, което чувам.
	Единствено за мен тече по вените
	светът и светлината съществува.

	Дъждът е мой и всичките порои.
	Тъгата ми е моето причастие.
	Безброй животи и безброй герои,
	но моят свят е с моето участие.

	И словото е мое, и възторзите,
	любовите, провалите и грешките.
	Наградите, писмата, некролозите и
	миговете — просто по човешки.

	За мене са и болките, и жаждата.
	Студеното, горчивото, горещото…
	Защото с мене заедно се раждат и с
	мен ще са до края.
	Лични вещи.
P$
