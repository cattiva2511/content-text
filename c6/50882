P>
D>
	На жертвите на дрогата
D$

	Познавах аз девойката, която
	политна от последния етаж…
	Тя беше Светла — като слънце лятно,
	със поглед мил, като роса блестящ.

	Вървеше тя по своя път към Бога.
	Жадуваше да прави чудеса…
	Ала животът я измами с дрога —
	отрова впи във жадната душа…

	Веднъж тя бе сама на Кръстопътя.
	При нея спрях… Отлиташе денят…
	Седеше мрачна, с поглед ням и мътен. —
	А исках пак очите да блестят…

	„Какво ти е? — запитах я с тревога. —
	Нима не вярваш вече в любовта?“
	А тя пророни тихо: „Дай ми Дрога!
	Любов ли?… И това е суета…“

	„Защо сама си причиняваш болка?
	И близките ти страдат с теб, нали…“
	Тя устни сви и каза: „Дай ми Дрога!
	От подлостта по-много ме боли…“

	„Нима не можеш вече без отрова?
	Какво погуби чистия ти дух?“
	Тя леко потрепера: „Дай ми Дрога!
	Аз зная — всичко е отрова тук…“

	„Повярвай — в теб е пътят към Живота!
	Не вярваш ли във своите деца?…“
	А тя въздъхна скръбно: „Дай ми Дрога!
	Друг път не виждам — само към Смъртта…“

	Изпратих я… Тя тихо каза: „Сбогом!“
	Безпомощен си тръгнах през нощта…
	И чух насън злокобно — „Дай й Дрога!“ —
	изкряска Гарван, после отлетя…

	На оня Кръстопът сега немея,
	впил поглед в този черен некролог. —
	Отиде си девойката, а с нея —
	децата, неродени за живот…
P$
	[Последните два стиха от всеки куплет се повтарят. По желание — речитатив от IV до VII куплет (със същата хармония, без повтаряне на последните два стиха).]
	{img:daj_mi_droga.png|#Нотиране и хармония — Димитър Каратодоров}
