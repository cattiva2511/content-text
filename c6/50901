P>
	На бойните дни
			отгърмя урагана
	и с мирния образ на трудов човек,
	макар и с белег
			от скорошна рана,
	ти пак се усмихваш,
			мой двайсети век!
	Ние изтръгнахме
		живота
			от гроба
	по-жив,
		по-млад,
		по-красив!
	Но понякога
		гневна е
			моята обич
	и белият залък на дните —
			горчив!
	Майко!
	Майчице мила, кажи ми —
	ти със сърце
		си ме родила, нали?
	О, не сърце, майко
			в гърдите ми има,
	а рана, която
		кърви и боли…
	Защото ний
		заедно вчера воювахме
	за нашето днес
		под едни знамена,
	защото
		ний всички
		еднакво гладувахме
	и жаждата беше у всички
			една!
	Но в ранното утро
		под нашата стряха,
	когато се втурна
		новото светло
			тук —
	от поройния блясък
		едни
			ослепяха,
	от внезапния гръм
		оглуша друг.
	И днес
		те
		не са в нашия строй милионен,
	не тръгва към нас
		пътека от техния праг;
	отприщен е само
		на злото потокът зловонен,
	коварен и чужд
		като смърт,
			като враг!
	И те са, майко,
		от майка раждани,
	и тях ги е майка
		с мляко откърмила,
	но извора търсят
		за своята жажда,
	милеят
		само за своето гърло!
	Затуй аз понякога
			с болка говоря,
	затуй мойте челюсти
			гняв е сковал!
	И жал ми е, майко, че
			лоши са хората,
	за тях ми е жал!
	… Отгърмяло е вече
			бойното вчера,
	но ехо от него
		в нас
			още ехти.
	А с петилетки ний
			времето мерим,
	в труд денонощен сега
			се потим —
	в сърцето и рудника,
	в полето и цеха
	пролетта на доброто
			да разцъфтим;
	да стигнем
		далеко
		и това ехо
	завинаги
		да откънти! —
	Ние
		ще дообистрим простора
	с нови мечти,
		с труд упорит! —
	И добри ще са
		всички хора,
	много добри!
	На трудното днес
			отвъд кръгозора
	ден необятен
		зори. —
	И добри ще са, майко,
	Добри ще са
		хората! —
	като тебе добри!
P$
