P>
	Как искам да съм някъде наблизо — почти —
	почти до теб, но не съвсем — една халка
	висяща на корниза, една любима чашка за
	кафе.

	Бонбонче да съм — Лукче при настинка,
	което дълго в джоба ти лежи, на шалчето
	ти кацнала снежинка, която няма да ти
	натежи.

	Как искам да съм някъде наблизо — на
	телефона ти да съм звънче, стиха да бъда,
	който не написа и запетайчица пред но и
	че.

	И ако някога ме забележиш — да се
	усмихнеш и да продължиш, понеже по
	природа си небрежен, а пък и нищичко не
	ми дължиш…
P$
