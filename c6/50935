P>
	Сто пороя
	в душата ми тътнат
			с могъщо бучене
	и тъмней на бездомните нощи
	студения мрак…
	Сърце,
	мозък
	и нерви,
		и всичко, що има го у мене —
	е превърнато сякаш
	в един въпросителен знак…

	Още три дни!
	Останаха два дни!
	Остава един! —
	От родилния дом,
	на ръце с моя син,
	ще излезе родилката —
			мойта жена;
	дом си нямам —
	къде ли ще ги подслоня?!

	До деветия месец
	без жилищен съд
			на квартира
	във утробата майчина
	лесно прекара синът.
	А навън е по-друго:
	тук дом не се лесно намира —
	има жилищна криза,
	има жилищен съд!
	О, чие ли сърце за бездомните ще заболи?
	Кой над моя невръстен син ще се смили?

	Сто пороя
	в душата ми грозно реват,
	че след два дни
	събрание има съдът,
	а синът не изчака,
	той вече дойде —
	и сега —
		накъде?…
P$
