	В Началото създаде Бог Адам и Ева. Създаде ги в Едно. Да се живеят без дистанция, с духа си. А после повери на Сатаната, другия си син, да им отлее формата. Задачата му беше тежка. Но я свърши. Създаде им тела по сходство с животинската им форма. Отделени. В тях Бог вдъхна им душа. С нея Любовта и Светлината. Така родиха се и Първородните. И в Рая Бог ги настани. Едемската градина сътвори и две дървета по-различни там им посади: Дървото на Живота и Дървото на познанието. И с плодовете им да не се хранят Той им каза, защото бяха още малки за твърдата храна.
	Тогава те си пожелаха да пораснат. Да станат като Него. И изпитание дойде им: да опознаят Бога си, Бащата. Изпрати им змията — символът на мъдростта, да ги изпита. И те избраха да познаят Бог, да му помогнат да познае Себе Си в най-твърдата материя: Земята. Ева беше първа. Освободи от себе си Адам, да опознае новата вселена. Тя го чакаше в дома им да се върне. Адам получи свободата си от Ева, изгуби силата от Бог. И стана тъжен и самотен. Тогава Ева му дойде на помощ. Нагърби се с делата непосилни на мъжа. Пречупи се красивата й форма, изгуби нежността си, силата на Женското начало: да е космическа утроба на Живота. Беше само плътска. И раждаше през кръв и болка. Но бяха заедно чеда на Бог, съдбата си понесоха с покорство и смирение. Бог ги обичаше и позволи им да поправят грешката. И да познаят пътя на Иисус, Сина Си, когото щеше да им прати.
	После го проводи на Земята да победи със Светлината. Да съюзи в едно добро и зло, да се завърне с брат си в царството небесно с нова сила: Силата на Любовта Божествена.
	И Ева пожела да се завърне у Адам отново, за да се приберат в Едно в Дома небесен, опознали Бог. Разбраха двамата, че силата на Любовта Божествена е в ЕдинЕние на мъжкото и женското начало. Защото СМЕ Божествената Единица. Началото на Сътворението.
