P>
	Ето я
		нашата улица,
			погледни! —
	облечена
		в риза от сиви павета.
	Нова е
		тя,
		като нашите дни —
	родена
		през първата петилетка!
	С радостта на стопанин
		крача по нея,
	край мен зеленеят
		липите млади;
	с бляснали стъкла
		свежо се смеят
	многоетажните
		хубави сгради.
	В строй
		край алеите
		вървят пионери;
	малко дете,
		чуло тяхната песен,
	крещи от прозореца,
		а над него трепери
	като бяло крило
		белоснежна завеса.
	Младежи се връщат
		от стадиона
	и шумно говорят —
			мачът бил
			хубав.
	Някои влизат
		в киносалона,
		в читалнята,
		а трети —
			в клуба.
	Под грейнали глобуси,
		разтворил врата двукрила,
	ресторанта те кани
			на вкусна вечеря.
	Пред новия театър —
		народ!
			гъмжило!
	На афиша:
		Довечера — „Щастие“ —
			премиера.
	На тротоара
		връхлетя срещу мене,
	в костюм нов облечен,
		миньорът бай Коста:
	— Цял ден те търся,
		другарю Пенев!
	Ела тази вечер
		в дома
			на гости! —
	Аз тръгвам и казвам, че
			тази вечер
	ще гледам „Щастие“, но
			той
			ме спира:
	— Сега ми ела,
		не живея далече!
	Вече
		в новия блок
			имам квартира!
	Върна се днес
		и студентът,
			с жена си —
	синът ми, който се учи
			за агроном!
	Ела и виж
		сега
		моето щастие
	на тази улица
		в моя нов дом! —
	А тихата вечер
		града е забулила;
	усмихнат —
		мълча.
	Какво да говоря? —
	Говори край мене
			новата улица
	с гласа на
		щастливите хора!
P$
