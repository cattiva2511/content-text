P>
	Като жълти огнища горят
	слънчогледите из равнините;
	край лъките извива бял път
	и в прахта
	меко тупат копита. —
	Галопират по белия път
	лекогривите рижи кобили
	и тъй звънко,
	тъй сочно звънят
	на каруцата тънките зилове.
	Зад лъките оттатък белей
	мойто родно село
	край Росица.
	Аз се връщам сега отдалеч —
	чак от новия град на Марица.
	А защо,
	а защо не нахлуй
	тръпна радост
	в сърцето ми младо?
	Добромирка, прости ми
	и чуй:
	в оня край ми е
	родната радост!
	Знам, че
	в теб се родих за живот,
	първи думи съм в теб изговорил,
	но където изграждах завод —
	там
	за полет крила съм разтворил.
	Тънки зилове
	звънко звънят
	към селото, където съм раждан.
	Добромирка, срещни си синът —
	на Димитровград
		новия гражданин!
P$
