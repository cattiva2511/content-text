P>
	Кой казва, че мойта Родина е
		бедна
	на крепости,
		зали,
			разкошни дворци?
	Кой казва, че тя е
		на място последно,
	без владетел велик,
		без велики творци?
	Кой?
	Вие ли, господа бизнесмени,
	заробили алчно
		на човека труда?
	Елате сега
		в тази земя обновена,
	елате и вижте
		добре,
			господа!
	Вий техника имате —
		модерна, голяма!
	С какво ли не
		вашият свят е прочут!
	Но нямате!
	Нашите хора вий нямате —
	свободните хора
		на свободния труд!
	Елате и вижте! —
		Ето владетеля,
	на трон от упорство,
		мечти
			и бетон,
	могъщо изправен,
		хванал в ръцете си
	не жезъл,
		а кирка,
			чук
				и трион!
	Той
		цехове има —
			зали просторни,
	с послушни лакеи —
			машини и дни.
	Тук
		всяка трудност е
			негов затворник
	зад крепости яки —
		заводски стени.
	На труда по закона
	под свое владичество
	събрал всички радости,
	безсмъртен навеки,
	бди
		и твори
			той —
				Негово Величество
					Човекът!
P$
