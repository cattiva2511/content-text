P>
	Нашата столова
		всеки я знае —
	всички строители
		тук
		се събират;
	идват,
		нахранват се,
			а който желае
	я лимонада,
		я бира —
	в ресторант
		няма да ходи;
	за всички —
		за теб
			и за мене —
	в левия ъгъл
			при входа
		тука
			бюфет уреден е.
	Не се озъртай,
		не губи време!
	Не ще ти сервира
		друг;
	вземай,
		каквото ще вземеш —
	ти си бюфетчик
		тук!
	Става просто
		така:
	едната ръка е
		продавач,
	а другата твоя ръка —
	клиент-купувач.
	На отсрещната маса
	стои малка кутия —
	това е
		бюфетната каса.
	Да кажем, че
		бира изпиеш —
	сам
		заплащаш цената,
	ресто си връщаш
		пак сам.
	А съвестта ти
	е контрольор
		там.
	В нея насочил
		свойто съмнение,
	днеска аз питам
		домакина Давид:
	— Как е
		паричното обръщение?
	Сигурно има
		голям дефицит? —
	А той ме упреква
		и се възмущава:
	— Как може — казва —
		обида такава?
	Несправедлив съм бил
		към съвестта!
	Сметката
		точна била.
	А пък вчера,
	при преброяването вечерта,
	в касата той
		и бележка намерил.
	Вземам бележката,
		в ръце я държа,
	засрамен я гледам
		и в нея
			прочитам:
	„Десет стотинки още дължа!“ —
	Сложил
		и подпис
			длъжникът строител.
	Пил той, платил, но
		парите
	не му достигнали с малко
		тогава
	касата все пак
		не е дефицитна —
	ето —
		човекът
			бележка оставил!
	А над кутията
		глава надвесил,
	днешната сума брои домакина;
	свършва проверката
		и казва весел:
	— 30 стотинки
		в повече има! —
	Радост голяма
		в сърцето ми бризна,
	сякаш най-после
		в същия час
	рухна
		световният капитализъм.
	Братя строители,
		гордея се
			с вас!
	Запад,
		сложи си монокъла
			и виж
	колко богата е
		мойта страна! —
	Банките в Нюйорк,
		Лондон,
			Париж
	нямат
		такава висока цена!

	В мойта Родина
		растат
			и живеят
	нови хора
		с нов морал! —
	Днес
		тези 30 стотинки
		за нея
	са
		огромен
			капитал!
P$
