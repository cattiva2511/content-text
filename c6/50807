	Квадрати, уловени за ръце, и в дланите ни кръгла светлина пулсира. Споделяме космическа Любов и носим смисъл на Живота. Танцуваме невидимо хоро и всяка стъпка е безвремие. Най-кратък миг от вечността, съюз на ум, сърце и воля. Божеизявление. Творим от името на Бог. Така сме форма на Любов, чрез нас Той става видим. Славата за него е. Божествени частици сме. Това ни стига.
	Опасваме планетата с ръце. Хоро в безброй окръжности. И всяка има свое измерение. Меридиани сме от светлина. Земята пазим с Любовта. Спасена е. Денят поглъща в себе си нощта и приласкава тъмните й форми. От тях се раждат чисти форми на Любов, обвеяни от светлина магическа. Земята е кристалното кълбо на Бог. Пречупват се светлинните лъчи и в космоса се отразяват. Вселена нова се създава и земните души ще се заселят в нея. Пътят си ще продължат докато се върнат в Бог. По-съвършените ще заживеят в слънцето, по-малките — по другите планети. Планетата на Любовта ще е Земята. Майката на новите селения.
	Хоро безкрайно, вечно, непреривно сме. И всеки е единствен с Любовта си. Ако се пусне, друг ще го замести. Но всички искаме да се завърнем в Бог, където някога родили сме се.
	Танцувай, дръж ме за ръка. Божествената светлина е с теб. И в теб е Силата. Води ме.
