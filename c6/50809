	Безкраен объл диск като вселена, изпълнен с паметта на праотците ни. Той съществува в образи, картини, светове, вселени из всички измерения. Вселената живее в нас. Живеем във вселената. Вселената сме ние. Всяка наша мисъл създава запис в диска. Създаваме галерия от образи в различни измерения. И всеки образ има свой живот, развива се по своя траектория. Така се раждаме у Бог в различни форми. Душата ни прелита измерения по вертикала. Твори Живота. И носи паметта на своите прераждания като божествен дар за Светлия си Дух. Невидим е и няма плътност, маса. Той дар за сетивата е. Божествените сетива на космоса.
	Душата ни пътува. Живее с тези сетива света. А след това го проектира върху екран на Мисълта. И съхранява този запис, ненужното отхвърля. Отпадъците Бог събира и ги превръща пак в Любов.
	Вселените ни с памет се множат като прозрачни светли сфери. Те пазят светове Любов и капчици от нея ни изпращат. Душата ни преброжда ги. Като пчела прашец от тях събира и си изгражда своя пчелна пита с памет. Опитва аромати, вкусове и цветове, един от друг различни. Най-вкусен мед да събере е смисъл на Живота. И вкъщи дар да отнесе, безценен за Пчелата майка.
	Душата често сменя формата. И обитава най-различни светове да опознае повече вселените. Душата никога не спи. Тя винаги пътува. Лети с духа, във формата се приютява за определено време. Когато стане опитна душа, се връща във Великата небесна форма.
