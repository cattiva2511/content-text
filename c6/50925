P>
	Засмяна,
		внезапно избухва зората,
	лъхти из алеите бодър хлад.
	Руменеят като божур
			небесата.
	— Добро утро, хора!
	Добро утро, град!
	Лъщи изпотената
			трева детелина,
	искри бистра роса,
			по-чиста от сълза.
	Димят на завода
			дулата-комини,
	сякаш току-що са
			изстреляли залп.
	В парка —
		синият облак на цъфнали люляци
	и рояци крилати певци
			между тях.
	А навред из града
			по измитите улици —
	громолене и звън,
			говор
			и смях.
	Дъщерята си малка
			на рамо понесъл,
	Андон бетонджията
			минава край мен.
	Защо ли е
		толкова
		забързан
			и весел?
	— Пратих — казва —
			жена си
			на курорт оня ден
	а в детските ясли
			аз отнасям детето.
	Ако не бе
		то,
		щях да тръгна
			нощес.
	Знаеш ли? —
		Мойта бригада
			в блок пети
	почва
		бетонната плоча
			днес! —
	А чурулика
		с крехкото гласче
				като славей
	и пери ръчички
		безгрижната дъщеря.
	Крачи бащата,
		на рамо кораво
	понесъл самата
		яснолика зора.
	Настигат ме мигом
			сенки понесени,
	профучават
		и ме облъхва
			лъх ведър. —
	За Химкомбината
			и ТЕЦ-а
			весели
	работници
		на смяна отиват
			с велосипеди.
	Загледани в тях,
		на автобуса празен
				в кабината,
	кимват си многозначително
			кондуктор и шофьор;
	пътници
		пак нямат.
			Ето я
			причината —
	този работнишки
			велосипеден транспорт…
	Пара и дим надимил
			отсреща над гарата,
	тръгва ешелон
		в дълъг път устремен.
	Чакат го нейде.
	Селитра
		той ще откара там,
	тръби етернитови,
			въглища
			и цимент.
	В гърдите ми
		рухнал е
			възторг изобилен!
	Тука
		самият живот
			в ранни зори,
	набъбнал от радост
			и млада сила,
	ме среща
		забързан,
		засмян,
			упорит!
	Вий сте
		творците му,
			в него
			с вяра влюбени,
	мои мили хора,
		поели на път!
	Ей го
		и слънцето!
			Утрото е
			хубаво,
	а колко по-хубав
			ще бъде
				денят!
P$
