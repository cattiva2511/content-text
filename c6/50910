P>
	Октомври е.
	Дошла е
	есента.
	По календарен стил
		това е
		ясно.
	Но датите
		за нас
		днес
			не важат
	и с тази есен
		ний
			не сме съгласни!
	Старее календарния език,
	а щастието
		като клон
		разлиства се.
	Нов календар, историйо,
		пиши!
	В Димитровград е
		пролет
			истинска!
	Сега цъфтят
		по-хубави цветя —
	на нови сгради
		белите фасади
	и вместо птички —
		хаспели скриптят,
	пей вярата,
		строителната радост!
	На скелите сълзящата смола,
	бензиновият мирис на машините
	и тръпнещия дъх на прясна вар —
	са по-упойващи от карамфили!
	Грей друго слънце —
		ТЕЦ „Марица 2“,
	сияй небе —
		лицето ни засмяно.
	И както пролетните гърмове,
	тук
		маршове разгръща
			младостта ни.
	Октомври ли е
		или май —
			реши!
	Но не забравяй
			твърдата ни воля!
	За нас
		днес
		календарят
			не важи. —
	В Димитровград е
		пролет!
P$
