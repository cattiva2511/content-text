P>
	Улиците
		задъхано тичат,
			извиват,
	а сградите гледат с прозорци
		към тях;
	на внезапните радости взривът
	там избухва
		в думи и смях.
	— Тик-так, тик-так —
	тиктака часовникът пак
	и тика
		колесницата на годината
	по стръмнините на дните.
	С нас през билото им
	скоро ще мине тя!
	Ний идем на времето
		от дълбините корави,
	отдалеч идем!
	И отиваме
		много далеч!
	Някой с увиснали празни ръкави
	подига очите си,
	сякаш издига меч.
	О, тия очи!
	На тревогата с блясъка мощен
	като червени сигнали
	те горят
	и крещят,
	те говорят безгласно,
	те предупреждават:
		— Мирът е
			още
	в опасност!
	А знайте ли?
	Знайте ли, хора? —
	Едно дете
		ще бъде родено наскоро!
	Едно дете
		скоро ще милват ръцете ми! —
	Миличкото! Под сърцето ми
	вече тупка сърчицето му,
	хълца от радост мойта жена.
	Мария! Любима!
	Само три месеца има
	до деня,
	когато в къщи
		ще станем
			трима!
	Колко е хубаво, че
		и тая година
			отмина!
	Гледайте
	колко далеч сме дошли!
	Родино,
	на прага ти тропа
		нова година,
	на радости нови
	тя ще бъде родилка, нали?!
	Нека дните й пият
	на земята
		плодоносния сок
	за производство
		на цветя
			и пшеници!
	Силни да бъдат
		ръцете!
	Размахът —
		широк!
	Клони и гнезда да има
		за птиците,
	за хората —
		стряха
			и песни,
				и труд,
	а за децата —
		майчина пазва
	и топъл скут!
	Хиляди тайни отгатнахме вече!
	Времето
		нищо от нас не ще скрий!
	Ний тръгнахме
		рано,
	от много далече
	и много далече
		отиваме
			ний!
P$
