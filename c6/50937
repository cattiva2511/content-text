P>
	Още нямаме всички неща,
	без които синът ни не може,
	затова съм тъй често тревожен,
	затова е безсънна нощта,
	затова съм понякога тъжен…
	А как иначе? Аз съм баща!
	Който иначе казва, той лъже!

	Ако не днес, то утре, след дни —
	всичко нужно ще имаме вече:
	и дърва, и корито, и печка,
	и елечета, и пелени…
	Но мен друго сега ме вълнува,
	друга грижа у мене кълни —
	че с пари не се всичко купува!

	Тази истина в плен ме заграбва
	и над мен се стоварва дългът:
	о, когато порасне синът —
	освен дрехите, млякото, хляба
	ще му дам ли от нашия век
	и това, що му трябва,
	за да бъде човек!
P$
