P>
	Тя е една дива роза от
	стръмния бряг на
	Андалусия.
	Като ладия с горящи
	платна
	се носи навътре в
	дълбокото.
	Натам, където струните
	разпиляват стъпките,
	вълните се стопяват до
	въздишка, а кастанетите
	в нея препускат лудо и
	с ласо от звуци крадат
	реалността й. Карат я
	да взриви стихиите на
	най-невъзможните
	ритми,
	да отключи движенията си и
	да танцува, осветена от
	спонтанни фенери.
	Да завърти
	златните вретена
	на звездите си,
	да изпреде електричеството
	им,
	да го изтръгне от себе си, и
	го хвърли в прибоя.
	Да усили гърма му.
	С пресипнали токчета, с
	разбушувана рокля да
	изригне,
	да остави без дъх хуергата*
	и развихри подивелите ръце
	на своя мургав мачо — вятъра.
	[* хуерга — спонтанно, неофциално събиране с танц, пеене, пляскане с ръце, или просто почукване в ритъм по масата]
P$
