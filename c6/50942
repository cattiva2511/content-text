P>
	Ще догоряват залези и хора,
	и спомени, и чувства, и мечти:
	ще отцъфтят салкъмите на двора,
	вечерник в клоните ще зашепти.

	Живота своето от нас ще вземе
	и весело ще пей като капчук,
	когато за наследници след време
	ще дойдат нашите потомци тук.

	Сърцата си пак в песни ще разказват
	и пак ще вият птичките гнезда,
	и все така на майчината пазва
	ще грее златна рожбица звезда.

	Ще има пак синчец и теменуги
	и погледът им син ще бъде пак —
	но хората ще бъдат вече други
	и друг — денят на бащиния праг.

	Дали ще им разкаже с памет свежа
	историята или ще мълчи
	как избуяваше у нас надежда,
	поливана от плачещи очи…

	Как в път, омълнен с бойни урагани,
	последна бомба сменяхме с кураж,
	как после из кофражи радостта ни
	израстваше етаж подир етаж…

	Как двадесет и пет годишни бяхме,
	а нашата коса се посребри,
	как не за дребно щастийце вървяхме
	по първата роса в зори…

	Потомци, вий напразно ще се ровите,
	докрай едва ли ще узнайте вий,
	когато се наливаха основите —
	какъв живот живяхме ний!

	О, колко трудности за нас дойдоха!
	Завидна беше нашата съдба!
	Ний не живяхме дни, епоха —
	борба живяхме ний, борба!
P$
