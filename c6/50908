P>
D>
	На зидаря Бай Захари
D$

	Студ! Студ!
	И ти крачиш
	настръхнал.
	Бетонобъркачката
	задъхано
	хрущи,
	скрипти и трещи.
	А вятър връхлита,
	лицата ни щипе,
	фучи и в очите
	сняг сипе.
	Ръчага потеглиш
	и трепваш —
	о него
	ръката залепва.
	Но цехът наблизко
	не иска да знай.
	Той чака,
	той иска:
	— Бетон
		дай! —
	Нагоре в етажите
	зеят кофражите
		— гладни
		грамадни уста. —
	От дланите капе
	кръвта.
	Изтръпнал посягаш
	и устни прехапал
	пак хващаш ръчага.
	Бетона изливаш,
	но ивици сиви
	по него веднага
	се стрелват и гонят,
	кръстосват се бързо
	и сребърна броня
	го смръзва.
	Пак чакат зидарите.
	Мълчи хаспелистът.
	Мълчат количкарите.
	Мълчи машинистът.
	Един изругава:
	— Тфю!… Трудна е нашата! —
	Друг упрек отправя:
	— От студ ли се плашите? —
	А оня,
	загледан в бетона,
	покрит с тънък лед,
	излиза напред:
	— Мен студ не ме плаши!
	Напразно замръзва!
	Това си е наше
	и то не омръзва!
	Но мисъл ме чопли
	по дните, когато
	с енергия атомна
	бетона ще топлим
	и чудни мотори
	ще караме.
	— Ех, майка му стара,
	дано да е скоро,
	че трудно се чака —
	обажда се някой.
	— Ще стане! — намесва се
	един количкар. —
	Сърцето ми днеска
	говори така! —
	Такава
	представата
	усмихва лицата
	и сгрява
	сърцата.
	Щом днеска
	с мечтата
	и с нашата мисъл
	говорят сърцата,
	сърцата
	щом искат —
	ей, хора,
		мечтайте
	дръзко
		и мъдро!
	Мечтаното, знаете
	утре
		ще бъде!
P$
