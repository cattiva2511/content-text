P>
E>
	„Животът е болница…“
@	Бодлер
E$

	Хей, тук съм.
	Като тебе — не нарочно.
	Разделя ни стена от недоверие.
	И вечер от тавана се проточва
	неонова бесилка до постелята.

	Понякога аз просто губя дъх и зная,
	че ме чуваш как се давя.
	От тесния прозорец свят полъхва.
	Живот ухае. Но защо тогава

	сме все затворени… Това легло…
	И тази белота (ах, как я мразя).
	Не знам на теб какво ти е било,
	какво ти има, от какво се пазиш.

	Но подозирам. Тук сме всеки ден,
	защото всеки явно се страхува —
	излезем ли, ще бъдем заразени със
	нещо, дето трудно се лекува:

	Със щастие. Със близост. Със любов.
	Или с мечти. Или с необходимост да се
	запазим в друго същество.
	И затова сме с теб под карантина.
P$
