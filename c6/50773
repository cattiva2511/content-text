P>
D>
	На проф. д-р Людмил Бояджиев, кардиолог;
	спасил хиляди животи
D$

	Попитай хляба за цената на надеждата, на
	зърното за деветмесечната тъмна нощ, когато
	всичко равно и безизходно изглежда под купола
	на цялата вселенска мощ.

	Попитай го, кога е нафора, кога е залък, тъй
	труден за преглъщане дори и в глад!
	Кога въздига и кога човека прави малък, посял в
	историята рай или пък ад.

	За нищетата питай по отрупани трапези.
	За ценността на малките изсъхнали трохи.
	Попитай хляба и за душите на онези с
	неразорани бурени в духовните лехи.

	Попитай хляба как зърно в него диша, как
	Сътвореното не спира своя ход.
	Покълва житото. И аз за хляба пиша…
	С надеждата да нахраня целия народ.
P$
