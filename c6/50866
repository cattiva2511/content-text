	Вървим, пред нас е Бог и води ни Гласът му. Говори ни на изначалния език. Космическият зов е. Извор на Любов. Вървим и сме Любов у Бог. Пътеката си всеки следва, пътят лъкатуши. През долини и планини се движим, с равномерни планинарски крачки. Пътят ни е дълъг, вечен е. Отдавна тръгнали сме. Търсим правата посока и знаем, че ще криволичим. И грешките ни правят по-добри, защото ги поправяме красиво. Вървим, Гласът ни води. Бог ни обича с грешките ни, тъй съвършени сме за всеки миг движение. Бог е Любов. Живеем в Бог. Вървим по новите пътеки, които ни прокараха предците. Поправили сме грешките им. В Рая учим се да заживеем и да познаем Бог напълно. Копнеем всичките да чуем великата Му дума: Първата. И да си спомним първата ни среща с Него. Нашето Първорождение.
