P>
	Пред очите ми — скели изправени,
	зад гърба ми — изходени друми.
	Колко много неща премълчавани
	колко много неказани думи!
	Пълен с грижи,
		тревоги,
		мечти,
	във метал
	и цървули
		обут —
	ешелонът на дните лети
	пред едно поколение труд.
	Не важи откъде идеш днес
	и къде
		като друмник
			поел си ти. —
	В ешелона
		при другите
			влез
	или лягай
		самичък
			на релсите!
	Плодовете
	едва са зазреяли.
	Аз ги чакам…
	О, труден мой ден!
	Аз не знам
		старини ще живея ли —
	всичко може да стане
			със мен!
	Но такъв —
	с непреклонна глава,
	грубоват,
	неспокоен,
	готов —
	аз от релсите
	викам,
	зова
	и вървя
		като клетва суров!
	До гръбнака на скели изправени
	съберете се, хора и друми —
	да си кажем неща премълчавани,
	да си кажем неказани думи!
P$
