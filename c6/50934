P>
	От колата на времето,
	строго свил веждите —
	размахва камшика си
		предприемачът живот:
	— Е-хей, раждайте, майки,
		отглеждайте
	нови шии
		за моя хомот! —
	А по навик стар
	слънчогледови семки захрупкала,
	днес жена ми
		терличета детски плете;
	под сърцето й
		ново сърце е затупкало —
	сърчицето на мойто дете!
	Аз не зная
		и то като мен
			ще обича ли
	край Марица най-младия град,
	аз не зная
		момче ли ще бъде,
			момиче ли
	и какви ще му бъдат очите
		по цвят.
	Все едно
		дали те ще са синички,
			чернички —
	нека само да бъде
		човек с очи!
	И да може
		врага,
			лицемерника
	от приятеля
		да различи!
	Все едно
		какво име ще носи
			и дълга ли
	ще му бъде пътеката
		в този живот —
	но да носи
		заслужено
			името българин,
	голямото име на своя народ!
	Нека търси
		в труд честен
			на всичко началото,
	да знай:
		там е
			на всичко
				праизворът жив!
	Нека найде той
		цялото щастие,
			цялото! —
	само с цял дял
		човек е щастлив!
	И запрегнал живота
		в колата на времето,
	по стопански да седне
		на ритлите — дни;
	да ехти
		на пътуването громоленето
	към жадувани далечини!
	… Ако няма да стане той
		ей такъв гражданин
	ти, другарко добра,
	по-добре не го раждай!
P$
