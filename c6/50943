P>
	Като струна изопнати
		са напрегнати хората смели,
	докосни ги —
		ще се разсипе звън изведнъж.
	Те вървят,
		през целините на дните поели,
	разтревожени
		като мравуняк пред дъжд.
	А в синия люляков скут на градините
	славей в песен разказва свойто сърце.
	Три струи от пушек
		завода държат за комините,
	нагоре го дърпат
		с три черни ръце
	и в небесата — графа голяма —
	те неуморно,
		ден подир ден,
	чертаят
		възходящата диаграма
	на човешкия труд
			освободен.
	Задъхана из равнините,
			заводите,
			мините —
	с краката на укази
		и постановления, —
			днес
	кралимарковски скокове
			прави родината,
	понесена
		като кон галопиращ,
			като весела вест.
	Неравен е нашият
			български път
	и много дни още
			не ще ни е леко,
	защото е още далеко
			върхът,
	много далеко!
	Над него рано-ранила
	в небесните лазури,
	с усмивка ясна и мила —
	зората бере божури;
	и припнала като девойка щастлива,
	разпяла се е
		нашата пролет небивала.
	Тук на земята
		от магазина небесен
			не падна тя,
	от никакъв господ
			не беше отключена.
	Не е намерена,
	не е открадната,
	нито е даром получена.
	Не с хленч дойде пролетта ни,
			а с тежки сражения!
	Не с ръкопляскане —
			с труд!
	С бойни лихви
		и пот
			заплатена е
	в жар,
		в дъжд,
		в студ!
	И ако някога
		в трудност голяма
	сме проронили сълзи —
			било е от кремък искри.
	Нашият спомен гроб няма,
	нашите сълзи нямат сестри!
	Вие, които с мен сте вървели,
	вие, които сте държали трион,
	вие, които сте вдигали скели
	и знайте как зрее бетон,
	как тухли до кръв ожулват ръцете —
	вие ще ме разберете!
	… Отхожда младост, увяхва хубост.
	Нови ще цъфнат,
			просто по план!
	Ще има
		след тия мъки и грубост
	повече нежност
	и смях неизсмян.
	Вярата нека
		сърцата ни пак охрабрява
	на големия ден
		към победния кръстопът!
	По дяволите
		празните думи,
		лесната слава!
	Сит е на думи светът!
	— Хора, на път!
	— Хора, на път!
	Нататък!
		Нагоре!
		Напред!
			И докрай!
	Ехе-е-ей!
		Близко е вече
			върхът!
	Здравей, наша пролет!
	Здравей ти, наш Май!
P$
