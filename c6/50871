P>
	— Запей, певецо, песен за душата,
	за красотата и за любовта!
	Душата ми сега е празна чаша —
	излей ти в нея своята душа.

	— Добре… Послушай тази песен чудна. —
	Певец прекрасен пеел с глас крилат.
	Пътувал той с китара звънкострунна
	и радвал с песни този тъжен свят…

	Но зърнал Нея — със очи омайни…
	Китарата му стихнала за миг.
	Той влюбил се, поискал обичта й.
	Отвърнала му тя със смях звънлив:

	„Добре певецо… Но — като отплата —
	най-чистите си чувства в мен излей! —
	Най-хубавата песен на земята
	за мен изпей с душата на Орфей!

	Такава песен — за да ти повярвам —
	на красотата моя посвети!
	Да вдъхне обич тя дори на Дявол!
	Да трепнат даже мъртвите души…“

	Запял певецът песента крилата,
	запял с душата, влюбена до смърт.
	И пеел той, а плачела душата.
	И късали се струните от скръб…

	Той пеел тази песен вдъхновена.
	Пригласяли му хиляди щурци…
	И слушала го цялата Вселена —
	и Дяволът, и мъртвите души…

	Китарата си той накрая пуснал
	и за сърцето хванал се с ръка…
	Отишъл си от този свят бездушен…
	Останала е само песента…
P$
	[По желание — IV и V куплет — като речитатив (със същата мелодия).]
	{img:balada_za_pesenta.png}
