P>
	когато сутрин в метрото четеш поезия
	откриваш смисъл в предстоящия ден
	започваш бавно да споделяш откритията
	на света и твоите лични на достъпен
	език

	когато вечер в метрото четеш поезия
	разбираш смисъла на живота си, отлагаш
	сбогуванията, провокираш надежди,
	отблъскваш отчаянията

	когато в метрото четеш поезия

	* * *

	В препълнената мотриса — майка и син: той
	носи раницата си за училище, тя носи
	раницата на битието.
	Освобождава се място.
	Майката го посочва на момчето и то безропотно сяда. От
	ръста и погледа му личи, че съвсем не е малък.
	Утре трябва да стане мъж, но чак утре, а може би никога.

	В препълнената мотриса — майка и дъщеря: и двете са с
	раници — малката носи учебници, голямата носи
	познания.
	Освобождава се място. Майката сяда.
	Дъщерята дори не се съгласява да й подържат раницата
	спирка-две.
	Тя е вече жена,
	готова да носи света на раменете си.
	И не ме оставя онзи спомен: ти настояваш
	„…не й давай да влиза, излъжи я, че спя…“
	А тя се промъква като котка и кърши пръсти до леглото
	ти:
	„Сине, лошо ти е!“
	А ти търсиш мен,
	защото съм твоята жена, дъщеря, майка, твоето друго
	аз…
	Защото мен не пазиш, от мен не се срамуваш, от мен не
	те е страх…
	И се гордея със моите силни момичета,
	принцеси-воини,
	които някой ден ще имат сила
	да отгледат човек.
P$
