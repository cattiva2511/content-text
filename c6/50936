P>
	Тясна кухничка в здрач полусин,
	на прозорчето — бяло перденце;
	зад перденцето — дребни шишенца
	и рецепта за пеницилин,
	а във люлката — малко момченце —
	моя болен двуседмичен син…

	Светът още не му е познат,
	но от първата седмица вече
	това мъничко слабо човече
	позна болки и болест, и глад,
	че от люлката още затече
	по рецепта живота му млад…

	Как е тъжен, тревожен светът!
	Как е страшно на път — кръстопът
	по рецепта живот да живееш! —
	Дали с нея той ще оздравее,
	дали болката ще преболи,
	дали люлката ще се люлее —
	дали?…
P$
