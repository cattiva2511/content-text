P>
	Тя обръща в градината сенки на голото лято.
	Не че нещо ще сее, домът й отдавна е пуст.
	Тя е тъжна жена, изоставена майка, в която
	всяка обич от много лета е горчива на вкус.

	Как се моли в ръцете й тънката права лопата и
	обръща пръстта, и разравя хиляда вини.
	Като сляпа мадона докосва я с пръсти земята —
	две жени си говорят, две страшно самотни жени.

	С уморени очи ги целува червеният залез,
	от небето луната тежи като сребърен грош,
	а със траурен вой в дракалаците тъжни чакали
	възвестяват, че слиза отгоре най-дългата нощ.

	Тя оставя лопатата, същата страшна лопата, със
	която ще ровят за гроб подир няколко дни, и
	подвива нозе, и целува смирено земята — две жени се
	сбогуват, две страшно самотни жени.

	А когато последният лъч зад баира залезе и животът
	замлъкне зад четири слепи стени, милостивият
	Господ по лунна пътека ще слезе да целуне жената,
	най-свята от всички жени.
P$
