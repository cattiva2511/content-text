>
	Скъпи читателю,
	Поредицата „Хрониките на Земята“ се основава на твърдението, че митологията е хранилище на древни спомени, че Библията трябва да се чете буквално като исторически документ и че древните цивилизации са резултат на познания, донесени на Земята от анунаките — „онези, които дойдоха на Земята от небето“.
	Научните открития, направени през годините след публикуването на „Хрониките на Земята“, представят все повече потвърждения на невероятните и неортодоксални, основани на научни данни заключения на поредицата. Тези открития и произходът на човечеството и Слънчевата система се разглеждат в следващите книги на автора.
	Вярвам, че съвременната наука ще продължи да потвърждава древните знания.
@	Зекария Сичин
@@	Ню Йорк, януари 2002


>	Благодарности

	Авторът изказва признателността си на многобройните учени, които вече от над сто години разкриват, разчитат, превеждат и обясняват текстовите и художествените останки от Древния изток, а също на различни институции и техните служители, благодарение на чиито достойнства и любезност са използвани текстовете и изобразителният материал, залегнали в основата на тази книга.
	Авторът благодари специално на Нюйоркската обществена библиотека и нейния Ориенталски отдел; на Научната библиотека (читалня и отдел „Ориенталистика“) на Британския музей, Лондон; на Научната библиотека на Еврейската духовна семинария в Ню Йорк; както и на Управителния съвет на Британския музей и уредника на отдел „Древна Асирия и Древен Египет“ за помощта с илюстративния материал; на директора на Предноазиатския музей в Берлин; Университетския музей във Филаделфия; на музея „Лувър“ във Франция; на уредника на Музея на античността в Алепо; на Националното управление по въздухоплаване и космонавтика на САЩ.


>	Бележка на автора

	Основен извор за цитираните в „Дванадесетата планета“ библейски стихове е оригиналният еврейски текст на Стария завет. Трябва да се има предвид, че всички преводи, с които са правени консултации, са просто преводи или интерпретации. За окончателния анализ е важен оригиналният еврейски език.
	За да получа най-точния според мен превод, в окончателния вариант, цитиран в „Дванадесетата планета“, съм сравнявал наличните преводи помежду им и с еврейските изводи, както и с аналогични шумерски и акадски текстове.
	Преводът на шумерските, асирийските, вавилонските и хетските текстове е дело на много учени в продължение на повече от век. Разчитането на надписите и езика предшестват транскрибирането, транслитерирането и накрая превода. В много случаи можех да избирам от различни преводи или тълкувания единствено като ги сравнявах с много по-ранните транскрипции и транслитерации. Друг път откритията на съвременни учени хвърляха нова светлина върху старите преводи.
	Даденият в края на книгата списък на близкоизточните текстове обхваща от най-старите до най-новите и е следван от научни публикации, които според мен представляват ценен принос за разбирането на текстовете.


>	Пролог: Битие

	Днес, след като наши космонавти кацнаха на Луната и когато наши автоматични космически кораби проучват други планети, вече не е невъзможно да вярваме, че някога в миналото по-високо развита извънземна цивилизация е пратила свои космонавти на планетата Земя. Всъщност мнозина популярни писатели предполагат, че древни артефакти като пирамидите и гигантските каменни скулптури са дело на посетители от друга планета.
	В тези интересни хипотези обаче няма нищо ново. Дори самите древни народи вярвали, че на Земята са идвали по-висши същества „от небето“ — древните богове. Само че популярните писатели не дават _отговори_. Ако такива същества наистина са идвали на Земята, _кога_ са дошли, как са дошли, _откъде_ са дошли и _какво_ са правили по време на престоя си?
	Тук предлагаме да дадем отговори на тези въпроси. С помощта на Стария завет като отправна точка и като привличаме за доказателствен материал единствено текстове, рисунки и артефакти, останали от древните близкоизточни народи, ние ще стигнем по-далеч от интересните въпроси и провокативните предположения. Ще докажем, че в миналото космонавти от друга планета наистина са посещавали Земята.
	Ще посочим планетата, от която са дошли тези космонавти.
	Ще разчетем сложната древна космология, която по-добре от съвременните науки обяснява как се е появила Земята и другите планети от Слънчевата система.
	Ще разкрием древни съобщения за небесен сблъсък, в резултат на който в орбитата на Слънцето била привлечена външна планета, и ще докажем, че всички древни религии се основават на сведения и почит към този дванадесети представител на нашата слънчева система.
	Ще докажем, че тази Дванадесета планета е била родният свят на древните посетители на Земята. Ще представим текстове и небесни карти, свързани с космическите полети до Земята, и ще установим кога и защо са идвали тук.
	Ще ги опишем и ще покажем как са изглеждали, как са се обличали, с какво са се хранили, ще дадем представа за техните кораби и оръжие, ще проследим дейността им на Земята, тяхната любов и ревност, успехи и борби. Ще разкрием тайната на „безсмъртието“ им.
	Ще разгледаме драматичните събития, довели до „сътворението“ на човека, и ще разкрием методите, с помощта на които било извършено това. Ще се занимаем с обърканите връзки между човека и неговите божества и ще хвърлим светлина върху истинското значение на фактите, предадени ни в разказите за райската градина, вавилонската кула, потопа, възникването на цивилизацията, трите клона на човечеството. Ще покажем как човекът — надарен биологически и материално от създателите си — прогонил своите богове от Земята.
	Ще докажем, че човек не е сам и че бъдещите поколения отново ще се срещнат с носителите на Небесното царство.


>	1. Безкрайното начало

	На първо място от свидетелствата, с които ще подкрепим заключенията си, сме самите ние. В много отношения съвременният човек — Homo sapiens — е странник на Земята.
	Откакто Чарлз Дарвин смаял учените и теолозите на своето време с доказателствата за еволюцията, развитието на живота е проследено назад от човека и приматите, бозайниците и гръбначните, през все по-низши форми до онази точка преди милиарди години, когато се предполага, че е възникнал той.
	Но когато стигнаха до тази точка и започнаха да обмислят възможностите за съществуване на живот на други места в нашата слънчева система и извън нея, учените смутено се обърнаха към живота на Земята: неговото място някак си не е тук. Ако е възникнал чрез поредица спонтанни химически реакции, защо е имал само един, а не множество източници? И защо живата материя съдържа твърде малко от химическите елементи, които изобилстват на Земята, и твърде много от онези, които рядко се срещат на нашата планета?
	Дали тогава животът на Земята не е бил внесен от другаде?
	Мястото на човека в еволюционната верига усложнява загадката. Като откриваха натрошен череп тук, долна челюст там, учените отначало смятаха, че човекът се е появил в Азия преди около петстотин хиляди години. Но с откриването на все по-древни вкаменелости стана ясно, че мелницата на еволюцията се върти много по-бавно. Днес е известно, че първите ни предци са живели преди шеметните двадесет и пет милиона години. Откритията в Източна Африка показват, че преходът към, човекоподобни маймуни (хоминиди) е станал преди четиринадесет милиона години. Около единадесет милиона години по-късно се появил първият човек, достоен да бъде класифициран като Homo.
	Първото същество, което се смята за наистина човекоподобно — „развитият австралопитек“ — обитавало същите райони на Африка преди около два милиона години. Изтекли още милион години до появата на Homo erectus. И накрая, след още деветстотин хиляди години, се стигнало до първия примитивен човек — наречен неандерталец по името на реката, край която за пръв път открили негови останки.
	Въпреки че от развития австралопитек до неандерталеца изминали повече от два милиона години, оръдията на тези две групи — остри камъни — са сходни и самите групи (както се предполага, че са изглеждали) не се различавали кой знае колко (обр. 1).
	{img:12-planeta-obr1.png|#Обр. 1}
	Преди около тридесет и пет хиляди години обаче внезапно и необяснимо, сякаш от нищото, изникнала нова човешка раса — Homo sapiens („мислещ, разумен човек“) — и помела неандерталеца от лицето на Земята. Тези съвременни хора — наречени кроманьонци — толкова много приличат на нас, че ако носеха модерни дрехи, щяха да се изгубят в навалиците на всеки европейски и американски град. Поради великолепното пещерно изкуство, което създали, отначало ги наричали „пещерни хора“. Всъщност те скитали по цялата Земя, защото можели да си строят заслони и къщи от камъни и животински кожи.
	Милиони години оръдията на човека били просто камъни с подходяща форма. Кроманьонският човек обаче създавал специализирани оръдия и оръжия от дърво и кост. Той вече не бил „гола маймуна“, защото се обличал с животински кожи. Неговото общество било организирано — той живеел на кланове с патриархална хегемония. Неговите пещерни рисунки говорят за майсторство и дълбоки чувства, неговите изображения и скулптури свидетелстват за някаква форма на „религия“, за почитане на Богинята-майка, която понякога се замествала със символа на лунния полумесец. Той погребвал своите мъртви и следователно трябва да е имал някаква философия за живота, смъртта и може би дори за отвъдното.
	Колкото и да е тайнствена и необяснима появата на кроманьонеца, загадката става още по-сложна. Защото с откриването на други останки от съвременния човек станало ясно, че кроманьонецът произхожда от по-древен Homo sapiens, живял в Западна Азия и Северна Африка около двеста и петдесет хиляди години преди него.
	Съществуването на съвременен човек едва седемстотин хиляди години след Homo erectus и двестатина хиляди години преди неандерталеца е абсолютно неправдоподобно. От друга страна Homo sapiens представлява толкова далечно звено от бавния еволюционен процес, че много наши черти, като например речта, нямат никаква връзка с по-ранните примати.
	Видният специалист по този въпрос професор Теодосиъс Добжански („Еволюиращото човечество“) е особено озадачен от факта, че това развитие става в период, през който Земята преживява ледникова епоха, крайно неблагоприятно време за еволюционна промяна. Той отбелязва, че Homo sapiens не притежава някои качества на по-ранните известни типове и притежава свойства, каквито дотогава не е имало, и заключава: „Съвременният човек има много фосилни далечни роднини, но не и прародители — и затова произходът на Homo sapiens остава загадка“.
	В такъв случай защо предците на човека са се появили преди около триста хилядолетия, вместо след още два-три милиона години еволюционно развитие? Дали сме били внесени на Земята от другаде или сме били създадени от богове, както твърдят Старият завет и други древни извори?
	Днес ни е известно къде е възникнала и как се е развила цивилизацията. Без отговор обаче остава въпросът защо изобщо се е появила. Защото повечето учени неохотно признават, че според всички данни цивилизация все още не би трябвало да има. Не съществува очевидна причина да сме по-цивилизовани от примитивните племена в джунглите на Амазонка или недостъпните части на Нова Гвинея.
	Убеждават ни обаче, че тези племена продължават да живеят като в каменната ера, защото са били изолирани. Ала изолирани от какво? Щом са живели на същата Земя като нас, защо не са събрали същите научни и технически знания, които се предполага, че сме придобили ние?
	Истинската загадка обаче не е изостаналостта на бушмените, а нашият напредък, защото днес е известно, че с нормалния ход на еволюцията човекът би трябвало да е стигнал до равнището на бушмените, а не до нашето. Трябвали са ни около два милиона години, за да постигнем прогрес в производството на оръдия, от използване на необработени камъни до идеята, че можем да им придаваме по-подходяща за целите ни форма. Защо не са изтекли още два милиона, докато усвоим употребата на други материали, и още десет милиона, за да създадем математиката, инженерството и астрономията? А ето че само петдесет хилядолетия след неандерталеца ние пращаме космонавти на Луната.
	В такъв случай очевидният въпрос е дали ние и нашите средиземноморски предци наистина сами сме създали тази високоразвита цивилизация.
	Въпреки че кроманьонецът не строял небостъргачи, нито познавал метала, няма съмнение, че неговата цивилизация се е появила внезапно и революционно. Мобилността му, способността му да строи заслони, желанието му да се облича, оръдията му на труда, изкуството му — всичко това говори за внезапна поява на високоразвита цивилизация, прекъснала безкрайното начало на човешката култура, което обхващало много милиони години и напредвало с мъчително бавно темпо.
	Макар че нашите учени не могат да обяснят възникването на Homo sapiens и цивилизацията на кроманьонеца, вече няма съмнения къде е произлязла тази цивилизация: в Близкия изток. Платата и планините в полудъгата от планината Загрос на изток (на днешната граница между Иран и Ирак) през Арарат и Таурус на север и после на югозапад към хълмистите земи на Сирия, Ливан и Израел, изобилстват с пещери, в които са се съхранили свидетелства от праисторически, но съвременен човек (обр. 2).
	{img:12-planeta-obr2.png|#Обр. 2}
	Една от тези пещери, Шанидар, се намира в североизточната част на този полумесец. Днес през студените зимни месеци в местните пещери търсят убежище за себе си и стадата си кюрдски племена. Така се случило и през една зимна вечер преди четиридесет и четири хиляди години, когато седемчленно семейство (включително едно бебе) се скрило в Шанидар.
	Техните останки — очевидно са ги затрупали падащи скали — били открити през 1957 г. от Ралф Солецки, който търсел следи от древни хора в района. Находката надхвърляла очакванията му. С разкопаването на пластовете станало ясно, че пещерата съхранява ясни свидетелства за обитаване от около 100000 до 11000 г. пр.Хр.
	Анализът на тези свидетелства дал също толкова изненадващи резултати, колкото и самата находка. Оказало се, че в човешката култура не се наблюдава развитие, а упадък. Започнали от определено равнище, следващите поколения не повишили, а понижили стандартите на цивилизован живот. И от около 27000 до 11000 г. пр.Хр. населението намалява и се стига до пълно обезлюдяване. Предполага се, че поради климатични причини човекът напуснал целия район за около шестнадесет хилядолетия.
	И после към 11000 г. пр.Хр. „мислещият човек“ се появил с нова сила и на необяснимо по-високо равнище.
	Сякаш невидим треньор наблюдавал неуспешната човешка игра и пратил на терена нов, по-добре подготвен отбор, който да смени уморените играчи.


	В продължение на милионите години на това безкрайно начало човекът бил дете на природата — прехранвал се, като събирал диворастяща храна, убивал животни, ловял птици и риба. Ала тъкмо когато селищата му започвали да оредяват, тъкмо когато изоставял обиталищата си, когато материалните и художествените му постижения изчезвали — тъкмо тогава изневиделица, без очевидна причина и без какъвто и да е предварителен период на постепенна подготовка — човекът станал земеделец.
	Р. Дж. Бредууд и Б. Хау („Праисторически проучвания в Иракски Кюрдистан“) обобщават трудовете на множество известни специалисти по въпроса и според тяхното заключение генетичните изследвания потвърждават археологическите находки и не оставят съмнение, че земеделието е възникнало точно там, където по-рано се е появил мислещият човек с първата си примитивна цивилизация: в Близкия изток. Вече е известно, че земеделието се е разпространило по целия свят от този близкоизточен полумесец с планини и плата.
	С помощта на модерни методи за радиовъглеродно датиране и растителна генетика мнозина изследователи от различни научни области единодушно стигат до извода, че първият земеделски успех на човека е култивирането на пшеницата и ечемика, навярно чрез одомашняване на див вид жито. Макар да приемат, че човек все пак някак сам се е научил да одомашнява и отглежда диви растения, учените продължават да са озадачени от множеството други жизненоважни за оцеляването и развитието на хората растения, които продължават да излизат от Близкия изток. Сред тях в непосредствена последователност са ядивните зърнени култури просо, ръж и шпелта*, ленът, от който се получава влакно и масло, както и различни овощни храсти и дървета.
	[* Вид пшеница. — Б.пр.]
	Във всеки случай растенията несъмнено били одомашнени в Близкия изток хилядолетия преди да стигнат до Европа. Този район сякаш представлявал нещо като генетична ботаническа лаборатория, насочвана от невидима ръка, която постоянно създавала нови домашни растения.
	Учените изследвали произхода на гроздето и установили, че култивирането му е започнало в планините в Северна Месопотамия, Сирия и Палестина. Нищо чудно. Старият завет ни разказва, че Ной „насади лозе“* (и дори се напил с вино от него), след като водите на потопа се отдръпнали и Ковчегът спрял на планината Арарат. Така, подобно на учените, Библията поставя началото на култивирането на грозде в планините на Северна Месопотамия.
	[* Тук и нататък преводът на библейските текстове е по каноничното издание на Св. Синод от 1925 г., освен в случаите, които са специално посочени. — Б.пр.]
	Ябълки, круши, маслини, смокини, бадеми, шамфъстък, орехи — всички те произхождат от Близкия изток и оттам се разпространили в Европа и други части на света. Не може да не си спомним, че Старият завет с няколко хилядолетия по-рано от учените посочва точно този регион като първата овощна градина на света: „И насади Господ Бог рай в Едем, на изток… И направи Господ Бог да израстат от земята всякакви дървеса, хубави наглед и добри за ядене…“
	Общото местонахождение на „Едем“ определено било известно на библейските поколения. То е „на изток“ — на изток от земята на Израил. Тази земя била напоявана от четири големи реки, две от които са Тигър и Ефрат. Не може да има съмнение, че книга Битие поставя първата овощна градина в платата, откъдето извират тези реки, в Североизточна Месопотамия. Библията и науката са напълно единодушни.
	Всъщност, ако прочетем оригиналния еврейски текст на Битие не като теологически, а като научен текст, установяваме, че той също точно описва процеса на одомашняване на растенията. Науката ни съобщава, че процесът преминал от диви треви до диви житни и култивирани житни растения, последвани от овощни храсти и дървета. Точно този процес подробно е разкрит в първата глава на книга Битие:
C>
	„И рече Бог: да произведе земята злак, трева, що дава семе (по свой образ и подобие), и плодно дърво, що дава според рода си на земята плод, чието семе си е в него. Тъй и стана. И произведе земята злак, трева, що дава семе по свой род (и подобие), и (плодно) дърво, що дава (на земята) плод, чието семе си е в него според рода му.“
C$
	По-нататък Битие разказва, че след като бил изхвърлен от райската градина, човекът трябвало да се труди здраво, за да отглежда храната си; „с пот на лицето си ще ядеш хляба си“ — казал Господ на Адам. След това „Авел стана пастир на овце, а Каин беше земеделец“. Човекът, разказва Библията, станал скотовъдец скоро след като станал фермер.
	Учените са напълно съгласни с тази библейска последователност на събитията. В своя анализ на различните теории за одомашняването на животните Ф. И. Цойнър („Одомашняване на животните“) подчертава, че човекът не може да е „придобил навика да държи животни в плен или ги одомашнява преди да стигне до етапа на живот в сравнително големи социални единици“. Такива уседнали общества, задължително условие за одомашняване на животни, се появили след прехода към земеделие.
	Първото одомашнено животно било кучето, при това не непременно като най-добър приятел на човека, а навярно и за храна. Смята се, че това е станало около 9500 г. пр.Хр. Най-древните скелетни останки от кучета са открити в Иран, Ирак и Израел.
	Овцете били одомашнени приблизително по същото време — в пещерата Шанидар има останки от овце, датиращи от около 9000 г. пр.Хр., които показват, че всяка година голям процент от агнетата били убивани за храна и кожа. Скоро след това били одомашнени козите, които също давали мляко, свинете и едрият рогат добитък.
	Във всеки случай одомашняването започнало в Близкия изток.
	Внезапната промяна в хода на човешкото развитие, настъпила около 11000 г. пр.Хр. в Близкия изток (и около две хилядолетия по-късно в Европа), кара учените да описват това време като край на старокаменната епоха (палеолит) и начало на нова културна ера, среднокаменната епоха (мезолит).
	Това наименование е подходящо единствено ако се разглежда главната суровина на човека — която продължава да е камъкът. Човешките жилища в планинските райони все още се строели от камък, човешките общества били защитени от каменни стени, човешкото първо земеделско оръдие — сърпът — било направено от камък. Човекът почитал или пазел мъртвите си, като покривал и украсявал гробовете им с камъни, правел каменни изображения на висшите същества или „богове“, към чиято благожелателна намеса се стремял. Едно такова изображение, открито в Северен Израел и датиращо от IX хил. пр.Хр., представлява глава на „бог“, защитена с раиран шлем и с някакъв вид „очила“ (обр. 3).
	{img:12-planeta-obr3.png|#Обр. 3}
	Като цяло обаче е по-подходящо да определим епохата, започнала около 11000 г. пр.Хр., не като среднокаменна, а като Епоха на одомашняването. Само за три хиляди и шестстотин години — само миг от гледна точка на безкрайното начало — човекът станал земеделец и били одомашнени диви растения и животни. После започнала нова епоха. Нашите учени я наричат новокаменна (неолит) — но този термин е напълно неподходящ, защото главната промяна, настъпила към 7500 г. пр.Хр., е появата на керамиката.
	Поради причини, които все още убягват на учените — но които ще се изяснят, по-нататък в нашия разказ за праисторическите събития, — през първите няколко хилядолетия след 11000 г. пр.Хр. пътят на човека към цивилизацията бил ограничен в платата на Близкия изток. Откриването на многобройните приложения на глината станало успоредно със спускането на човека от неговите планински обиталища в по-ниските наносни низини.
	Към VII хил. пр.Хр. близкоизточната дъга на цивилизацията изобилствала на керамични култури, които произвеждали огромни количества съдове, накити и фигурки. Към 5000 г. пр.Хр. Близкият изток произвеждал глинени и керамични предмети с великолепно качество и фантастичен вид.
	Но развитието отново забавило ход и археологическите проучвания свидетелстват за масов упадък към 4500 г. пр.Хр. Керамиката станала по-проста. Каменните съдове — реликва от каменната епоха — пак станали повече. В селищата се откриват по-малко останки. Някои от тях, които дотогава били керамични центрове, постепенно били изоставени, изчезнали цели клонове на керамичното производство. Според Джеймс Мелаарт („Най-древните цивилизации на Близкия изток“) „се наблюдава общо обедняване на културата“ — някои селища явно носят следи на „новата, белязана с бедност фаза“.
	Човекът и неговата култура очевидно били в упадък.
	После — ненадейно, неочаквано и необяснимо — Близкият изток преживял разцвета на най-великата цивилизация, цивилизация, в която твърдо се корени нашата.
	Тайнствена ръка за пореден път измъкнала човека от дъното и го издигнала на още по-високо равнище на култура, знание и цивилизация.


>	2. Внезапно появилата се цивилизация

	Дълго време западният човек вярвал, че неговата цивилизация е дар от Рим и Гърция. Ала самите старогръцки философи многократно подчертават, че черпят от още по-древни извори. По-късно завръщащите се в Европа пътешественици разказвали, че в Египет имало огромни пирамиди и полузаровени в пясъка храмове-градове, пазени от странни каменни зверове, наречени сфинксове.
	Когато през 1799 г. пристигнал в Египет, Наполеон водел със себе си учени, за да обяснят тези древни паметници. Един от неговите офицери намерил край Розета каменна плоча, върху която имало надпис от 196 г. пр.Хр. на древноегипетското пиктографско (йероглифно), както и на още два вида писмо.
	Разчитането на древноегипетската писменост и език и последвалите археологически проучвания разкрили на западния човек, че много преди появата на гръцката цивилизация в Египет съществувала високоразвита култура. Египетските надписи разказват за царски династии, чието начало датира от около 3100 г. пр.Хр. — цели две хилядолетия преди възникването на цивилизацията в Елада. Достигнала своята зрялост през V-IV в. пр.Хр., Гърция далеч не била първосъздателката.
	Тогава в Египет ли трябва да търсим произхода на нашата цивилизация?
	Колкото и логично да изглежда това заключение, фактите са срещу него. Старогръцките учени наистина описват посещенията си в Египет, но древните извори на знания, за които разказват, са открити другаде. Предгръцките култури в района на Егейско море — минойската на остров Крит и микенската в континентална Гърция — разкриват свидетелства, че е възприета не египетската, а близкоизточната култура. Сирия и Анатолия, а не Египет, били главните пътища, по които до древните елини стигнала по-древна цивилизация.
	Учените установили, че дорийското нашествие в Елада и израилтянското нашествие в Ханаан след Изхода от Египет са приблизително едновременни (към XIII в. пр.Хр.) и смаяно открили все повече сходства между семитската и гръцката цивилизация. Професор Сайръс Х. Гордън („Забравените надписи — свидетелства за минойския език“) създаде нова научна област, като доказа, че древната минойска писменост, наречена „линеар А“, е свързана със семитски език. Той стига до заключението, че „принципите (за разлика от съдържанието) на еврейската и минойската цивилизация са забележително сходни“ и отбелязва, че името на острова, Крит, на минойски се произнасяло „Ке-ре-та“ като еврейската дума „ке-ре-ет“ („укрепен град“) и има аналог в семитската история за царя на Керет.
	Дори гръцката азбука, от която произлиза латиницата, произхожда от Близкия изток. Самите старогръцки историци пишат, че им я донесъл финикиец на име Кадъм („древен“) и тя съдържала точно толкова букви в същия ред като еврейската. Това била единствената гръцка азбука по време на Троянската война. През V в. пр.Хр. поетът Симонид Кеоски увеличил броя на буквите до двадесет и шест.
	Фактът, че гръцката и латинска писменост, а оттук и самите основи на нашата западна култура, са възприети от Близкия изток, лесно може да се докаже, като се сравнят редът, наименованията, знаците и дори числовите стойности на оригиналната близкоизточна азбука с много по-късната старогръцка писменост и латиницата (обр. 4).
	Разбира се, учените знаят за контактите на елините с Близкия изток през I хил. пр.Хр., достигнали кулминация с победата на Александър Македонски над персите през 331 г. пр.Хр. Старогръцките извори съдържат много сведения за тези перси и техните земи (които приблизително обхващат днешен Иран). Като съдят по имената на царете им — Кир, Дарий, Ксеркс — и на боговете им, явно принадлежащи към индоевропейското езиково семейство, учените стигат до заключението, че те са част от арийския („господарски“) народ, който в края на II хил. пр.Хр. се появил в района на Каспийско море и се разпространил на запад към Мала Азия, на изток към Индия и на юг към „земите на мидяни и перси“.
T>
#	Обр. 4
!	| Еврейско име | Ханаанско-финикийска буква | Ранногръцка буква | По-късна гръцка буква | Гръцко име | Латиница |
	| Алеф | {img:12-planeta-fragm4-1-1.png} | {img:12-planeta-fragm4-2-1.png} | {img:12-planeta-fragm4-3-1.png} | Алфа | A |
	| Бет | {img:12-planeta-fragm4-1-2.png} | {img:12-planeta-fragm4-2-2.png} | {img:12-planeta-fragm4-3-2.png} | Бета | B |
	| Гимел | {img:12-planeta-fragm4-1-3.png} | {img:12-planeta-fragm4-2-3.png} | {img:12-planeta-fragm4-3-3.png} | Гама | C G |
	| Далет | {img:12-planeta-fragm4-1-4.png} | {img:12-planeta-fragm4-2-4.png} | {img:12-planeta-fragm4-3-4.png} | Делта | D |
	| Хей | {img:12-planeta-fragm4-1-5.png} | {img:12-planeta-fragm4-2-5.png} | {img:12-planeta-fragm4-3-5.png} | Епсилон | E |
	| Вав | {img:12-planeta-fragm4-1-6.png} | {img:12-planeta-fragm4-2-6.png} | {img:12-planeta-fragm4-3-6.png} | Фау | F V |
	| Зайн | {img:12-planeta-fragm4-1-7.png} | {img:12-planeta-fragm4-2-7.png} |{img:12-planeta-fragm4-3-7.png} | Зета | |
	| Хет | {img:12-planeta-fragm4-1-8.png} | {img:12-planeta-fragm4-2-8.png} | {img:12-planeta-fragm4-3-8.png} | Ета | H |
	| Тет | {img:12-planeta-fragm4-1-9.png} | {img:12-planeta-fragm4-2-9.png} | {img:12-planeta-fragm4-3-9.png} | Тета | |
	| Юд | {img:12-planeta-fragm4-1-10.png} | {img:12-planeta-fragm4-2-10.png} | {img:12-planeta-fragm4-3-10.png} | Йота | I |
	| Каф | {img:12-planeta-fragm4-1-11.png} | {img:12-planeta-fragm4-2-11.png} | {img:12-planeta-fragm4-3-11.png} | Капа | |
	| Ламед | {img:12-planeta-fragm4-1-12.png} | {img:12-planeta-fragm4-2-12.png} | {img:12-planeta-fragm4-3-12.png} | Ламбда | L |
	| Мем | {img:12-planeta-fragm4-1-13.png} | {img:12-planeta-fragm4-2-13.png} | {img:12-planeta-fragm4-3-13.png} | Мю | M |
	| Нун | {img:12-planeta-fragm4-1-14.png} | {img:12-planeta-fragm4-2-14.png} | {img:12-planeta-fragm4-3-14.png} | Ню | N |
	| Самех | {img:12-planeta-fragm4-1-15.png} | {img:12-planeta-fragm4-2-15.png} | {img:12-planeta-fragm4-3-15.png} | Кси | X |
	| Айн | {img:12-planeta-fragm4-1-16.png} | {img:12-planeta-fragm4-2-16.png} | {img:12-planeta-fragm4-3-16.png} | Омикрон | O |
	| Пе | {img:12-planeta-fragm4-1-17.png} | {img:12-planeta-fragm4-2-17.png} | {img:12-planeta-fragm4-3-17.png} | Пи | P |
	| Цади | {img:12-planeta-fragm4-1-18.png} | {img:12-planeta-fragm4-2-18.png} | {img:12-planeta-fragm4-3-18.png} | Сан | |
	| Коф | {img:12-planeta-fragm4-1-19.png} | {img:12-planeta-fragm4-2-19.png} | {img:12-planeta-fragm4-3-19.png} | Копа | Q |
	| Рейш | {img:12-planeta-fragm4-1-20.png} | {img:12-planeta-fragm4-2-20.png} | {img:12-planeta-fragm4-3-20.png} | Ро | R |
	| Шин | {img:12-planeta-fragm4-1-21.png} | {img:12-planeta-fragm4-2-21.png} | {img:12-planeta-fragm4-3-21.png} | Сигма | S |
	| Тав | {img:12-planeta-fragm4-1-22.png} | {img:12-planeta-fragm4-2-22.png} | {img:12-planeta-fragm4-3-22.png} | Тау | T |
T$
	Ала не всичко е толкова просто. Въпреки предполагаемия чужд произход на тези нашественици Старият завет ги разглежда като неизменна част от библейските събития. Кир например се смята за „богопомазан“ — крайно необикновена връзка между еврейския Бог и един неевреин. Според библейската Книга на Ездра, Кир приел задачата да възстанови Храма в Ерусалим и заявил, че действа по повеля на Яхве, когото нарекъл „Господ, Бог небесний“.
	Кир и другите царе от неговата династия се наричали Ахемениди — по титлата, приета от основателя на династията Ахам-Аниш. И тя не била арийска, а чисто семитска титла, която означава „мъдрец“. Учените не са проучили многобройните податки, които сочат сходствата между еврейския бог Яхве и божеството, което Ахеменидите наричали „мъдрия бог“ и което изобразявали да се рее в небето с крилат глобус, както се вижда на царския печат на Дарий (обр. 5).
	{img:12-planeta-obr5.png|#Обр. 5}
	Вече е известно, че културните, религиозните и историческите корени на тези древни перси произлизат от по-древните империи Вавилон и Асирия, чийто разцвет и упадък е описан в Стария завет. Символите, съставляващи писмеността, която се среща в ахеменидските паметници и печати, отначало се смятали за декоративни знаци. Енгелберт Кампфер, който през 1686 г. посетил древната персийска столица Персеполис, описал знаците като „клиновидни“ отпечатъци. Оттогава тази писменост се нарича клинопис.
	Когато започнали опитите за разчитане на ахеменидските надписи, станало ясно, че са написани със същата писменост като надписите, откривани по древни артефакти и плочки в Месопотамия, равнините и платата между реките Тигър и Ефрат. Заинтригуван от пръснатите находки, през 1843 г. Пол Емил Бота се заел да проведе първите сериозни системни разкопки. Той избрал място в Северна Месопотамия близо до съвременния Мосул, днес наричан Хорсабад. Скоро Бота установил, че клинописните надписи назовават мястото Дур Шару Кин. Това били надписи на семитски език, сроден с иврита, и името означава „защитеният със стени град на законния цар“. В нашите учебници този цар се нарича Саргон II.
	В центъра на столицата на асирийския цар се издигал великолепен палат със стени, покрити с барелефи, които, ако се поставят един до друг, ще обхванат над километър и половина. Над града и царския дворец господства стъпаловидна пирамида, наречена „зикурат“, която служела като „стълба към небето“ за боговете (обр. 6).
	{img:12-planeta-obr6.png|#Обр. 6}
	Планът на града и скулптурите разкриват разкошен начин на живот. Дворци, храмове, къщи, конюшни, складове, стени, порти, колони, украси, статуи, произведения на изкуството, кули, укрепления, тераси, градини — всичко това било завършено само за пет години. Според Жорж Контено („Ежедневният живот във Вавилон и Асирия“) „въображението се смайва от потенциалното могъщество на империя, която е постигнала толкова много за толкова кратко време“ преди цели три хиляди години.
	Англичаните не отстъпили първенството на французите и се появили на сцената в лицето на сър Остин Хенри Лейърд, който решил да проведе разкопките си на петнадесетина километра по течението на Тигър от Хорсабад. Местните наричали мястото Куюнджик. Оказало се, че това е асирийската столица Ниневия.
	Библейските имена и събития започнали да оживяват. Ниневия била царска столица на Асирия при последните й трима велики владетели: Синахериб, Асархадон и Ашурбанипал. „В четиринайсетата година на цар Езекия асирийският цар Сенахирим потегли против всички укрепени градове на Иуда“ — разказва Старият завет (Царства IV, 18:13), и когато Ангел Господен поразил войската му, „… тръгна, отиде и се върна асирийският цар Сенахирим, и живееше в Ниневия“.
	В могилите, под които била затрупана построената от Синахериб и Ашурбанипал Ниневия, открили дворци, храмове и Произведения на изкуството, които засенчили онези на Саргон. Районът, където се смята, че се намират останките от Асархадоновите палати, не могат да се разкопаят, тъй като днес там се издига мюсюлманска джамия, построена върху предполагаемия гроб на пророк Йона, който бил погълнат от кит, защото отказал да отнесе думите на Яхве в Ниневия…
	Лейърд прочел в старогръцките извори, че един от Александровите пълководци видял „място с пирамиди и останки от древен град“ — град, който по времето на Александър вече бил под земята! Големият археолог разкопал и него и се оказало, че това е Нимруд, асирийски военен център. Тъкмо там Салманасар II издигнал обелиск в чест на военните си походи и победи. Днес изложен в Британския музей, обелискът изброява сред царете, които били принудени да плащат данък, „Йеху, син на Омри, цар на Израил“.
	Месопотамските надписи и библейските текстове отново взаимно се потвърждават!
	Смаяни от все по-честото доказателство на библейските разкази с археологически находки, асиролозите, както започнали да се наричат тези учени, се обърнали към десета глава на книга Битие. Там Нимрод — „силен ловец пред Господа“ — се описва като основател на всички месопотамски царства.
C>
	„Изпървом царството му се състоеше от: Вавилон, Ерех, Акад и Халне, в земята Сенаар. От тая земя излезе Асур и съгради Ниневия, Реховот-ир, Калах и Ресен, между Ниневия и Калах, който е голям град.“
C$
	Наистина имало могили, които местните наричали Калах и които се намирали между Ниневия и Нимрод. Когато през периода 1903–1914 г. разкопали района, археолозите под ръководството на У. Андрей открили развалините на Ашур, религиозен център и първа столица на Асирия. Остава да намерим единствено Ресен от всички асирийски градове, споменати в Библията. Името означава „конска юзда“ — може би това е местонахождението на асирийските царски конюшни.
	Приблизително по същото време, по което бил разкопан Ашур, Р. Колдевей довършвал разкопките на Вавилон — огромен град с палати, дворци, висящи градини и неизбежния зикурат. Не след дълго артефактите и надписите разкрили историята на двете съперничещи си месопотамски империи: Вавилония и Асирия, едната разположена на юг, а другата — на север.
	Те разцъфтявали и упадали, воювали и съжителствали мирно — високоразвита цивилизация, просъществувала около хиляда и петстотин години от 1900 г. пр.Хр. насетне. Ашур и Ниневия окончателно били разрушени от вавилонците съответно през 614 и 612 г. пр.Хр. Както било предсказано от библейските пророци, самият Вавилон бил сполетян от безславен край, когато през 539 г. пр.Хр. го превзел ахеменидът Кир.
	Макар да били съперници през цялата си история, между Асирия и Вавилония трудно може да се направи разлика в културно и материално отношение. Въпреки че асирийците наричали върховното си божество Ашур („всевиждащ“), а вавилонците почитали Мардук („син на чистата могила“), иначе пантеоните им били еднакви.
	Много от световните музеи смятат за едни от най-ценните си експонати церемониалните порти, крилатите бикове, барелефите, колесниците, оръдията, съдовете, накитите, статуите и други предмети от всевъзможни материали, изкопани от могилите на Асирия и Вавилония. Но истинските съкровища на тези царства са техните писмени паметници: безброй хиляди клинописни надписи, сред които космологични разкази, епоси, истории на царе, храмови записи, търговски договори, данни за бракове и разводи, астрономически таблици, астрологически прогнози, математически формули, географски списъци, граматически и лексикални учебни текстове и не на последно място текстове, занимаващи се с имената, генеалогиите, епитетите, делата, способностите и задълженията на боговете.
	Общият език, който образува културната, историческа и религиозна връзка между Асирия и Вавилония, е акадският. Това е най-древният известен семитски език, сроден, но предшестващ иврита, арамейския, финикийския и ханаанския. Ала асирийците и вавилонците нямали претенции, че са създали езика или неговата писменост — всъщност много от плочките им носят послепис, че са преписани от по-стар оригинал.
	Тогава кой е създал клинописа и е развил езика, неговата прецизна граматика и богат речник? Кой е написал „по-старите оригинали“? И защо асирийците и вавилонците наричали езика „акадски“?
	Вниманието се връща към книга Битие. „Изпървом царството му се състоеше от: Вавилон, Ерех, Акад…“ Акад — възможно ли е преди Вавилон и Ниневия да е имало такава царска столица?
	Руините на Месопотамия предоставят убедителни доказателства, че някога наистина е съществувало царство, наречено Акад, създадено от много по-древен владетел, който носел титлата „шарукин“ („законен владетел“). В надписите си той твърдял, че по милостта на неговия бог Енлил империята му се простирала от Долното море (Персийския залив) до Горното море (навярно Средиземно море), и се хвалел, че „на акадските пристани той кара да пристават кораби“ от много далечни земи.
	Учените се смаяли: били се натъкнали на месопотамска империя от III хил. пр.Хр.! От асирийския Саргон от Дур Шарукин до Сартон Акадски има скок — назад — от около две хилядолетия. И все пак в разкопаните могили открили литература и изкуство, наука и политика, търговия и комуникации — напълно развита цивилизация — много преди появата на Вавилония и Асирия. Нещо повече, било очевидно, че това е предшественикът и първоизточникът на по-късните месопотамски цивилизации — Асирия и Вавилония били само клони, израснали от акадския ствол.
	Загадката на една толкова ранна месопотамска цивилизация обаче още повече се задълбочила, когато били намерени надписи за успехите и генеалогията на Саргон Акадски. В тях се твърди, че пълната му титла е „цар на Акад, цар на Киш“ — те обясняват, че преди да се възкачи на престола, бил съветник на „владетелите на Киш“. В такъв случай дали е съществувало — запитали се учените — още по-древно царство, това на Киш, което предшествало Акад? И отново прибягнали до библейските стихове.
C>
	„Хуш роди и Нимрода: той взе да става силен на земята… Изпървом царството му се състоеше от: Вавилон, Ерех, Акад…“
C$
	Много учени предположили, че Саргон Акадски е библейският Нимрод. Ако в цитираните библейски стихове прочетем „Хуш“ като „Киш“, изглежда, Нимруд наистина е предшестван от Киш, както твърди Саргон. Тогава учените започнали да приемат буквално останалите му надписи: „Той разгроми Урук и срути стената му… той победи в битката с жителите на Ур… той завладя цялата земя от Лагаш чак до морето“.
	Дали библейският Ерех бил идентичен с Урук в Саргоновите надписи? Това се потвърдило, когато бил разкопан обектът, днес наричан Варка. И Ур, за който говорел Саргон, не бил друг, а тъкмо библейският Ур, месопотамското родно място на Авраам.
	Археологическите открития не само потвърдили библейския разказ, но и изглежда, че в Месопотамия имало царства, градове и цивилизации още преди III хил. пр.Хр. Единственият въпрос бил колко назад трябва да се върнем, за да стигнем до първото цивилизовано царство.
	Ключът към тази загадка бил друг език.


	Учените скоро разбрали, че имената имат значение не само на иврит в Стария завет, а и в целия древен Близък изток. Всички акадски, вавилонски и асирийски имена на хора и места означавали нещо. Ала имената на владетелите преди Саргон Акадски нямали абсолютно никакъв смисъл: царят, в чийто двор бил съветник Саргон, се казвал Урзабаба, владетелят на Ерех бил Лугалзагеси и така нататък.
	В лекцията си пред Кралското азиатско дружество през 1853 г. сър Хенри Роулинсън отбелязал, че такива имена не са нито семитски, нито индоевропейски — всъщност „те, изглежда, не принадлежат към нито една известна група езици или народи“. Но щом имената имали значение, какъв бил този техен тайнствен език?
	Учените отново се обърнали към акадските надписи. По принцип акадският клинопис бил сричкова писменост: всеки знак означавал цяла сричка („аб“, „ба“, „бат“ и т.н.). И все пак в нея широко се използвали знаци, които не били фонетични срички, а изразявали понятия като „бог“, „град“, „страна“, „живот“, „благороден“ и прочее. Единственото възможно обяснение на този феномен било, че тези знаци, са останали от по-древна писменост, използваща пиктограми. В такъв случай акадският трябвало да е предшестван от друг език, чиято писменост била сродна на египетските йероглифи.
	Скоро се изяснило, че не става въпрос само за по-древна форма на писменост, а за по-древен език. Учените установили, че в акадските надписи и текстове масово се използват заемки — думи, заети в непроменен вид от друг език (също както в повечето европейски езици се използва английската дума „уикенд“). Това особено се отнасяло за научната и техническата терминология, както и за проблемите, свързани с боговете и небесата.
	Една от най-големите колекции от акадски текстове била открита в руините на библиотеката, която Ашурбанипал построил в Ниневия. Лейърд и неговите колеги събрали двадесет и пет хиляди плочки, много от които според древните писари били копия на „стари текстове“. Една група от двадесет и три плочки завършвала с думите: „Двадесет и трета плочка: език на Шумер непроменен“. Друг текст носел загадъчно съобщение от самия Ашурбанипал:
C>
	„Богът на писарите ме възнагради с дара на своето изкуство.
	Бях посветен в тайните на писмото.
	Мога да чета дори сложните плочки на шумерски;
	разбирам тайнствените думи от каменните надписи
	от дните преди потопа.“
C$
	Твърдението на царя, че можел да чете сложните плочки на „шумерски“ и да разбира думите, написани в „дните преди потопа“, още повече задълбочило загадката. Но през януари 1869 г. Юлиус Оперт предложил пред Френското дружество по нумизматика и археология да се признае съществуването на предакадски език и народ. Като отбелязал, че първите месопотамски владетели се легитимирали с титлата „цар на Сумер и Акад“, той нарекъл този народ „сумери“, а земята им — Сумер.
	Оперт допуснал съвсем малка грешка — името било Шумер, а не Сумер — но иначе бил прав. Шумер не бил тайнствена, далечна страна, а най-древното име на Южна Месопотамия, точно както ясно се посочва в книга Битие: царските градове Вавилон, Акад и Ерех се намирали „в земята Сенаар“ (Сенаар е библейското име на Шумер).
	Щом учените приели тези заключения, се отприщил истински потоп. Акадските позовавания на „стари текстове“ придобили смисъл и учените скоро разбрали, че плочките с дълги колони от думи всъщност представляват акадско-шумерски речници, съставени в Асирия и Вавилония за изучаване на първия писмен език, шумерския.
	Без тези древни речници все още нямаше да сме в състояние да четем на шумерски. С тяхна помощ пред нас се разкрива огромно литературно и културно съкровище. Станало ясно също, че шумерската писменост, първоначално пиктографска и дялана върху камък във вертикални колони, впоследствие станала хоризонтална и още по-късно била стилизирана с клиновидни знаци, врязвани върху влажни глинени плочки, за да се превърне в онзи клинопис, който възприели акадците, вавилонците, асирийците и другите народи на Древния Изток (обр. 7).
T>
#	Обр. 7
#	Шумерски клинопис
!	Оригинал | Хоризонтал | Архаичен | Общ | Асирийски | Произношение | Значение
	{img:12-planeta-fragm7-1-1.png} | {img:12-planeta-fragm7-1-2.png} | {img:12-planeta-fragm7-1-3.png} | {img:12-planeta-fragm7-1-4.png} | {img:12-planeta-fragm7-1-5.png} | КИ | Земя, страна
	{img:12-planeta-fragm7-2-1.png} | {img:12-planeta-fragm7-2-2.png} | {img:12-planeta-fragm7-2-3.png} | {img:12-planeta-fragm7-2-4.png} | {img:12-planeta-fragm7-2-5.png} | Кур | Планина
	{img:12-planeta-fragm7-3-1.png} | {img:12-planeta-fragm7-3-2.png} | {img:12-planeta-fragm7-3-3.png} | {img:12-planeta-fragm7-3-4.png} | {img:12-planeta-fragm7-3-5.png} | Лу | Домашен, мъж
	{img:12-planeta-fragm7-4-1.png} | {img:12-planeta-fragm7-4-2.png} | {img:12-planeta-fragm7-4-3.png} | {img:12-planeta-fragm7-4-4.png} | {img:12-planeta-fragm7-4-5.png} | САЛ МУНУЗ | Вулва, жена
	{img:12-planeta-fragm7-5-1.png} | {img:12-planeta-fragm7-5-2.png} | {img:12-planeta-fragm7-5-3.png} | {img:12-planeta-fragm7-5-4.png} | {img:12-planeta-fragm7-5-5.png} | САГ | Глава
	{img:12-planeta-fragm7-6-1.png} | {img:12-planeta-fragm7-6-2.png} | {img:12-planeta-fragm7-6-3.png} | {img:12-planeta-fragm7-6-4.png} | {img:12-planeta-fragm7-6-5.png} | А | Вода
	{img:12-planeta-fragm7-7-1.png} | {img:12-planeta-fragm7-7-2.png} | {img:12-planeta-fragm7-7-3.png} | {img:12-planeta-fragm7-7-4.png} | {img:12-planeta-fragm7-7-5.png} | НАГ | Пия
	{img:12-planeta-fragm7-8-1.png} | {img:12-planeta-fragm7-8-2.png} | {img:12-planeta-fragm7-8-3.png} | {img:12-planeta-fragm7-8-4.png} | {img:12-planeta-fragm7-8-5.png} | Ду | Ходя
	{img:12-planeta-fragm7-9-1.png} | {img:12-planeta-fragm7-9-2.png} | {img:12-planeta-fragm7-9-3.png} | {img:12-planeta-fragm7-9-4.png} | {img:12-planeta-fragm7-9-5.png} | Ха | Риба
	{img:12-planeta-fragm7-10-1.png} | {img:12-planeta-fragm7-10-2.png} | {img:12-planeta-fragm7-10-3.png} | {img:12-planeta-fragm7-10-4.png} | {img:12-planeta-fragm7-10-5.png} | Туд | Вол, бик, силен
	{img:12-planeta-fragm7-11-1.png} | {img:12-planeta-fragm7-11-2.png} | {img:12-planeta-fragm7-11-3.png} | {img:12-planeta-fragm7-11-4.png} | {img:12-planeta-fragm7-11-5.png} | Ше | Ечемик
T$
	Разчитането на шумерския език и писменост, както и установяването на факта, че шумерите и тяхната култура са източник на акадско-вавилонско-асирийските постижения, стимулирали археологическите проучвания в Южна Месопотамия. Вече всички свидетелства сочели, че началото е там.
	Първите систематични разкопки на шумерски обект започнали през 1877 г. и били проведени от френски археолози. И находките били толкова много, че разкопките били продължени от други екипи до 1933 г., без работата да е изцяло завършена.
	Наричан от местните „телох“ („могила“), обектът се оказал древен шумерски град, онзи Лагаш, с чието завладяване се хвалел Саргон Акадски. Това била царска столица, чиито владетели носели същата титла, която приел Саргон, само че на шумерски: ЕН.СИ („законен владетел“). Тяхната династия датирала от около 2900 г. пр.Хр. и просъществувала близо шестстотин и петдесет години. През това време в Лагаш без прекъсване царували четиридесет и трима енси: техните имена, генеалогии и продължителност на управление били грижливо описани.
	Надписите донесли много информация. Молбите към боговете „да накарат житото да поникне за жътва… да накарат напояваните растения да дадат зърно“ свидетелстват за земеделие и изкуствено напояване. Една чаша с посвещение на богиня от името на „надзирателя на хамбара“ показва, че зърното се складирало, теглело и продавало (обр. 8).
	{img:12-planeta-obr8.png|#Обр. 8}
	Един енси на име Еанатум оставил надпис върху глинена тухла, от който става ясно, че тези шумерски владетели можели да се възкачват на престола само с одобрението на боговете. Той също описва завладяването на съседен град и ни разкрива съществуването на други градове-държави в Шумер в началото на III хил. пр.Хр.
	Наследникът на Еанатум Ентемена пише, че издигнал храм и го украсил със злато и сребро, засадил градини, разширил облицовани с тухли кладенци, хвали се, че построил крепост с наблюдателни кули и корабни пристани.
	Един от по-известните владетели на Лагаш е Гудеа. Той наредил да му направят много статуетки, които го представят в молитвена поза. Тя не била престорена: Гудеа наистина се бил посветил на почитането на Нингирсу, неговото главно божество, и на построяването и възстановяването на храмове.
	Многобройните му надписи разкриват, че в търсене на скъпи строителни материали той получавал злато от Африка и Анатолия, сребро от планината Таурус, кедрово дърво от Ливан, други редки дървета от Арарат, мед от Загрос, диорит от Египет, халцедон от Етиопия и други материали от земи, които учените все още не са локализирали.
	Мойсей построил на Господ Бог „дом“ в пустинята по извънредно подробните инструкции, дадени му от Господ. Цар Соломон издигнал първия Храм в Ерусалим след като Господ му „дал мъдрост“. Пророк Йезекиил получил изключително детайлни планове за Втория храм във „видения Божии“ от „мъж, който изглеждаше като, светла мед, а в ръка му ленена връв и тръст за мерене“. Много по-рано Ур-Наму, владетел на Ур, бил изобразен пред своя бог, който му нарежда да му построи храм и му дава съответните инструкции, наред с тръстика за мерене и навито въже (обр. 9).
	{img:12-planeta-obr9.png|#Обр. 9}
	Същото твърди и Гудеа хиляда и двеста години преди Мойсей. Инструкциите, които изрежда в един много дълъг надпис, му били дадени във видение. „Мъж, който сияеше като небето“, до когото стояла „божествена птица“, „ми заповяда да му издигна храм“. Този „мъж“, който „според короната на главата му очевидно беше бог“ по-късно бил идентифициран като бог Нингирсу. С него имало богиня, която „държеше плочката на любимата си небесна звезда“. В другата си ръка „държеше свещено стило“, с което посочила на Гудеа „благоприятната планета“. Трети мъж, също бог, държал в ръката си плоча от скъпоценен камък — „тя съдържаше план на храм“. Една от статуите изобразява Гудеа седнал с тази плоча на коленете и на нея ясно се вижда божествената схема (обр. 10).
	{img:12-planeta-obr10.png|#Обр. 10}
	Колкото и да бил мъдър, Гудеа се объркал от тези архитектурни инструкции и потърсил съвета на богиня, която да му разтълкува божественото послание. Тя му обяснила смисъла на инструкциите, мерките на плана и размера и формата на тухлите, които трябвало да използва. Тогава Гудеа прибягнал до помощта на „гадател, който взима решенията“ и „търсачка на тайни“, за да определят място в покрайнините на града, на което богът искал да бъде издигнат храмът му, В строежа участвали двеста и шестнадесет хиляди души.
	Смущението на Гудеа е напълно разбираемо, защото привидно простият „хоризонтален план“ му давал необходимата информация за построяване на сложен седеметажен зикурат. А. Билербек разчел поне част от божествените архитектурни инструкции и през 1900 г. публикувал резултатите в „Древният Изток“. Макар че статуята отчасти е повредена, в горния край на древната рисунка има групи вертикални линии, чийто брой намалява с увеличаването на разстоянието помежду им. Изглежда, че божествените архитекти успели само с един хоризонтален план, придружен от седем различни мащаба, да дадат пълни инструкции за построяване на седеметажен храм.
	Твърди се, че войната подтиквала човек към научни и материални открития. В древен Шумер строежът на храмове подтиквал народа и неговите владетели към още по-големи технически, търговски, транспортни, архитектурни и организационни постижения. Способността за осъществяване на мащабни строителни начинания в съответствие с предварително съставени архитектурни планове, за организиране и изхранване на огромна работна ръка, за изравняване на терена и издигане на могили, за приготвяне на тухли и за превозване на камъни, за снабдяване с редки метали и други материали от далечни земи, за изливане на метални предмети и извайване на съдове и орнаменти — всичко това ясно говори за високоразвита цивилизация, вече в пълен разцвет през III хил. пр.Хр. (обр. 11).
	{img:12-planeta-obr11.png|#Обр. 11}
	Колкото и великолепни да били, най-древните шумерски храмове са само върхът на айсберга по отношение на мащабите и богатството на материалните постижения на първата велика цивилизация, известна на човека.
	Освен откриването и развитието на писмеността, без която не може, да съществува високоразвита цивилизация, шумерите са създатели и на печатарството. Хилядолетия преди Йохан Гутенберг да „изобрети“ печатането, шумерските писари имали готови „щампи“ на различни пиктограми, които използвали както ние днес използваме гумени печати, за да отпечатват желаното съчетание от знаци върху влажната глина.
	Те измислили и предшественика на нашите ротационни преси — цилиндричния печат. Направен от изключително твърд камък, той представлява цилиндърче, върху което огледално е врязан текстът или изображението. Когато печатът се прокара върху влажната глина, върху нея остава „позитивен“ отпечатък. Печатът също позволявал да се гарантира автентичността на документите — можело да се направи нов отпечатък, за да се сравни със стария (обр. 12).
	{img:12-planeta-obr12.png|#Обр. 12}
	Много шумерски и месопотамски писмени паметници не се занимават непременно с божествени или духовни проблеми, а с такива ежедневни въпроси като документиране на реколта, измерване на ниви и изчисляване на цени. Всъщност не е възможно да съществува високоразвита цивилизация без развита математическа система.
	Шумерската система се нарича шестдесетична и комбинира земната десятка с „небесната“ шестица, за да се получи основното число 60. Тази система в някои отношения е по-добра от нашата — във всеки случай несъмнено е по-добра от по-късната гръцка и римска система. Тя позволявала на шумерите да делят дроби и да умножават милиони, да изчисляват корени и да повдигат числа на няколко степени. Това не само била първата известна математическа система, но и от нея сме взели концепцията за „място“: също като в нашата десетична система, 2 може да е 2, 20 или 200 в зависимост от мястото на цифрата, така че шумерската 2 може да означава 2, 120 (2 x 60) и така нататък, в зависимост от „мястото“ (обр. 13).
	{img:12-planeta-obr13.png|#Обр. 13}
	Триста и шестдесет градусовият кръг, стъпката и дузината са само няколко примера за следите от шумерската математика, които все още са се запазили в ежедневния ни живот. Техните постижения в астрономията, създаването на календар и други математическо-небесни успехи по-подробно ще бъдат разгледани в следващите глави.
	Също както нашата икономическа и социална система — нашите книги, съдебни и данъчни архиви, търговски договори, брачни свидетелства и т.н. — зависят от хартията, шумерско-месопотамският живот зависел от глината. Храмовете, съдилищата и тържищата разполагали с писари с готови плочки от влажна глина, върху които да записват решения, спогодби, писма или да изчисляват цени, надници, размери на ниви или брой тухли, необходими за строеж.
	Глината също била важна суровина за производство на съдове за ежедневна употреба, съхраняване и транспортиране на стоки. От нея се правели и тухли — още едно шумерско изобретение, което позволило построяването на къщи за хората, дворци за царете и внушителни храмове за боговете.
	На шумерите принадлежат двете технологични нововъведения, които направили възможно съчетаването на лекота с якост при всички глинени произведения: подсилването и изпичането. Съвременните архитекти са установили, че чрез изливане на цимент в калъпи с желязна арматура се получава железобетон, изключително здрав строителен материал. Много отдавна шумерите придали на тухлите си огромна здравина, като смесили влажната глина с накълцана тръстика или слама. Те също знаели, че на глинените произведения може да се придаде якост и трайност чрез изпичането им в пещ. Първите високи сгради и арки в света, както и трайните керамични съдове, станали възможни именно поради тези технологични нововъведения.


	Откриването на керамичната пещ, в която можело да се поддържа висока, но точно определена температура, без опасност произведенията да се замърсят с прах или пепел, позволило следващата, още по-голяма крачка в технологичното развитие: Епохата на металите.
	Човекът установил, че може да кове „меки камъни“ — буци самородно злато, мед и сребро — и да им придава полезна или красива форма някъде около 6000 г. пр.Хр. Най-древните предмети от кован метал са открити в планините Загрос и Таурус. Както посочва Р. Дж. Форбс („Родното място на металургията в Стария свят“) обаче, „медните залежи в Древния Изток скоро се изчерпали и миньорът трябвало да се насочи към рудите“. Това изисквало познания и умения за откриване и добив на руди, смилане, топене и рафиниране — процеси, които нямаше да са възможни без керамичните пещи и изобщо без развита технология.
	Скоро изкуството на металургията включило умението да се смесва мед с други метали, за да се получи годен за леене, твърд, но ковък метал, който ние наричаме бронз. Бронзовата епоха, нашата първа металургична ера, също е месопотамски принос към съвременната цивилизация. Голяма част от древната търговия била посветена на металите — това също изградило основата за появата на банковото дело и първите пари — сребърния „шекел“ („претеглено кюлче“).
	Многобройните видове метали и сплави, за които съществуват шумерски и акадски имена, и сложната техническа терминология свидетелстват за високото равнище на металургията в древна Месопотамия. Известно време това озадачавало учените, тъй като в Шумер нямало метални руди и все пак металургията категорично възникнала там.
	Отговорът е в енергията. Топенето, рафинирането и получаването на сплави, както и металолеенето, нямало да са възможни без изобилните залежи от горива за пещите. Месопотамия може и да била бедна на руда, ала разполагала с предостатъчно гориво. Затова рудата била пренасяна при горивата, което обяснява многобройните надписи, описващи снабдяването с метални руди от далечни земи.
	Горивата, които осигурили технологичното превъзходство на Шумер, били битум и асфалт, петролни продукти, които естествено се срещали на повърхността в много райони на Месопотамия. Р. Дж. Форбс („Битумът и петролът в древността“) доказва, че повърхностните залежи в Месопотамия били основен източник на гориво в древния свят от най-ранни времена до римската епоха. Той стига до заключението, че технологичното използване на тези петролни продукти е започнало в Шумер към 3500 г. пр.Хр. — и че всъщност използването и дознанията за горивата и техните свойства били по-големи по времето на Шумер, отколкото в по-късните цивилизации.
	Използването на тези петролни продукти в Шумер било толкова интензивно — не само за гориво, но и като материал за строеж на пътища, изолация, боядисване и циментиране — че археолозите открили древния Ур в могила, която местните араби наричали „Битумната могила“, Форбс посочва, че в шумерския език има термини за всички видове и варианти битумни вещества, които се срещат в Месопотамия. Всъщност ясно може да се проследи шумерският произход на имената на битумните и петролните материали на други езици — акадски, иврит, египетски, коптски, гръцки, латински и санскрит. Например най-разпространената дума за петрол — „нефт“, „нафта“ — произлиза от „напату“ („камъни, които пламтят“).
	Използването на петролни продукти в Шумер било жизненоважно за развитието на химията. Можем да съдим за високото равнище на шумерската наука не само по разнообразните бои и пигменти и по процеси като глазирането, но и по забележителното занаятчийско производство на полускъпоценни камъни, включително заместител на лазурит.


	Битумните продукти се използвали и в шумерската медицина, друга област с изключително висок стандарт. В стотиците известни акадски текстове често се срещат шумерски медицински термини и изрази, което говори за шумерския произход на медицината в цяла Месопотамия.
	В библиотеката на Ашурбанипал в Ниневия имало медицински отдел. Текстовете били разделени на три групи — „бултиту“ („терапия“), „шипир бел имти“ („хирургия“) и „урти машмаше“ („заповеди и заклинания“). Всички законници съдържат части, посветени на таксите за успешни медицински операции и на наказанията, налагани на лекарите в случай на неуспех: хирург, използвал скалпел, за да отвори слепоочието на пациент, щял да изгуби ръката си, ако случайно повреди окото на пациента.
	В месопотамски гробове са открити скелети, носещи специфични следи от мозъчна хирургия. В един непълен медицински текст се говори за хирургическо отстраняване на „сянката, покриваща човешко око“, навярно перде. В друг се споменава за използване на режещ инструмент и се твърди, че „ако болестта е проникнала в костта, трябва да я изрежеш и извадиш“.
	Болните шумери можели да избират между А.ЗУ („воден лекар“) и ИА.ЗУ („маслен лекар“). На плочка, открита в Ур и датираща отпреди близо пет хиляди години, се говори за „Лулу, лекаря“. Имало и ветеринари — известни или като „волски доктори“, или като „магарешки доктори“.
	На един изключително древен цилиндричен печат от Лагаш са изобразени пинсети. На печата, собственост на „Урлугаледина, лекаря“, е представена и змията с дървото — символ на медицината до ден-днешен (обр. 14). Често се изобразявал и инструмент, с който акушерките прерязвали пъпната връв.
	{img:12-planeta-obr14.png|#Обр. 14}
	Шумерските медицински текстове съдържат диагнози и рецепти. Те не оставят никакво съмнение, че шумерският лекар не прибягвал до магия и вълшебство. Той препоръчвал почистване и измиване, горещи бани и минерални разтвори, растителни компреси, натриване с петролни вещества.
	Лекарствата се правели от растителни и минерални съставки и се смесвали с течности или разтворители, подходящи за метода на употреба. Ако се приемали през устата, прахчетата се разтваряли във вино, бира или мед, а ако се „изливали през ректума“ — при клизма, — се смесвали с растителни масла. Спиртът — алкохол — който играе толкова важна роля при хирургическата дезинфекция и е основата на много лекарства, достига до нашите езици с арабската дума „кол“, произлязла от акадската „кулу“.
	Моделите на черен дроб показват, че медицината се преподавала в медицински училища с помощта на керамични модели на човешки органи. Анатомията трябва да е била развита наука, тъй като храмовите ритуали изисквали сложни дисекции на жертвени животни — само на една крачка от познанията за човешката анатомия.
	На няколко цилиндрични печата и глинени плочки са изобразени хора, лежащи върху операционна маса, заобиколени от групи богове или други хора. От епосите и други героически текстове ни е известно, че шумерите и техните наследници в Месопотамия се интересували от проблемите на живота, болестите и смъртта. Подобно на Гилгамеш, цар на Ерех, хората търсели „дървото на живота“ или някакъв минерал („камък“), който да им дари вечна младост. Срещат се разкази за усилията за възкресяване на мъртвите, особено ако били богове:
P>
	Към трупа, увиснал на кола,
	насочиха те пулса и сиянието;
	шестдесет пъти водата на живота,
	шестдесет пъти храната на живота
	поръсиха отгоре му.
	И изправи се Инана.
P$
	Дали при тези опити за съживяване не са прилагали някакви ултрамодерни методи, за които ние само можем да гадаем? Сцената на медицинско лечение, изобразена върху цилиндричен печат, датиращ от самото начало на шумерската цивилизация, предполага, че радиоактивните материали са били известни и, са се използвали за лечение на някои болести. Изображението безспорно представя човек, лежащ на специално легло. Лицето му е защитено с маска и е подложен на някакъв вид радиация (обр. 15).
	Едно от първите материални постижения на Шумер било развитието на текстилната и шивашката промишленост.
	{img:12-planeta-obr15.png|#Обр. 15}
	Смята се, че нашата индустриална революция е започнала с въвеждането на предачните и тъкачните машини в Англия през 60-те години на XVIII в. Оттогава повечето развиващи се страни се стремят да развият текстилна индустрия като първа крачка към индустриализацията. Свидетелствата показват, че този процес не е започнал през XVIII в., а още от първата велика цивилизация. Човекът не може да е тъкал платове преди появата на земеделието, което му осигурявало лен, и преди одомашняването на животните, станало източник на вълна. Грейс М. Кроуфут („Текстилът, кошничарството и рогозките в древността“) изразява единодушното научно мнение, че тъкането е възникнало в Месопотамия около 3800 г. пр.Хр.
	Нещо повече, Шумер от древни времена бил известен не само с тъканите, но и с облеклата си. В книга Иисус Навин (7:21) се разказва, че по време на превземането на Йерихон един от победителите не успял да устои на изкушението и взел „една хубава сенаарска дреха“, която намерил в града, въпреки че го очаквало смъртно наказание. Толкова високо се ценели одеждите от Сенаар (Шумер), че хората били готови да рискуват живота си, за да се сдобият с тях.
	В шумерски времена вече съществувала богата терминология, описваща и елементите на облеклото, и неговите създатели. Основната дреха се наричала ТУГ — несъмнено и формален, и етимологически предшественик на римската тога. Такива дрехи били ТУГ.ТУ.ШЕ, което на шумерски означава „дреха, която се носи увита“ (обр. 16).
	{img:12-planeta-obr16.png|#Обр. 16}
	Древните изображения разкриват не само удивително разнообразие и изобилие на дрехи, но и изящество и добър вкус при съчетаване на облекло, прически, шапки и накити (обр. 17–18).
	{img:12-planeta-obr17.png|#Обр. 17}
	{img:12-planeta-obr18.png|#Обр. 18}
	Друго важно шумерско постижение било земеделието. В район, в който падат само сезонни валежи, реките осигурявали целогодишни реколти чрез огромна система от напоителни канали.
	В древни времена Месопотамия — земята между реките — била истинска кошница на изобилието. Кайсията, която на испански е „damasco“ („дърво от Дамаск“), носи латинското наименование armeniaca, заемка от акадската дума „арману“. „Череша“ — „кера-сос“ на старогръцки, „Kirsche“ на немски — произлиза от акадската дума „каршу“. Всички свидетелства предполагат, че тези и други плодове и зеленчуци са дошли в Европа от Месопотамия. Същото се отнася за различни семена и подправки: нашата дума „шафран“ идва от акадската дума „азупирану“, „исоп“ — от „зупу“, „миро“ — от „муру“. Списъкът е дълъг — в много случаи Елада представлява физически и етимологически мост, по който стигнали до Европа тези продукти. Лукът, лещата, бобът, краставицата, зелето и марулята били основен елемент от шумерската храна.
	Също толкова внушително е разнообразието на древната месопотамска кухня. Текстовете и изображенията показват, че шумерите мелели зърното, което отглеждали, на брашно и от него правели заквасен и неподквасен хляб, каша, сладкиши, торти и бисквити. Чрез ферментация на ечемик правели бира — сред текстовете са открити „технически наръчници“ за производство на пиво. Вино се правело от грозде и фурми. Овцете, козите и кравите давали мляко, което се използвало за пиене и готвене под формата на кисело мляко, масло, сметана и сирене. Рибата била основна храна, наред с овнешкото. Свинското се смятало за истински деликатес. Гъските и патиците се пазели за трапезата на боговете.
	Древните текстове не оставят съмнение, че висшата кухня в древна Месопотамия се развила в храмовете и богослуженията. В един от случаите се предписва жертвоприношение от „самуни ечемичен хляб… самуни пшеничен хляб; сладкиш от мед и сметана; фурми, пасти… бира, вино, мляко… кедров сок, сметана“. Поднасяло се печено месо, придружено от възлияние на „първокачествена бира, вино и мляко“. Точно определена част от бик се приготвяла по стриктна рецепта, включваща „фино брашно… от което се прави тесто с вода, бира и вино“, което се смесвало с животинска мас, „ароматични съставки от сърцевина на растения“, ядки, малц и подправки. Инструкциите за „ежедневни жертвоприношения на боговете на град Урук“ изискват поднасяне на пет вида напитки и изброяват задълженията на „мелничарите в кухнята“ и „готвача, работещ при нощвите“.
	Възхищението ни от шумерското кулинарно изкуство става още по-голямо, когато се натъкваме на стихове, възхваляващи вкусните гозби. И наистина, какво да каже човек, когато прочете хилядолетна рецепта за „coq au vin“*:
	[* Пилешко във вино — Б.пр.]
P>
	Във виното за пиене,
	в ароматизираната вода,
	в маслото —
	тази птица аз изпекох
	и я изядох.
P$
	Такава процъфтяваща икономика, общество с такива мащабни материални начинания не може да се развие без ефикасна транспортна система. Шумерите използвали двете си големи реки и мрежата от изкуствени канали за превоз на хора, стока и добитък. Някои от най-ранните изображения показват първите кораби на света.
	От множество древни текстове ни е известно и че шумерите били мореплаватели и използвали различни кораби, за да пътуват до далечни земи в търсене на метали, редки дървета и камъни и други материали, каквито липсвали в Шумер. Един акадски речник на шумерския език съдържа раздел за корабоплаването, в който се изброяват сто и пет шумерски думи за кораби с различна големина и предназначение (товарни, пътнически или за изключително използване от определени богове). Други шестдесет и девет шумерски термина са свързани с управлението и строежа на кораби. Единствено дългата мореплавателска традиция може да обясни такива специализирани плавателни съдове и техническа терминология.
	За сухопътен транспорт шумерите изобретили колелото. Неговото въвеждане в ежедневния живот направило възможно създаването на различни превозни средства, от каруци до колесници, и Шумер несъмнено има честта да е първият, използвал „волска“ и „конска сила“ за придвижване (обр. 19).
	{img:12-planeta-obr19.png|#Обр. 19}
	През 1956 г. професор Самюъл Н. Крамър, един от големите шумеролози на нашето време, проучва литературното наследство, открито в шумерските могили. Съдържанието на „От плочките на Шумер“ само по себе си е блестящо, тъй като всяка от двадесет и петте глави описва нещо „първо“, например първите училища, първия двукамерен парламент, първия историк, първата фармакопея, първия „селски календар“, първата космогония и космология, първия „Йов“, първите пословици и поговорки, първите литературни спорове, първия „Ной“, първия библиотечен каталог, първата героична епоха на човека, първите законници и социални реформи, първата медицина, земеделие и стремеж към световен мир и хармония.
	Това не е преувеличение.
	Първите училища били създадени в Шумер като пряк резултат от откриването и въвеждането на писмеността. Свидетелствата (археологически находки като училищни сгради и писмени документи като плочки с упражнения) говорят за съществуване на официална образователна система от началото на III хил. пр.Хр. В Шумер имало буквално хиляди писари, от младши до старши, царски и храмови, писари, които заемали високи държавни постове. Някои били учители в училищата и все още можем да четем техните съчинения, цели и задачи, биографии и методики.
	В училищата се преподавали не само четмо и писмо, но и тогавашните науки — ботаника, зоология, география, математика и теология. Изучавали се и се преписвали литературни произведения от миналото, съчинявали се нови.
	Училищата се оглавявали от „умия“ („старши преподавател“) и в учителския състав задължително фигурирали не само „отговорник по рисуване“ и „отговорник по шумерски“, но и „отговорник по камшика“. Очевидно се спазвала строга дисциплина — възпитаникът на едно такова училище описва на глинена плочка, че бил наказван с бой за това, че отсъствал, не бил достатъчно спретнат, шляел се, не пазел тишина, държал се зле и дори за лош краснопис.
	Един епос, свързан с историята на Ерех, описва съперничеството между града и съседния град-държава Киш. Текстът разказва, че пратениците на Киш дошли в Ерех и предложили мирно да уредят спора. Ала тогавашният владетел на Ерех, Гилгамеш, предпочитал да воюва, вместо да преговаря. Интересното е, че той поставил въпроса на гласуване в Съвета на старейшините, местния „сенат“:
P>
	Гилгамеш пред стареите градски
	произнесе слово и съвет потърси…
	… пред войските на Киш врат не бива да свием!
	Да го срещнем с оръжие!*
	[* „Гилгамеш и Акка“, превод Г. Крумов. — Б.пр.]
P$
	Съветът на старейшините обаче бил за преговори. Гилгамеш отнесъл въпроса към по-младите хора, Съвета на воините, които гласували за война. Значението на този разказ се състои във факта, че преди около пет хиляди години шумерският цар трябвало да постави въпроса за обявяването на война пред първия двукамерен парламент в света.
	Крамър дава званието „първи историк“ на Ентемена, цар на Лагаш, който описал върху керамични цилиндри своята война със съседната Ума. Докато други текстове са литературни произведения или епоси с историческа тематика, надписите на Ентемена са чиста проза, написани единствено като фактологическо документиране на историята.
	Тъй като асирийските и вавилонските надписи били разчетени много преди шумерските, дълго време се смятало, че първият законник е съставен и издаден от вавилонския цар Хамурапи към 1900 г. пр.Хр. Но когато открили съществуването на шумерската цивилизация, станало ясно, че първата законова система и концепциите за обществен ред и справедливо правосъдие принадлежат на Шумер.
	Много преди Хамурапи един шумерски владетел на града-държава Ешнуна (на североизток от Вавилон) кодифицирал закони, за да определи максимални цени за хранителни стоки и за наем на каруци и лодки, така че бедните да не бъдат потискани. Имало и закони за престъпления срещу личността и частната собственост, както и правила, регулиращи семейните въпроси и отношенията между господари и слуги.
	Още по-рано такъв кодекс бил издаден от Липит-Ищар, владетел на Исин. Тридесет и осемте закона, които все още се четат на частично запазената плоча (препис на оригинал, изсечен върху каменна стела), се отнасят за недвижимите имоти, робите и слугите, брака и наследяването, наемането на лодки и волове, пресрочването на данъците. Както по-късно постъпил Хамурапи, в преамбюла на своя законник Липит-Ищар обяснява, че действа по повеля на „великите богове“, които му наредили „да донесе благоденствие на шумерите и акадците“.
	Ала дори Липит-Ищар не е първият шумерски законодател. Открити са фрагменти от глинени плочки с преписи на закони, издадени от Ур-Наму, който управлявал Ур около 2350 г. пр.Хр. — повече от половин хилядолетие преди Хамурапи. Издадените в името на бог Нанар закони целели преустановяването и наказването на „грабителите на воловете, овцете и магаретата на гражданите“, така че „сиракът да не става жертва на богаташа, вдовицата да не става жертва на могъщия, собственикът на един шекел да не става жертва на собственика на шестдесет шекела“. Ур-Наму също установил „справедливи и неизменни теглилки и мерки“.
	Но шумерската законова система и правосъдие датират още от по-отдавна.
	Към 2600 г. пр.Хр. в Шумер вече се били случили толкова много неща, че енси Урукагина намерил за нужно да проведе реформи. Учените смятат един негов дълъг надпис за точно описание на първите социални реформи, основани на идеята за свобода, равенство и справедливост — „френска революция“, извършена от цар четири хиляди и четиристотин години преди 14 юли 1789 г.
	Реформаторският указ на Урукагина първо изброява злините от онова време, после самите реформи. Към злините са отнесени главно злоупотребите на надзирателите и държавните служители, както и налагането на високи цени от страна на монополистични групировки.
	Указът забранява всички тези неправди, както и още много други. Държавните служители вече не можели сами да определят цени „за добро магаре или къща“. „Големият човек“ вече не можел да упражнява принуда върху обикновения гражданин. Били защитени правата на слепите, бедните, овдовелите и осиротелите. Разведените жени — преди близо пет хилядолетия — били защитавани от закона.
	Колко време била съществувала шумерската цивилизация, че се наложило провеждане на сериозни реформи? Явно доста дълго, защото Урукагина твърди, че неговият бог Нингирсу му заповядал „да възстанови указите от някогашните дни“. Очевидно е позоваването на още по-стари системи и закони.
	Шумерските закони се налагали от съдебна система, в която педантично се документирали и съхранявали процесите, присъдите и договорите. Съдиите по-скоро имали функции на съдебни заседатели — съдът обикновено се състоял от трима-четирима съдии, един от които бил „царски съдия“, а другите се избирали от група от тридесет и шестима мъже.
	Докато вавилонците издавали правила и разпоредби, шумерите се интересували от справедливостта, защото вярвали, че боговете поставят царете главно за да осигурят справедливост на страната.
	Тук могат да се направят много паралели с концепциите за справедливост и морал на Стария завет. Преди да имат царе, евреите били управлявани от съдии. Владетелите били съдени не по завоеванията и богатството им, а по това дали „постъпват праведно“. Според еврейската традиция Нова година бележи десетдневен период, през който се претеглят и преценяват делата на човек, за да се определи съдбата му през следващата година. Едва ли е съвпадение, че според шумерите божество на име Нанши всяка година съди човечеството по същия начин. В края на краищата първият еврейски патриарх Авраам произхожда от шумерския град Ур, града на Ур-Наму и неговия законник.
	Шумерската представа за справедливост също намира израз в „първия Йов“, както го нарича Крамър. Като сравнил фрагменти от глинени плочки, съхранявани в Истанбулския музей на древността, той успял да разчете голяма част от шумерска поема, в която, подобно на библейската Книга на Йова, един праведник се жалва, че вместо да го благословят, боговете го карали да търпи всевъзможни страдания и унижения. „Мойта праведна дума в лъжа се превърна“ — измъчено възкликва той.
	Във втората част анонимният страдалец отправя молитва към своя бог, много напомняща на някои стихове от еврейските псалми:
P>
	Боже мой, ти който си мой отец,
	който си ме създал — повдигни лицето ми…
	Докога ще ме пренебрегваш
	и ще ме оставяш без закрила…
	ще ме оставяш без напътствие?
P$
	Следва щастлив завършек: „Неговият бог прие праведните думи, чистите думи, изречени от него;… неговият бог отдръпна десницата си от неправдата“.
	Около две хилядолетия преди библейската Книга на Еклесиаста шумерските пословици разкриват много от същите идеи и остроумия.
C>
	„Ако сме обречени да умрем — да харчим;
	ако ще живеем дълго — да пестим.

	Когато умре бедняк, не се опитвай да го съживиш.

	Който има много сребро, може да е щастлив;
	който има много ечемик, може да е щастлив;
	ала който няма нищичко, може да спи!

	Човекът: за негово удоволствие: брак;
	според него настъпва краят: развод.

	Не сърцето води до вражда;
	до вражда води езикът.

	В град без кучета пазачи
	лисицата е надзирател.“
C$
	Материалните и духовните постижения на шумерската цивилизация били придружени от блестящо развитие на сценичните изкуства. През март 1974 г. група учени от Калифорнийския университет в Бъркли обявиха сензационната новина, че са разчели най-древната песен на света. Професорите Ричард Л. Крокър, Ан Д. Килмър и Робърт Р. Браун дори успели да изсвирят музикалните ноти, записани с клинопис на плочка от около 1800 г. пр.Хр., открита в Угарит (днес в Сирия) на брега на Средиземно море.
	„Винаги сме знаели — поясняват учените от Бъркли, — че в древната асиро-вавилонска цивилизация е имало музика, но до този момент нямахме представа дали е в същата хептатонично-диатонична гама, която е характерна за съвременната западна музика, както и за гръцката музика през I хил. пр.Хр.“ Дотогава се смяташе, че западната музика произлиза от Елада, но вече е ясно, че нашата музика — както и всичко друго в западната цивилизация — води произхода си от Месопотамия. Това не бива да ни изненадва, защото старогръцкият учен Филон* пише, че месопотамците „се стремели към световна хармония чрез музикални тонове“.
	[* Филон Юдейски (ок. 20 г. пр.Хр. — ок. 50 г. сл.Хр.) — елинистически еврейски философ от Александрия. — Б.пр.]
	Не може да има съмнение, че музиката и песента също са сред шумерските открития. Всъщност професор Крокър успял да изсвири древната мелодия едва след като направил лира като откритите в руините на Ур. Текстове от II хил. пр.Хр. говорят за съществуване на музикални „ключови цифри“ и последователна музикална теория — и самата професор Килмър по-рано била писала („Струните на музикалните инструменти: техните имена, цифри и значение“), че в полетата на много шумерски химни има „знаци, които, изглежда, са музикални ноти“. „Шумерите и техните наследници водели пълноценен музикален живот“ — завършва тя. Нищо чудно, че откриваме огромно разнообразие от музикални инструменти — както и певци и танцьори, — изобразени върху цилиндрични печати и глинени, плочки (обр. 20).
	{img:12-planeta-obr20.png|#Обр. 20}
	Подобно на много други шумерски постижения, музиката и песента също произлиза от храмовете. Но въпреки че се появили в богослуженията, тези сценични изкуства скоро излезли извън техните граници. Една популярна поговорка коментира надниците на певците: „Певец, чийто глас не е сладък, е беден певец“.
	Открити са множество шумерски любовни песни, които несъмнено са се изпълнявали в музикален съпровод. Най-трогателна обаче е приспивната песен, която една майка съчинила и изпяла на болното си дете:
P>
	Ела, сън, ела, сън, ела при сина ми.
	Побързай да дойдеш при сина ми;
	затвори неспокойните му очи…

	Ти страдаш, сине мой;
	безпокоя се, онемяла съм от страх,
	вдигам поглед към звездите.
	Младата луна огрява лицето ти;
	твоята сянка ще пророни сълзи вместо теб.
	Спи, спи…

	Дано богинята на растежа ти е съюзник;
	дано имаш красноречив пазител в небесата;
	дано те споходят щастливи дни…
	дано намериш съпружеска подкрепа;
	дано бъдещият ти жребий е син.
P$
	Поразителното в тази музика и тези песни не е само заключението, че Шумер е източник на западната музикална структура и хармонична композиция. Не по-маловажен е фактът, че когато слушаме музиката и четем стиховете, те изобщо не ни звучат странно или чуждо, дори с дълбочината на чувствата и емоциите си. Когато анализираме великата шумерска цивилизация, ние откриваме не само че нашият морал и представи за справедливост, нашите закони, архитектура, изкуства и техника се коренят в Шумер, но и че шумерските институции са ни извънредно познати и близки. В сърцето си ние сме истински шумери.


	След Лагаш археолозите разкопали Нипур, някогашния религиозен център на Шумер и Акад. Много от намерените там тридесет хиляди текста до ден-днешен остават непроучени. В Шурупак били открити училищни сгради, датиращи от III хил. пр.Хр. В Ур учените попаднали на великолепни съдове, накити, оръжие, колесници, шлемове от злато, сребро, мед и бронз, останки от тъкачна фабрика, дворцов архив — и висок зикурат, чиито руини все още се издигат над околните сгради. В Ешнуна и Адаб археолозите се натъкнали на храмове и изящни статуи отпреди епохата на Саргон. В Ума, били разчетени надписи, разказващи за древни империи. Монументалните постройки и зикуратът в Киш датират най-късно от 3000 г. пр.Хр.
	Урук (Ерех) върнал археолозите в IV хил. пр.Хр. Там те открили най-древната цветна керамика, печена в керамична пещ, и първите свидетелства за употреба на грънчарско колело. Паважът от варовикови блокове е най-древната каменна конструкция в света. В Урук учените също намерили първия зикурат — огромна изкуствена могила, на върха на която се издигали два храма, бял и червен. Първите писмени паметници също произхождат оттам, както и първият цилиндров печат. Джак Финеган („Светлина от древното минало“) пише за него: „Отличното качество на печатите при тяхната поява през урукския период е удивително“. Други обекти от урукския период свидетелстват за началото на Металната епоха.
	През 1919 г. Х. Р. Хол се натъкнал на древни руини в съвременното село Ел-Убаид, което дало името си на първата фаза от великата шумерска цивилизация. В шумерските градове от този период — от Северна Месопотамия до южните подножия на Загрос — открили първите глинени тухли, измазани стени, мозаечна украса, некрополи с облицовани с тухли гробове, боядисани и орнаментирани керамични съдове с геометрична украса, медни огледала, мъниста от вносен тюркоаз, грим, „томахавки“ с медни глави, дрехи, къщи и най-вече монументални храмови сгради.
	Още по на юг археолозите открили Ериду — според древните текстове, първия шумерски град. Когато стигнали по-надълбоко, учените се натъкнали на останки от храм, посветен на Енки, шумерския бог на знанието, който, изглежда, бил многократно престрояван. Пластовете определено връщали шумеролозите към началото на цивилизацията: 2500 г. пр.Хр., 2800 г. пр.Хр., 3000 г. пр.Хр., 3500 г. пр.Хр.
	Това не само била първата цивилизация в истинския смисъл на думата. Това била изключително мащабна цивилизация, в много отношения по-развита от другите древни култури след нея. Това несъмнено била цивилизацията, върху която се основава нашата.
	Започнал да използва каменни оръдия около два милиона години по-рано, човекът постигнал тази безпрецедентна цивилизация в Шумер към 3800 г. пр.Хр. И най-озадачаващ е фактът, че учените до ден-днешен нямат никаква представа кои са шумерите, откъде са дошли, как и защо се е появила тяхната цивилизация.
	Защото появата на тази цивилизация била внезапна, неочаквана и ненадейна.
	Х. Франкфорт („Тел Укаир“) я нарича „удивителна“. Пиер Амиет („Елам“) я смята за „необикновена“. А. Паро („Шумер“) я характеризира като „огън, който внезапно запламтял“. Лио Опенхайм („Древна Месопотамия“) подчертава „поразително краткия период“, за който възникнала тази цивилизация. Джоузеф Камбъл („Маските на бог“) стига до следното заключение: „В тази малка шумерска наносна градина със смайваща ненадейност се проявява целият културен синдром, който оттогава представлява основата на всички високоразвити световни цивилизации“.
	{img:12-planeta-p55.png}
	{img:12-planeta-p56.png}


>	3. Боговете на небето и земята

	Защо след стотици хиляди и дори милиони години на мъчително бавно човешко развитие всичко ненадейно се променило и с три замаха — около 11000-7400-3800 г. пр.Хр. — примитивните ловци номади и събирачи се превърнали в земеделци и грънчари, а после и в строители на градове, инженери, математици, астрономи, металурзи, търговци, музиканти, съдии, лекари, писатели, библиотекари и жреци? Можем да продължим и да зададем още по-същностен въпрос, отлично поставен от професор Робърт Дж. Бредууд („Праисторическите хора“): „Защо изобщо се е случило“? Защо всички хора не продължават да живеят като през маглемозката епоха*?
	[* Мезолитна култура в Северна Европа. — Б.пр.]
	Шумерите, народът, чрез който така ненадейно се появила тази високоразвита цивилизация, имали готов отговор. Той е обобщен в един от десетките хиляди древни месопотамски надписи: „Създали сме всичко красиво по милостта на боговете“.
	Боговете на Шумер. Кои са те?
	Дали шумерските богове са като гръцките, които живеели в огромен дворец и пирували в голямата Зевсова зала на Олимп, чийто земен аналог бил най-високият връх в Гърция?
	Гърците описват своите богове като антропоморфни същества, физически сходни със смъртните и с човешки характери: те се радвали, гневели се и ревнували, любели се, карали се, воювали и се размножавали като хора, създавайки потомство чрез полов акт — помежду си и с човеци.
	Били недостижими и в същото време постоянно се бъркали в човешките дела. Можели да се движат с невероятна бързина, да се появяват и изчезват, притежавали оръжия с необикновена мощ.
	Всеки от тях имал специфични функции и в резултат конкретна човешка дейност можела да пострада или да спечели от отношението на бога, който отговарял за тази област. Затова се изпълнявали ритуали и се правели жертвоприношения, които трябвало да осигурят благоволението на боговете.
	Главното божество на древните елини бил „гръмовержецът“ Зевс „баща на богове и хора“. Негово основно оръжие и символ била мълнията. Той бил „цар“ на земята, спуснал се от небесата — раздавал добро и зло на смъртните, ала първото му царство било небето.
	Зевс не бил нито първият бог на Земята, нито първото божество в небесата. Комбинирайки теология с космология, за да се получи митология, гърците вярвали, че пръв бил хаосът. После се появили Гея (Земята) и нейният съпруг Уран (Небето). Гея и Уран родили дванадесетте титани, шестима мъже и шест жени. Макар че извършили легендарните си подвизи на Земята, смятало се, че имат небесни аналози.
	Главна фигура в олимпийската митология е Кронос, най-младият титан. Той станал пръв сред титаните, като кастрирал баща си Уран. Тъй като се боял от другите титани, Кронос ги затворил и прогонил. Затова майка му го проклела да го сполети участта на баща му и да го низвергне собственият му син.
	Кронос се оженил за сестра си Рея, която му родила трима синове и три дъщери: Хадес, Посейдон и Зевс, Хестия, Деметра и Хера. Отново било предопределено най-младият син да свали баща си и проклятието на Гея се изпълнило, когато Зевс изместил Кронос.
	Изглежда, че това не минало гладко. Много години се водели свирепи сражения, в които участвали богове и множество чудовищни същества. Решителната битка станала между Зевс и змиевидното божество Тифон на връх Касий, който се намира на границата между Египет и Арабия — очевидно някъде на Синайския полуостров (обр. 21).
	{img:12-planeta-obr21.png|Обр. 21}
	След като спечелил битката, Зевс бил признат за върховен бог. Въпреки това трябвало да си подели властта с братята си. По негов избор (или според една версия, с хвърляне на зарове) Зевс получил властта над небето, най-големият брат Хадес — над долния свят, а средният брат Посейдон — над морето.
	Макар че след време Хадес и царството му станали синоним за ада, този свят се намирал някъде „долу“, обхващал блата, пусти райони и земи, напоявани от могъщи реки. Хадес се изобразява като „невидимия“ — сдържан, страшен и строг бог, който не се трогва от молитви и жертвоприношения. Посейдон, от друга страна, често вдигал своя символ (тризъбеца). Макар и владетел на морето, той бил бог и на металургичните изкуства и скулптурата, сръчен вълшебник или магьосник. Докато според старогръцките предания и легенди Зевс бил строг с човечеството — дори по едно време възнамерявал да го погуби, — Посейдон се смятал за приятел на хората, бог, който направил всичко възможно, за да си спечели почитта на смъртните.
	Тримата братя и трите сестри, всички деца на Кронос от сестра му Рея, образували по-старата част от олимпийския кръг, групата на дванадесетте велики богове. Другите шестима били потомци на Зевс и гръцките митове подробно описват тяхната генеалогия и родствени връзки.
	Божествените деца на Зевс били родени от различни богини. Отначало той взел за жена богинята Метис и родил дъщеря, великата богиня Атина, богиня на здравия разум и ръкоделието, а оттук и богиня на мъдростта. Но като единственото велико божество, останало със Зевс по време на борбата му с Тифон (всички други богове избягали), Атина придобила бойни качества и станала и богиня на войната. Тя била „съвършената девица“ и не се омъжила за никого, ала някои митове често я свързват с чичо й Посейдон и въпреки че негова официална съпруга била божествената господарка на Лабиринта на остров Крит, племенницата му Атина му била любовница.
	След това Зевс се женил за други богини, но техните деца не влизат в олимпийския кръг. Когато се заел със сериозната задача да си осигури мъжки наследник, той се обърнал към родните си сестри. Най-голяма била Хестия. Според всички разкази тя била саможива — може би прекалено стара или болна — и Зевс нямал нужда от оправдания, за да насочи вниманието си към Деметра, средната си сестра, богиня на плодородието. Но вместо син тя му родила дъщеря, Персефона, която станала съпруга на чичо си Хадес и споделила властта му над долния свят.
	Разочарован, че не му се ражда син, Зевс потърсил любов и утеха при други богини. От Хармония имал девет дъщери. После Лето му родила дъщеря и син, Артемида и Аполон, които веднага влезли в групата на великите богове.
	Като първороден син на Зевс, Аполон бил един от най-великите богове в старогръцкия пантеон, страшилище за хора и богове. Той тълкувал на смъртните волята на баща си и управлявал въпросите на религиозните закони и храмовото богослужение. Символ на моралните и божествените закони, Аполон олицетворявал чистотата и съвършенството, и духовно, и физическо.
	Вторият син на Зевс, роден от богинята Мая, бил Хермес, покровител на пастирите и пазител на стадата. Не толкова важен и могъщ, колкото брат си Аполон, той стоял по-близо до човешките дела — на него се приписвало всяко щастливо стечение на обстоятелствата. Като дарител на добрини, Хермес покровителствал търговията, търговците и пътниците. Ала главната му роля в митовете и епосите е на Зевсов вестител, пратеник на боговете.
	Тласкан от династични традиции, Зевс искал да има син от своя сестра — и се обърнал към най-младата, Хера. Като се оженил за нея по обичая на свещения брак, той я обявил за царица на боговете, Богиня-майка. Бракът им бил благословен със син, Арес, и две дъщери, но постоянно бил разтърсван от изневери от страна на Зевс, а вероятно и от страна на Хера, които хвърлят съмнение върху бащинството на следващия му син Хефест.
	Арес веднага бил приет в олимпийския кръг на дванадесетте велики богове и станал главен пълководец на баща си, бог на войната. Той се изобразява като духа на сечта и все пак далеч не е непобедим — по време на Троянската война се сражавал на страната на троянците и получил рана, която успял да изцери единствено Зевс.
	Хефест, от друга страна, трябвало с мъка да се изкачва до олимпийския връх. Като бог на творчеството му приписвали огъня на ковачницата и изкуството на металургията. Той бил божествен изобретател, създател на практични и вълшебни неща за хора и богове. Легендите разказват, че се родил куц и затова разгневената му майка Хера го захвърлила. Според друга, по-вероятна версия Зевс прогонил Хефест — заради съмнението в неговото бащинство — ала Хефест използвал магическите си способности, за да го принуди да му даде място сред великите богове.
	Митовете също разказват, че веднъж Хефест направил невидима мрежа, която се затваряла над леглото на жена му, ако на него легнел друг мъж. Може би имал нужда от такава предпазна мярка, защото негова съпруга била Афродита, богинята на любовта и красотата. Било съвсем естествено около нея да се въртят много разкази за любовни интриги, в повечето от които ролята на съблазнителя играе Арес, братът на Хефест. (Един от резултатите от тази незаконна любов бил Ерос, богът на любовта.)
	Афродита била включена в олимпийския кръг на Дванадесетте и обстоятелствата на приемането й хвърлят светлина върху интересуващия ни проблем. Тя не била нито сестра на Зевс, нито негова дъщеря, но въпреки това нямало начин да я пренебрегнат. Богинята дошла от азиатските брегове на Средиземно море (според старогръцкия поет Хезиод, през Кипър) и приписала произхода си на гениталиите на Уран. Така се оказала генеалогически с едно поколение преди Зевс, тъй като му се падала нещо като леля и била въплъщение на кастрирания праотец на боговете (обр. 22).
	{img:12-planeta-obr22.png|Обр. 22}
	Затова трябвало да я приемат на Олимп. Ала броят на боговете очевидно не бивало да се надхвърля. Стигнало се до находчиво решение: да прибавят един и да изключат друг. Тъй като Хадес владеел долния свят и не стоял при великите богове на Олимп, в недостъпния кръг на Дванадесетте имало свободно място, извънредно подходящо за Афродита.
	Изглежда също, че числото дванадесет било двустранно изискване: не можело да има повече от дванадесет олимпийци, но и не трябвало да са по-малко. Това става ясно от обстоятелствата, довели до приемането на Дионис в олимпийския кръг. Той бил син на Зевс от дъщеря му Семела. Дионис, който трябвало да бъде скрит от гнева на Хера, бил пратен в далечни земи (стигнал чак в Индия) и по пътя си разпространявал отглеждането на грозде и винарството. Междувременно на Олимп се освободило място. Хестия, най-голямата сестра на Зевс, слаба и болна, окончателно отпаднала от кръга на Дванадесетте. Тогава Дионис се завърнал в Елада и олимпийците отново станали дванадесет.
	Въпреки че старогръцката митология не изяснява произхода на човечеството, легендите и преданията извеждат потеклото на героите и царете от боговете. Тези полубогове образуват връзката между човешката съдба — ежедневен труд, зависимост от природните стихии, епидемии, болести, смърт — и златното минало, когато на Земята живеели само боговете. И макар че много богове били родени на Земята, избраният кръг на дванадесетте олимпийци представлява небесния божествен аспект. В „Одисея“ се казва, че Олимп се намирал в „чистия горен въздух“. Първите дванадесет велики богове били боговете на небето, които слезли на Земята и които представляват дванадесетте тела на „небесния свод“.
	Астралните връзки на великите богове се изясняват от латинските имена, които римляните им дали след като възприели старогръцкия пантеон: Гея била Земята, Хермес — Меркурий, Афродита — Венера, Арес — Марс, Кронос — Сатурн и Зевс — Юпитер. Следвайки гръцката традиция, римляните си представяли Юпитер като гръмовержец, чието оръжие било мълнията, и също като елините го свързвали с бика (обр. 23).
	{img:12-planeta-obr23.png|Обр. 23}
	Днес е общоизвестно, че основите на самостоятелната гръцка цивилизация са положени на остров Крит, където от около 2700 до 1400 г. пр.Хр. процъфтяла минойската култура. В минойските митове и легенди доминира историята за минотавъра. Този получовек, полубик бил син на Пасифая, съпруга на цар Минос, и един бик. Археологическите находки потвърждават минойския култ към бика и някои цилиндрични печати го изобразяват като божествено същество, придружавано от кръстовиден символ, който обозначава неидентифицирана звезда или планета. Ето защо се предполага, че почитаният от минойците бик не е обикновено земно животно, а небесният бик — съзвездието Телец — в памет на събития, случили се по времето, когато на пролетното равноденствие около 4000 г. пр.Хр. слънцето изгрявало в това съзвездие (обр. 24).
	{img:12-planeta-obr24.png|Обр. 24}
	Според гръцките митове Зевс дошъл в Гърция през Крит, откъдето избягал (като преплувал Средиземно море) след отвличането на Европа, красивата дъщеря на царя на финикийския град Тир. Всъщност когато Сайръс Х. Гордън разчел най-ранното минойско писмо, се оказало, че езикът е „семитски диалект от бреговете на Източното Средиземноморие“.
	Гърците никога не са твърдели, че техните олимпийски богове са дошли в Елада направо от небето. Зевс дошъл от отвъд Средиземно море през Крит. Афродита дошла по море от Близкия изток през Кипър. Посейдон (римският Нептун) довел със себе си коня от Мала Азия. Атина донесла „маслината, плодородна и саморазсаждаща се“ в Гърция от библейските земи.
	Няма съмнение, че гръцките предания и религия са дошли в Елада от Близкия изток през Мала Азия и средиземноморските острови. Там са корените на техния пантеон, там трябва да търсим произхода на гръцките богове и техните астрални връзки с числото дванадесет.


	Хиндуизмът, древната религия на Индия, смята Ведите — произведения, състоящи се от химни, жертвоприносителни формули и други сакрални сказания — за свещени писания „от нечовешки произход“. Съчинили ги самите богове, твърдят индийските предания, през епохата преди нашата. Но с времето се изгубвали и обърквали все повече от първите сто хиляди стиха, които се предавали устно от поколение на поколение. Накрая един мъдрец записал оцелелите строфи, като ги разделил на четири книги, и поверил по една Веда на всеки от четиримата си главни ученици.
	Когато през XIX в. започнали да разчитат и разбират забравените езици и да проследяват връзките между тях, учените установили, че Ведите са написани на изключително древен индоевропейски език, предшественик на индийския праезик санскрит, на гръцкия, латинския и други европейски езици. Когато най-после успели да прочетат и анализират Ведите, те с изненада открили тайнствена прилика между ведическите и гръцките митове за боговете.
	Боговете, разказват Ведите, били членове на едно голямо, но не непременно мирно семейство. Сред историите за възкачване на небето и спускане на Земята, въздушни битки, чудодейни оръжия, приятелства и вражди, бракове и изневери, се наблюдава принципен интерес към генеалогическото документиране — кой на кого е дете и кой на кого е първороден наследник. Боговете на Земята произлизали от небето и макар да били сред хората, главните божества продължавали да представляват небесните тела.
	В древни времена ришите („първичните течащи“) небесно „течали“, обладани от неустоими сили. Седмина от тях били великите родоначалници. Боговете Раху („демон“) и Кету („откъснат“) някога били едно небесно тяло, което без разрешение се опитало да се присламчи към боговете, ала богът на бурите насочил пламтящото си оръжие срещу него и го разсякъл на две части — Раху, „змейската глава“, който вечно броди по небето в търсене на мъст, и Кету, „змейската опашка“. Мар-иши, прародителят на слънчевата династия, родил Каш-япа („който е престолът“). Ведите го описват като много плодовит, но династичната приемственост била осигурена единствено чрез неговите десет деца от Прит-хиви („небесна майка“).
	Като династичен родоначалник, Каш-япа също бил господар на девите („сияйните“) и носел титлата Дяус-питар („сияен баща“). Заедно със съпругата и десетте деца, божественото семейство образувало дванадесетте Адитяи, богове, всеки от които имал по един знак от зодиака и небесно тяло. Небесното тяло на Каш-япа била „сияйната звезда“, Прит-хиви представлявала Земята. После идвали боговете, чиито небесни аналози били Слънцето, Луната, Марс, Меркурий, Юпитер, Венера и Сатурн.
	След време върховенството в пантеона на дванадесетте преминало към Варуна, бога на небесната шир. Той бил вездесъщ и всевиждащ — един от химните за него звучи почти като библейски псалм:
P>
	Той кара слънцето да свети в небето,
	и ветровете, които веят, са дъхът му.
	Той е издълбал речните легла;
	реките текат по негова повеля.
	Той е създал морските дълбини.
P$
	Неговото царуване също свършило. Индра, богът, който убил небесния „змей“, погубил баща си и се възкачил на престола. Той станал новият господар на небесата и бог на бурите. Негови оръжия били мълниите и гръмовете, негов епитет бил „господ на силите“. Индра обаче трябвало да споделя властта с двамата си братя. Единият бил Вивашват, създателят на Ману, първия човек. Другият бил Агни („възпламенител“), който донесъл на Земята небесния огън, за да го дари на човечеството.


	Приликите между ведическия и гръцкия пантеон са очевидни. Разказите за главните божества, както и стиховете за множество по-нисши същества — синове, жени, дъщери, любовници — явно са копия (или оригинали?) на гръцките митове. Няма съмнение, че Дяус се е превърнало в Зевс, Дяус-питар — в Юпитер, Варуна — в Уран и така нататък. И в двата случая кръгът на великите богове винаги се състои от _дванадесет_, каквито и промени да протичат в божествения порядък.
	Как е възможно между два толкова отдалечени във времето и пространството региона да съществува такова сходство?
	Учените смятат, че през II хил. пр.Хр. народът, който говорел индоевропейски език и обитавал Северен Иран или района на Кавказ, започнал големи миграции. Една част от него се отправила на югоизток към Индия. Индийците ги нарекли арийци („благородници“). Към 1500 г. пр.Хр. те донесли със себе си устната традиция на Ведите. Друга вълна от тази индоевропейска миграция се насочила на запад. Някои групи заобиколили Черно море и влезли в Европа през руските степи. Но главният път, по който този народ, неговите традиции и религия стигнали до Гърция, бил най-краткият: Мала Азия. Някои от най-древните гръцки градове не се намират в материкова Гърция, а в западния край на Мала Азия.
	Ала какви били индоевропейците, които се заселили в Анатолия? На Запад не се знаело нищо по този въпрос.
	Единственият наличен — и надежден — извор отново се оказал Старият завет. Учените се натъкнали на няколко споменавания за „хетейците“ — народ, обитаващ анатолийските планини. За разлика от отразяващата се в Библията враждебност към ханаанците и други съседи, чиито обичаи се смятали за „гнусотии“, хетите се смятали за приятели и съюзници на Израил. Варсавия, която цар Давид пожелал, била жена на Урия хетееца, пълководец от Давидовата войска. Цар Соломон, който сключвал съюзи, като се женел за дъщери на чужди царе, взел за съпруги дъщерите на египетския фараон и хетския цар. Друг път сирийската войска избягала, щом чула слух, че „израилският цар е наел против нас хетейските и египетските царе“. Тези кратки споменавания за хетите разкриват високото мнение на други народи от Древния Изток за техните военни способности.
	С разчитането на египетските йероглифи — и по-късно на месопотамските надписи — учените се натъкнали на многобройни споменавания за „земята на хетите“ като голямо и могъщо царство в Анатолия. Възможно ли е такава голяма сила да не остави никакви следи?
	Въоръжени с податките от египетските и месопотамските текстове, археолозите се заели да разкопаят древни обекти в планинските райони на Анатолия. Усилията им били възнаградени: те открили хетски градове, дворци, царски хазни, царски гробници, храмове, предмети на култа, оръдия на труда, оръжие, произведения на изкуството. И на първо място открили много надписи — и с пиктографско писмо, и с клинопис. Библейските хетейци оживели.
	Скалният релеф край древната хетска столица (днес местността се нарича Язълкая, което на турски означава „скалата с надписа“) е единствен по рода си паметник, завещан ни от Древния Изток. След като минавал през порти и светилища, древният богомолец стигал до открита галерия, отвор сред полукръг от скали, на които била изобразена процесия с всички хетски богове.
	Отляво надясно се движи дълга колона от почти изключително мъжки божества, явно организирани в „роти“ от по дванадесет. Най-вляво и следователно в края на този поразителен парад са изобразени дванадесет богове, които изглеждат еднакви и носят еднакво оръжие (обр. 25).
	{img:12-planeta-obr25.png|Обр. 25}
	Средната група включва няколко божества, които изглеждат по-стари, други носят различни оръжия, а двама са обозначени с божествен символ (обр. 26).
	{img:12-planeta-obr26.png|Обр. 26}
	Третата (предна) група от дванадесет фигури очевидно се състои от най-важните мъжки и женски божества. Техните оръжия и емблеми са по-разнообразни — над четири има божествен небесен символ, двама са крилати. В групата има участници, които не са божествени: два бика, носещи кълбо, и хетския цар, представен с шапка под символа на крилатия диск (обр. 27).
	{img:12-planeta-obr27.png|#Обр. 27}
	Отдясно наляво се движат две групи женски божества, ала скалният релеф е прекалено повреден, за да се установи истинският им брой. Навярно няма да сгрешим, ако приемем, че и те са образували две „роти“ от по дванадесет.
	Двете процесии отляво надясно и отдясно наляво се срещат в центъра, където очевидно са изобразени великите богове, защото всички са представени по-високо — на планински върхове, върху животни, птици и дори на раменете на божествени слуги (обр. 28).
	{img:12-planeta-obr28.png|#Обр. 28}
	Учените (например Е. Ларош, „Пантеонът от Язълкая“) положили много усилия да определят въз основа на изображенията, йероглифните символи и отчасти четивните текстове, които били изсечени на скалата, имената, титлите и функциите на божествата от процесията. Ясно е обаче, че хетският пантеон също е управляван от „олимпийски“ дванадесетчленен кръг. Нисшите богове били организирани в групи от по дванадесет, а великите богове на Земята били свързани с дванадесет небесни тела.
	Заключението, че пантеонът се оглавява от „сакралното число“ дванадесет, се потвърждава и от друг хетски паметник, тухлено светилище, открито край съвременния Беит-Зехир. Там очевидно е изобразена божествената двойка, заобиколена от още десетима богове — общо дванадесет (обр. 29).
	{img:12-planeta-obr29.png|#Обр. 29}
	Археологическите находки убедително доказват, че хетите почитали богове „на небето и Земята“, всичките свързани и подредени в генеалогическа йерархия. Някои били велики и „стари“ и първоначално били на небесата. Техният символ — който на хетското пиктографско писмо означава „божествен“ или „небесен бог“ — прилича на очила (обр. 30). Той често се среща на кръгли печати, като част от наподобяващ на ракета предмет (обр. 31).
	{img:12-planeta-obr30.png|#Обр. 30}
	{img:12-planeta-obr31.png|#Обр. 31}
	Имало и други богове, не просто на Земята, но и сред самите хети, които изпълнявали функцията на върховни владетели. Те определяли кои да са човешките царе и ги наставлявали по въпросите на войната, мирните договори и други международни проблеми.
	Начело на физически присъстващите хетски богове стояло божество, наречено Тешуб, което означава „бълващият вятър“. Учените го смятат за бог на бурята, свързан с ветровете, гърма и мълнията. Наричали го също Тару („бик“). Също като елините, хетите почитали бика и подобно на Юпитер по-късно, Тешуб бил изобразяван като бог на гърма и мълнията, стъпил върху бик (обр. 32).
	{img:12-planeta-obr32.png|#Обр. 32}
	Също като по-късните гръцки легенди, хетските текстове разказват, че главният им бог се борил с чудовище, за да осигури върховенството си. В един текст, който учените наричат „Мита за убийството на змея“, се посочва името на съперника на Тешуб — бог Янка. Тъй като не успял да го победи в бой, Тешуб помолил другите богове за помощ, но се притекла само една богиня и се справила с Янка, като го напила по време на пир.
	Учените откриват в такива истории произхода на легендата за свети Георги и змея и наричат противника, поразен от „добрия“ бог, „змей“. И наистина, Янка означава „змия“ и древните народи изобразявали „злия“ бог точно така — както се вижда на този барелеф от един хетски обект (обр. 33). Както видяхме, Зевс също се борил с бог-змия. По-нататък ще се уверим, че в тези древни предания за борба между бога на ветровете и божествения змей има дълбок смисъл. Тук обаче можем само да подчертаем, че битките сред боговете за божествената царска власт се описват в древните текстове като безспорни събития.
	{img:12-planeta-obr33.png|#Обр. 33}
	Дългият и напълно запазен хетски епос „Царството на небесата“ се занимава точно с този въпрос — с небесния произход на боговете. Разказвачът на тези прадревни събития първо призовава дванадесетте „могъщи стари бога“ да слушат историята и да свидетелстват за точността му:
P>
	Да слушат боговете, които са в небесата,
	и другите, които са на тъмната Земя!
	Да слушат могъщите стари богове.
P$
	След като посочва, че старите богове са и на небето, и на земята, епосът изброява дванадесетте „могъщи стари“, прародителите на боговете. Осигурявайки си тяхното внимание, разказвачът продължава с това как богът, който бил „цар на небето“, дошъл на „тъмната Земя“:
P>
	Някога в стари времена Алалу беше цар на небето;
	той, Алалу, седеше на престола.
	Пред него стоеше могъщият Ану, първи сред боговете,
	с поклон поднасяше чашата в ръката му.
	Девет отброени периода беше цар на небето Алалу.
	На деветия период Ану поведе битка срещу Алалу.
	Алалу беше победен, избяга той от Ану —
	спусна се на тъмната Земя.
	На тъмната Земя отиде;
	Седна на престола Ану.
P$
	Така епосът обяснява идването на небесен цар на Земята с узурпиране на трона: богът Алалу насила бил принуден да се откаже от царството си (някъде в небесата) и да се спаси с бягство, като се спусне на „тъмната Земя“. Ала това не бил краят. Текстът разказва, че Ану на свой ред също бил свален от бог на име Кумарби (според някои интерпретации, негов роден брат).
	Няма съмнение, че този епос, написан хиляда години преди съчиняването на гръцките легенди, е предшественик на историята за свалянето на Уран от Кронос и на Кронос от Зевс. Дори подробностите около кастрирането на Кронос от Зевс се срещат в хетския текст, защото тъкмо така Кумарби постъпил с Ану:
P>
	Девет отброени периода царува Ану в небето;
	на деветия период Ану трябваше да се бори с Кумарби.
	Ану се изплъзна от хватката на Кумарби и избяга —
	избяга Ану, в небето се издигна.
	След него се втурна Кумарби, за краката го сграбчи;
	смъкна го от небесата.
	Захапа слабините му той и мъжеството на Ану
	като бронз се сля с вътрешностите на Кумарби.
P$
	Според този древен разказ битката не свършила с пълна победа. Макар и кастриран, Ану успял да отлети обратно в небесния си дом и оставил Кумарби да властва на Земята. Междувременно „мъжеството“ на Ану създало няколко богове във вътрешностите на Кумарби, които той (подобно на Кронос в старогръцките легенди) бил принуден да освободи. Един от тях бил Тешуб, главният хетски бог.
	Преди Тешуб да зацарува в мир обаче, трябвало да се водят не една и две епични битки.
	Когато научил, че в Кумия („небесен дом“) се родил наследник на Ану, Кумарби измислил план да „намери съперник на бога на бурите“. „Взел в ръка той своята палица, обул на нозе си обувки, които като вятър са бързи“ и се отправил от своя град Ур-Киш към дома на господарката на Великата планина. Когато стигнал при нея:
P>
	Желанието му се възбуди;
	той спа с господарката на планината;
	мъжеството му проникна в нея,
	пет пъти я облада…
	десет пъти я облада.
P$
	Дали Кумарби бил просто похотлив? Имаме основания да смятаме, че става дума за нещо повече. Според нас династичните принципи на боговете били такива, че синът на Кумарби от господарката на Великата планина можел да предяви законни претенции за небесния престол и че Курамби „обладал“ богинята пет и десет пъти, за да е сигурен, че е заченала, както всъщност се случило: тя родила син, когото Кумарби символично нарекъл Ули-куми („потисник на Кумия“ — дома на Тешуб).
	Кумарби предвидил, че борбата за наследството ще доведе до сражения в небесата. Предопределил сина си да потиска титулярите в Кумия, Кумарби също повелил:
P>
	Нека се възкачи като цар в небесата!
	Нека покори Кумия, красивия град!
	Нека нападне бога на бурите
	и на парчета го разкъса като смъртен!
	Нека свали всички богове от небето.
P$
	Дали битките на Тещуб в небесата и на Земята са водени в началото на Епохата на Телец около 4000 г. пр.Хр.? Затова ли победителят бил свързван с бик? И дали тези събития имат някакво отношение към внезапната поява точно по това време на шумерската цивилизация?


	Не може да има съмнение, че хетският пантеон и митове произхождат от Шумер, от неговата цивилизация и богове.
	Разказът за това как Ули-куми оспорил небесния престол продължава с описание на героични, ала завършващи без победител битки. По някое време неуспехът на Тешуб да победи противника си дори накарал жена му Хебат да се опита да се самоубие. Накрая се обърнали към другите божества да посредничат в спора и бил свикан Съвет на боговете. Той бил председателстван от „стар“ бог на име Енлил. Друг „стар бог“ на име Еа бил помолен да покаже „старите плочки с думите на съдбата“ — древни документи, които очевидно можели да уредят спора за божественото наследство.
	Когато тези документи не сложили край на спора, Енлил препоръчал нова битка с претендента, но с помощта на някакво извънредно древно оръжие. „Чуйте, о, стари богове, които знаете старите думи“ — обърнал се към другите Енлил:
P>
	Отворете древните складове
	на бащите и дедите!
	Извадете старите медни копия,
	с които небето беше отделено от Земята,
	и отсечете с тях краката на Ули-куми.
P$
	Кои били тези „стари богове“? Отговорът е очевиден, защото всички те — Ану, Анту, Енлил, Нинлил, Еа, Ишкур — носят шумерски имена. Дори името на Тешуб, както и на други „хетски“ богове, често били изписвани на шумерски. Освен това в текста се споменават някои шумерски градове.
	Учените разбрали, че хетският пантеон е от шумерски произход и че действието на разказите за „старите богове“ се развива в Шумер. Това обаче било само част от много по-важно откритие. Оказало се, че хетският език не само се основава на няколко индоевропейски диалекта, но и бил подложен на значително акадско влияние — особено по отношение на писмеността. Тъй като през II хил. пр.Хр. акадският бил международният език на древния свят, неговото влияние върху хетския можело някак си да се обясни.
	Ала когато в хода на разчитането на езика открили, че в него широко се използват шумерски пиктографски знаци, срички и дори цели думи, учените вече наистина се смаяли! Нещо повече, станало ясно, че шумерският бил езикът на тяхното висше образование. По думите на О. Р. Гърни („Хетите“), шумерският език „широко се изучавал в Хатушаш [столицата], където са открити шумерско-хетски речници… Много срички, свързани с клинописните знаци в хетския период, всъщност са шумерски думи, чието значение било забравено [от хетите]… В хетските текстове писарите често заменяли обикновените хетски думи със съответните шумерски или вавилонски.“
	Когато някъде около 1600 г. пр.Хр. хетите стигнали до Вавилон, шумерите отдавна били слезли от близкоизточната сцена. Тогава как е възможно техният език, литература и религия да влияят върху друго велико царство от друго хилядолетие и в друга част на Азия?
	Мостът, както неотдавна откриха учените, бил народ, наречен хурити.
	Наричани в Стария завет „хорейци“ („свободен народ“), те господствали над обширния район между Шумер и Акад в Месопотамия и хетското царство в Анатолия. На север земите им били древните „кедрови земи“, от които внасяли скъп дървен материал близки и далечни страни. На изток владенията им обхващали днешните иракски петролни полета. Само в един-единствен град, Нузи, освен обичайните сгради и артефакти, археолозите открили хиляди юридически и обществени документи с огромна стойност. На запад хуритската власт се разпростирала над средиземноморското крайбрежие и включвала такива големи древни търговски, производствени и научни центрове като Кархемиш и Алалах.
	Ала политическите им столици, главните центрове на древните търговски пътища и най-почитаните им светилища се намирали във вътрешността „между двете реки“, библейската Сирия Месопотамска. Най-древната им столица (все още неоткрита) била разположена някъде по река Хабур*. Техният най-голям търговски център бил библейският Харан на река Белих — градът, в който временно се заселило семейството на патриарха Авраам по пътя от Ур в Южна Месопотамия за Ханаанската земя.
	[* В Стария завет — Ховар. — Б.пр.]
	В египетските и месопотамските царски документи хуритското царство се нарича Митани и се разглежда като равноправно — велика сила, чието влияние излизало извън непосредствените й граници. Хетите наричали своите хуритски съседи „хури“. Някои учени отбелязват обаче, че думата също може да се чете като „хар“ и (например Ж. Контено в „Цивилизацията на хетите и хуритите в Митани“) посочват възможността името „хари“ да се интерпретира като „ари“ или с други думи „арийци“.
	Няма съмнение, че хуритите били арийци или индоевропейци по произход. В надписите им се срещат няколко божества с ведически „арийски“ имена, царете им носели индоевропейски имена и военната им терминология произлиза от индоевропейски. Б. Хрозни, който през 20-те години на XX в. ръководил анализите на хетските и хуритските документи, стига дотам, че нарича хуритите „най-древните индийци“.
	Тези хурити доминирали културно и религиозно над хетите. Установено е, че хетските митологични текстове са от хуритски произход, както и епосите им за праисторически полубожествени герои. Вече няма никакво съмнение, че хетите са възприели своята космология, своите „митове“, боговете и дванадесетчленния си пантеон от хуритите.
	Тройната връзка — между арийския произход, хетската религия и нейния хуритски източник — отлично се вижда в една хетска молитва, отправена от жена за здравето на нейния болен мъж. Жената се обръща към богинята Хебат, съпругата на Тешуб:
P>
	О, богиньо на изгряващия диск на Арина,
	господарке на хетските земи,
	царице на небето и земята…
	В страната на хетите името ти е
	„богиня на изгряващия диск на Арина“,
	ала в земята, от която идваш,
	в Кедровата земя,
	ти носиш името Хебат.
P$
	Културата и религията, възприети и предадени от хуритите, не били индоевропейски. Дори езикът им всъщност не е индоевропейски. В хуритския език, култура и традиции несъмнено има акадски елементи. Името на тяхната столица Вашугени е вариант на семитската дума „реш-ени“ („откъдето започват водите“). Река Тигър била наричана Аранзах, което (според нас) произлиза от акадското наименование за „реката на чистите кедри“. Боговете Шамаш и Ташметум се превърнали в хуритските Шимики и Ташиметиш — и така нататък.
	Но тъй като акадската култура и религия били само развитие на древните шумерски традиции и вярвания, хуритите възприели и предали религията на Шумер. За това също свидетелства честата употреба на оригиналните шумерски имена, епитети и писмени символи на боговете.
	Станало ясно, че епосите са шумерски, „обиталищата“ на старите богове били шумерски градове, „старият език“ бил шумерският. Дори хуритското изкуство подражавало на шумерското — на неговата форма, тематика и символи.
	Кога и как мутирали хурите под въздействието на шумерския „ген“?
	Свидетелствата предполагат, че хуритите, които през II хил. пр.Хр. били северни съседи на Шумер и Акад, през предишното хилядолетие се смесили с шумерите. Установен факт е, че през III хил. пр.Хр. те активно присъствали в Шумер по време на последния период от неговия разцвет, третата династия на Ур. Има доказателства, че хуритите управлявали производството на дрехи, с които бил известен в древността Шумер (и особено Ур). Прочутите урски търговци навярно в по-голямата си част били хурити.
	През XIII в. пр.Хр. под натиска на мащабни миграции и нашествия (включително придвижването на израилтяните от Египет към Ханаан), хуритите се оттеглили в североизточната част на царството си. Те установили новата си столица край езерото Ван и нарекли страната си Урарту („Арарат“). Почитали пантеон, оглавяван от Тешеба (Тешуб), и го изобразявали като велик бог с шапка с рога, стъпил върху своя култов символ бика (обр. 34). Наричали главното си светилище Битану („дом на Ану“) и се посветили на превръщането на царството си в „крепост на долината на Ану“.
	{img:12-planeta-obr34.png|#Обр. 34}
	И както ще видим, Ану бил шумерският баща на боговете.


	Ами другият път, по който стигнали до Елада разказите и култът към боговете — от източното крайбрежие на Средиземно море през Крит и Кипър?
	Земите, които днес влизат в Израел, Ливан и Южна Сирия — образуващи югозападния край на Плодородния полумесец, — навремето били обитавани от народи, които могат да се обединят под наименованието ханаанци. Доскоро за тях беше известно само онова, което се споменава (обикновено враждебно) в Стария завет и в отделни финикийски надписи. Археолозите едва започваха да проучват Ханаан, когато бяха направени две открития: някои египетски текстове от Луксор и Сакара и много по-важно, исторически, литературни и религиозни съчинения, открити в голям ханаански център. Днес този разположен на сирийското крайбрежие град се нарича Рас Щамра. Това бил древният Угарит.
	Учените наричат езика на угаритските надписи, ханаанския, „западносемитски“, клон на група езици, сред които също са най-древният акадски и днешният иврит. Всъщност всеки, който знае иврит, сравнително спокойно разбира ханаанските надписи. Езикът, литературният стил и терминологията напомнят тези на Стария завет и азбуката е същата като еврейската.
	Пантеонът, който ни разкриват ханаанските надписи, има много прилики с по-късните старогръцки богове. Главен ханаански бог бил Ел — дума, която е собствено име и в същото време означава „възвишено божество“. Той имал окончателната дума по всички въпроси, човешки и божествени. Титлата му била „Аб Адам“ („баща на, човека“), а негови епитети били „добрият“ и „милостивият“. Ел бил „творец на всички неща и единственият, който може да дарява царска власт“.
	Ханаанските текстове (според повечето учени „митове“) го описват като мъдър стар бог, който не се занимава с ежедневни дреболии. Той живеел далеч в „горното течение на двете реки“ — Тигър и Ефрат. Там седял на своя престол, приемал пратеници и обмислял проблемите и споровете на другите богове.
	На една стела от Палестина е изобразен стар бог, седнал на трон, на когото по-млад бог поднася напитка. Седящият бог носи конична шапка, украсена с рога — както видяхме, символ на боговете от праисторически времена. Най-отгоре е представена крилата звезда — вездесъщият знак, с който все по-често ще се сблъскваме. Учените смятат, че релефът изобразява Ел, главния ханаански бог (обр. 35).
	{img:12-planeta-obr35.png|#Обр. 35}
	Ел обаче не винаги бил стар. Един от епитетите му е Тор („бик“), което според учените говори за неговата сексуална сила и ролята му на баща на боговете. Ханаанската поема „Раждането на милостивите богове“ поставя Ел на морския бряг (навярно гол), където две жени били напълно омаяни от големината на пениса му. Докато на брега се печала птица, Ел се съвкупил с двете жени. Така се родили боговете Шахар („зора“) и Шалем („завършек“ или „здрач“).
	Това не били единствените му деца, нито първородните му синове (каквито очевидно имал седем). Първородният му син бил Ваал — отново собствено име на бога и дума със значение „господар“. Също като елините, ханаанците разказват за предизвикателството, което синът отправил към баща си. Подобно на Ел, Ваал бил бог на бурята, гърма и мълнията. Негов синоним е Хадад („острия“). Негови оръжия били бойната брадва и копието-мълния. Също като Ел, култовото му животно бил бикът и го изобразявали с конична шапка, украсена с рога.
	Ваал бил наричан също и Елион („върховен“), с други думи, признатият господар, престолонаследникът. Ала той не получил тази титла без борба, първо с брат си Ям („господар на морето“) и после с брат си Мот. Една дълга и трогателна поема, събрана от множество фрагментирани плочки, започва с повикването на „главния занаятчия“ в дома на Ел „при изворите на водите, насред горното течение на двете реки“:
P>
	През нивите на Ел идва той.
	Влиза в павилиона на бащата на годините.
	Покланя се в краката на Ел, пада ничком,
	просва се, за да окаже почит.
P$
	Главният занаятчия получава заповед да издигне дворец на Ям като белег на възкачването му на власт. Насърчен от това, Ям праща вестителите си в съвета на боговете, за да поиска да му предадат Ваал, и нарежда на пратениците да се държат предизвикателно. Боговете отстъпват. Дори Ел приема новото положение. „Ваал е твой роб, о, Ям“ — заявява той.
	Върховенството на Ям обаче било краткотрайно. Въоръжен с две „божествени оръжия“, Ваал се преборил с брат си и го победил — само за да бъде предизвикан от Мот (името означава „победител“). В тази битка Ваал скоро бил надвит, ала сестра му Анат отказала да приеме смъртта му за окончателна; „Тя сграбчи Мот, сина на Ел, и с меч го посече“.
	Според ханаанския разказ това довело до чудотворното възкръсване на Ваал. В опит да рационализират тази история, учените предполагат, че тя е чисто алегорична и олицетворява ежегодната борба в Близкия изток между горещите сухи лета, които изсушават растенията, и есенния дъждовен сезон, който ги съживява или „възкресява“. Но няма съмнение, че ханаанското повествование не е алегорично, че предава събития, които са се смятали за действителни: борбата между синовете на главния бог, поражението на единия и повторната му поява, за да стане новият наследник и да възрадва Ел:
P>
	Ел, добрият, милостивият, се възрадва.
	Поставя нозете си върху столчето.
	Отваря уста и се смее.
	Надига глас и извиква:
	Сега ще седя и ще почивам,
	душата ще се отпусне в гърдите ми,
	защото Ваал великият е жив,
	защото господарят на Земята съществува!
P$
	Според ханаанските предания Анат застанала до брат си Господ (Ваал) в неговата битка на живот и смърт със злия Мот. Очевидна е аналогията със старогръцкия мит за богинята Атина, подкрепила върховния бог Зевс в битката му на живот и смърт с Тифон. Както видяхме, Атина била наричана „съвършената девица“ и все пак имала много незаконни любовни връзки. По същия начин в ханаанските предания (които са по-ранни от старогръцките) се използва епитетът „девицата Анат“ и въпреки това се разказва за различните й любовни връзки, особено с родния й брат Ваал. В един от текстовете се описва пристигането на Анат в дома на Ваал на връх Зафон. Брат й побързал да отпрати жените си и се отпуснал до сестра си. Двамата се вгледали в очите си, показали един на друг „рогата“ си:
P>
	Той хваща и държи утробата й…
	Тя хваща и държи неговите „камъни“…
	Девицата Анат… зачева и ражда.
P$
	Нищо чудно, че Анат често се изобразява съвсем гола и с подчертани сексуални атрибути — като на този печат, на който Ваал носи шлем и се бие с друг бог (обр. 36).
	{img:12-planeta-obr36.png|#Обр. 36}
	Подобно на старогръцката религия и нейните преки предшественици, в ханаанския пантеон има Богиня-майка, официална съпруга на главния бог. Наричали я Ашера и е аналогична на гръцката Хера. Астарта (в оригиналния библейски текст Ащорет) има паралели с Афродита — обикновено неин съпруг бил Атар, който бил свързван с една ярка планета и който вероятно е аналогичен на Арес, Афродитиния брат. Имало по-млади богове и богини, чиито астрални или старогръцки, паралели лесно могат да се изведат.
	Но до тези млади божества стояли „старите богове“, настрани от земните дела, но винаги на разположение, когато самите богове попаднат в беда. Макар и отчасти повредени, някои техни скулптури ги изобразяват с властни лица и шапки, украсени с рога (обр. 37).
	{img:12-planeta-obr37.png|#Обр. 37}
	Откъде взели своята култура и религия ханаанците?
	Старият завет ги смята за част от хамитското етническо семейство, чиито корени били в знойните (защото тъкмо това означава „хам“) земи на Африка, братя на египтяните. Откритите от археолозите артефакти и писмени паметници потвърждават това родство, както и многобройните прилики между ханаанските и египетските божества.
	Множеството общи и местни богове, различните им имена и епитети, функции, символи и култови животни отначало представят боговете на Египет като хаотична тълпа от актьори на странна сцена. По-внимателният поглед обаче разкрива, че те не са по-различни от пантеоните на другите земи в древния свят.
	Египтяните вярвали в боговете на небето и земята, великите богове, които очевидно се различавали от безбройните нисши божества. Дж. А. Ейнрайт („Небесната религия в Египет“) обобщава свидетелствата и доказва, че египетската вяра в небесните богове, които се спуснали на Земята, е „изключително древна“. Някои епитети на тези велики богове — най-великият бог, небесен бик, господар/господарка на планините — звучат познато.
	Въпреки че египтяните използвали десетичната система, в техните религиозни, дела господствала шумерската _шестдесетка_ и небесните въпроси били свързани с божественото число _дванадесет_. Небесата били разделени на три части, всяка от които обхващала дванадесет небесни тела. Отвъдният свят бил разделен на дванадесет части. Денят и нощта се състояли от по дванадесет часа. И всичко това намирало отражение в разделението на боговете, които били обединени в „роти“ от по дванадесет.
	Начело на египетския пантеон стоял Ра („създател“), който председателствал дванадесетчленния съвет на боговете. Той направил чудесата на сътворението в прадревни времена и родил Геб („Земята“) и Нут („небето“). После създал растенията и влечугите — и накрая човека. Ра бил невидим небесен бог, който се проявявал само периодично. Негова проява бил Атен — небесният диск, изобразяван като крилато кълбо (обр. 38).
	{img:12-planeta-obr38.png|#Обр. 38}
	Според египетските предания, появата и действията на Ра на земята били пряко свързани с царската власт. Първите владетели на страната не били хора, а богове и първият бог, царувал в Египет, бил Ра. После той разделил страната и дал Долен Египет на сина си Озирис, а Горен Египет — на сина си Сет. Ала Сет замислил да свали брат си и го удавил. Изида, сестра и съпруга на Озирис, намерила обезобразеното му тяло и го съживила. Той минал през „тайните порти“ и се присъединил към Ра по небесния му път. Неговото място на египетския престол било заето от сина му Хор, който понякога се изобразява като крилато и рогато божество (обр. 39).
	{img:12-planeta-obr39.png|#Обр. 39}
	Макар че бил най-високо в небесата, на Земята Ра бил син на бог Пта („развиващият“, „който оформя нещата“). Египтяните вярвали, че Пта издигнал земята на Египет от водите на потопа, като построил диги по бреговете на Нил. Този велик бог, казвали те, дошъл от другаде и създал не само Египет, но и „планинската земя и далечната чужда земя“. Всъщност, признавали египтяните, всички техни „стари богове“ дошли с кораб от юг и много праисторически скални рисунки изобразяват пристигането им (обр. 40).
	{img:12-planeta-obr40.png|#Обр. 40}
	Единственият морски път, водещ до Египет от юг, е Червено море. Важно е, че египтяните го наричали „Море на Ур“. Йероглифът на Ур означава „далечната чужда земя на изток“ — не може да се изключи вероятността това да се отнася за шумерския Ур, който наистина се намира в тази посока.
	Египетската дума за „божествено същество“ или „бог“ е NTR, което означава „онзи, който наблюдава“. Точно такова е и значението на името Шумер: земята на „онези, които наблюдават“.
	Някогашната представа, че цивилизацията е започнала в Египет, вече е изживяна. Днес има много свидетелства, показващи, че организираното египетско общество, което е с над половин хилядолетие _по-късно_ от шумерското, дължи своята култура, архитектура, технология, писменост и много други аспекти на високоразвитата цивилизация от Шумер. Очевидно е също, че оттам произлизат и египетските богове.
	Културните и кръвните роднини на египтяните, ханаанците, имали същите богове като тях. Но тъй като обитавали ивицата, която от памтивека представлява мост между Азия и Африка, те също били под силно семитско или месопотамско влияние. Подобно на хетите на север, хуритите на североизток и египтяните на юг, ханаанците не могат да се похвалят с оригинален пантеон. Те също възприели своята космогония, божества и легенди от другаде. Пряката им връзка с шумерския източник били амореите.


	Земята на амореите се намира между Месопотамия и средиземноморското крайбрежие на Западна Азия. Името им произлиза от акадската дума „амуру“ и шумерската „марту“ („западняци“). Те не били смятани за чужденци, а за родствен народ, който обитавал западните провинции на Шумер и Акад.
	Хора с аморейски имена са посочени като храмови служители в Шумер. Когато около 2000 г. пр.Хр. Ур бил превзет от еламитите, Ишби-Ирра от Марту възстановил шумерското царство в Ларса и си поставил за цел да прогони нашествениците и да възстанови там великото светилище на бог Син. Към 1900 г. пр.Хр. аморейските „вождове“ установили първата независима династия в Асирия. И Хамурапи, царят, донесъл величие на Вавилон около 1800 г. пр.Хр., бил шестият владетел от първата вавилонска династия, която била аморейска.
	През 30-те години на XX в. археолозите се натъкнали на аморейската столица, известна като Мари. На един от завоите на Ефрат, където днес сирийската граница пресича реката, те открили голям град, чиито сгради били многократно преустроявани между 3000 и 2000 г. пр.Хр. Самите им основи датирали от няколко века по-рано. Сред тези най-древни останки са една стъпаловидна пирамида и храмове на шумерските богове Инана, Нинхурсаг и Енлил.
	Само дворецът бил разположен на площ от около пет акра и имал тронна зала, украсена с поразителни стенописи, триста помещения, писарски зали и (най-важно за историка) над тридесет хиляди клинописни плочки, свързани с икономиката, търговията, политиката и обществения живот на онова време, с държавни и военни въпроси и разбира се, с религията на страната и нейния народ. Един от стенописите в големия дворец на Мари изобразява „коронясването“ на цар Зимри-Лим от богинята Инана, която амореите наричали Ищар (обр. 41).
	{img:12-planeta-obr41.png|#Обр. 41}
	Както и в другите пантеони, главното божество, физически присъстващо в Амуру, било бог на времето или на бурята. Наричали го Адад — аналог на ханаанския Ваал („господ“) — и го назовавали с епитета Хадад. Както може да се очаква, негов символ била раздвоената мълния.
	В ханаанските текстове Ваал често е наричан „син на Дагон“. Текстовете от Мари също разказват за стар бог на име Даган, „господар на изобилието“, който подобно на Ел е изобразяван като оттеглило се божество и който дори в един случай се жалва, че вече не се съветвали с него за воденето на войни.
	В пантеона също влизат лунният бог, когото ханаанците наричали Йерах, акадците — Син, а шумерите — Нанар, слънчевият бог Шамаш и други божества, чиято самоличност не оставя съмнение, че Мари представлявал мост (географски и хронологичен), свързващ земите и народите от Източното Средиземноморие с месопотамските източници.
	Сред находките в Мари, както и другаде в земите на Шумер, има и десетки статуи на хора: царе, благородници, жреци, певци. Те винаги се изобразяват с молитвено сключени ръце и поглед, насочен към техните богове (обр. 42).
	{img:12-planeta-obr42.png|#Обр. 42}
	Кои са боговете на небето и Земята, божествени и все пак човешки, винаги оглавявани от пантеон или вътрешен кръг, съставен от дванадесет божества?
	Влязохме в храмовете на елините и арийците, хетите и хуритите, ханаанците, египтяните и амореите. Минахме по пътища, които ни отведоха на няколко континента, проследихме свидетелства, които ни пренесоха през няколко хилядолетия.
	И всички коридори на всички храмове стигат до един източник: _Шумер_.


>	4. Шумер: земя на боговете

	Няма съмнение, че „старото слово“, което хиляди години наред представлявало езика на висшето образование и религиозните писания, е шумерският език. Безспорно е също, че „старите богове“ са боговете на Шумер — никъде не са открити паметници, разкази, генеалогии и истории на богове, по-древни от тези на шумерите.
	Списъкът на тези богове (в своята оригинална шумерска форма или по-късни акадски, вавилонски и асирийски варианти) наброява стотици. Но когато се класифицират, става ясно, че това не е безредна сбирщина от божества. Оглавява ги пантеон от свързани с роднински връзки велики богове, начело със съвет на боговете. Ако се изключат многобройните нисши племенници, внуци и прочее, остава много по-малка и тясно свързана група божества — всяко със собствена функция, способности и задължения.
	Шумерите вярвали, че някои богове са „от небесата“. Текстовете, посветени на времето „преди сътворяването на нещата“, разказват за такива небесни богове като Апсу, Тиамат, Аншар, Кишар. Никога не се споменава божества от тази категория да са се появявали на Земята. Когато по-внимателно се вгледаме в тези „богове“, които съществували преди сътворението на Земята, ще установим, че това са небесните тела от нашата слънчева система. Както ще се убедим, така наречените шумерски митове за тези небесни същества всъщност са точни и научно достоверни космологични представи за появата на нашата слънчева система.
	Имало и по-нисши богове, които били „на Земята“. Техните култови центрове били главно провинциални градове — те били просто местни божества. В най-добрия случай отговаряли за някаква ограничена дейност — например богинята НИН.КАШИ („господарка-бира“) надзиравала производството на напитки. За тях не се разказват героични епоси. Те не притежавали страховити оръжия и другите богове не тръпнели от ужас при появата им. Тези богове много напомнят за младите хетски божества, които се движат последни в процесията, изобразена на скалите при Язълкая.
	Между двете групи били боговете на небето и земята, наричани „древните богове“. Това са „старите божества“ от епосите и шумерите вярвали, че са дошли на Земята от небесата.
	Това не били местни богове, а общонародни — всъщност международни. Някои активно присъствали на Земята още преди появата на човека. Самото съществуване на човешкия вид се смятало за резултат на съзнателно творческо начинание от страна на тези богове. Те били могъщи и подвизите им не били по силите на смъртните. И все пак не само приличали на хора, но и се хранели и пиели като тях, и проявявали всички човешки чувства — любов и омраза, вярност и изневяра.
	Макар че през хилядолетията функциите и йерархическото място на всяко от главните божества се променяли, някои от тях никога не изгубили своето първенство във вярванията на народите. Когато по-внимателно се вгледаме в тази централна група, се оформя картината на божествена династия, божествено семейство от тясно свързани и в същото време горчиво разделени богове.


	Глава на това семейство на боговете на небето и Земята бил АН (или Ану във вавилонско-асирийските текстове). Той бил велик баща и цар на боговете. Царството му била небесната шир, негов символ била звезда. В шумерската пиктографска писменост звездният знак също означавал Ан, „небеса“ и „божествено същество“ или „бог“ (произлязъл от Ан). Това четворно значение на символа се запазило през вековете с развитието на шумерските пиктограми в акадски клинопис, стилизиран вавилонски и асирийски (обр. 43).
	{img:12-planeta-obr43.png|#Обр. 43}
	От най-древни времена до преустановяването на използването на клинописа — от IV хил. пр.Хр. почти до времето на Христа — този символ предшествал имената на боговете и показвал, че написаното в текста име не е на смъртен, а на божество от небесен произход.
	Домът на Ану — седалище на неговото царство — се намирал в небето. Там отивали другите богове на небето и земята, когато имали нужда от съвет или услуга, там се събирали на съвет, за да уреждат спорове помежду си или да взимат важни решения. Множество текстове описват палата на Ану (чиито порти се вардели от боговете на Дървото на истината и Дървото на живота), неговия престол, начина, по който се приближавали към него другите богове и по който седели в негово присъствие.
	Шумерските текстове разказват и за случаи, когато в двореца били приемани не само други богове, но даже някои избрани смъртни, главно за да им се дари безсмъртие. Един такъв разказ се отнася за Адапа („образец за човек“). Той бил толкова съвършен и верен на бог Еа, който го сътворил, че Еа уредил да бъде приет при Ану, После му обяснил какво да очаква:
P>
	Адапа,
	ти отиваш при Ану, царя;
	пътя до небето ще извървиш.
	Когато се изкачиш на небето
	и наближиш портата на Ану,
	там ще стоят
	„Носителят на живота“ и „Онзи, който отглежда истината“.
P$
	Воден от своя творец, Адапа „на небето се изкачи… въздигна се на небето и приближи портата на Ану“. Ала когато му предложили да стане безсмъртен, той отказал да изяде хляба на живота, като си мислел, че гневният Ану му предлага отровна храна. Затова се върнал на Земята като помазан жрец, ала все пак смъртен.
	Вярата на шумерите, че не само богове, но и избрани смъртни могат да се изкачат в божествения дом в небесата, се отразява в старозаветните разкази за възкачването в небето на Енох и пророк Илия.
	Въпреки че Ану живеел в небесен дом, шумерските текстове свидетелстват, че той слизал на Земята — в моменти на сериозни кризи, на церемониални посещения (когато го придружавала неговата съпруга АНТУ) или (поне веднъж) за да направи праправнучка си ИН.А-НА своя любовница на Земята.
	Тъй като не живеел постоянно на Земята, очевидно нямало нужда да му се посвещава изключително негов град или култов център и „високият дом“, който му издигнали, се намирал в Урук (библейският Ерех), владенията на богинята Инана. Сред руините на Урук до ден-днешен има огромна изкуствена могила, в която археолозите са открили свидетелства за многократното престрояване на висок храм — храма на Ану. Там са установени най-малко осемнадесет пласта или отделни фази, които говорят за съществуването на непреодолими причини за поддържането на храм на това свещено място.
	Храмът на Ану се наричал Е.АНА („дом на Ан“). Ала това просто име се отнасяло за сграда, която поне в някои фази представлявала невероятна гледка. Според шумерските текстове това бил „свещеният Е-Ана, чистото светилище“. Преданията разказват, че самите велики богове „построили неговите части“. „Корнизът му беше като мед“, „огромната му стена достигаше облаците — високо обиталище“, „това бе Домът, чиято красота бе неустоима, чиято примамливост бе безкрайна“. Текстовете също изясняват предназначението на храма, тъй като го наричат „Дом за спускане от небето“.
	Една плочка от урукски архив разкрива великолепието и грандиозността, които придружавали пристигането на Ану и неговата съпруга на „държавна визита“. Поради лошото състояние на плочката можем да прочетем описанието на церемониите едва от средата, когато Ану и Анту вече седели в двора на храма. Боговете, „точно в същия ред като преди“, образували процесия пред и зад носителя на скиптъра. Протоколът изисквал:
P>
	После ще се спуснат във Високия двор
	и ще се обърнат към бог Ану.
	Жрецът на пречистването ще направи възлияние
	върху скиптъра
	и носителят на скиптъра ще влезе и седне.
	Божествата Папсукал, Нуску и Шала
	ще седнат в двора на бог Ану.
P$
	В това време богините, „божествените рожби на Ану, божествените щерки урукски“, отнасят друг предмет, чието име и предназначение не са ясни, в Е.НИР, „Дома на златното ложе на богинята Анту“. После се връщат в двора, където седи Анту. Докато със строг ритуал се приготвя вечерята, специален жрец смазва със смес от „добро масло“ и вино вратата на светилището, в което по-късно ще пренощуват Ану и Анту — предвидлива постъпка, за да не скърца вратата, докато двете божества спят.
	Докато поднасяли вечерята — различни напитки и мезета — един жрец-астроном се качвал на „последния етаж на кулата на главния храм“, за да наблюдава небето. Той трябвало да проследи изгрева на планетата, наречена Великият Ану на небето, след което да изрецитира съчиненията „Към онази, която просиява, небесната планета на господаря Ану“ и „Образът на Твореца изгря“.
	Щом жрецът видел планетата и изрецитирал поемите, Ану и Анту измивали ръцете си с вода от златен леген и започвала първата част от пиршеството. После седемте велики богове също измивали ръце в седем големи златни подноса и започвала втората част от празника. Изпълнявал се „обредът на измиване на устата“ и жреците рецитирали химна „Планетата на Ану е небесният герой“. Запалвали факли и боговете, жреците, певците и слугите се подреждали в процесия, за да придружат двамата гости до светилището им.
	Четири велики божества оставали да пазят в двора до зори. Другите заставали на пост при портите. В това време цялата страна грейвала в светлини и празнувала идването на двамата божествени посетители. По знак от главния храм жреците във всички други урукски храмове трябвало „да запалят с факли огнени клади“ и когато ги видели, жреците в другите градове следвали примера им. После:
P>
	Жителите на страната ще запалят огньове по домовете си
	и ще дадат пир на всички богове…
	Градските стражи ще запалят огньове
	по улиците и площадите.
P$
	Заминаването на двамата велики богове също било планирано до последната минута.
P>
	На седемнадесетия ден,
	четиридесет минути след изгрев-слънце
	портите ще се отворят пред боговете Ану и Анту
	и с това ще настъпи краят на престоя им.
P$
	Въпреки че краят на тази плочка липсва, друг текст по всяка вероятност описва заминаването: закуската, заклинанията, ръкуванията („стискането на ръце“) с другите богове. Храмови служители отнасяли с носилки великите божества на мястото на заминаването. Едно асирийско изображение на божествена процесия (макар и от много по-късно време) навярно ни дава добра представа за изпращането на Ану и Анту в Урук (обр. 44).
	{img:12-planeta-obr44.png|#Обр. 44}
	Когато процесията минавала по „улицата на боговете“, рецитирали специални заклинания, други псалми и химни се пеели при наближаването на „свещения пристан“ и при „кея на кораба на Ану“. Сбогували се, изричали още заклинания и пеели „с вдигнати ръце“.
	После начело с първожреца, всички жреци и храмови служители, които носели боговете, отправяли специална „прощална молитва“. „Велики Ану, нека небето и Земята те благословят!“ — седем пъти изричали те. Искали благословията на седемте небесни богове и се обръщали към боговете на небето и Земята. Накрая се сбогували с Ану и Анту със следните думи:
P>
	Нека боговете на дълбините
	и боговете на божествения дом
	ви благословят!
	Нека ежедневно ви благославят —
	всеки ден от всеки месец от всяка година!
P$
	Изглежда, че нито едно от откритите хиляди изображения на древни богове не представя Ану. И все пак той ни гледа от всяка статуя, от всеки портрет на цар — от древността до наши дни. Защото Ану не само бил великият цар, царят на боговете, но и по негова милост други можели да бъдат коронясвани за царе. Според шумерските предания властта произтичала от Ану — и самата дума за „царска власт“ е „ануту“ (Ану + окончание за съществително име). Символи на Ану били тиарата (божествената шапка), скиптърът (символ на власт) и тоягата (жезъла) — която олицетворява напътствието на пастира.
	Днес пастирската тояга по-скоро може да се открие в ръцете на епископите, отколкото на царете. Ала короната и скиптърът все още са приоритет на малкото владетели, които са останали на някои тронове.


	Второто най-могъщо божество от шумерския пантеон бил ЕН.ЛИЛ. Неговото име означава „господар на въздушното, пространство“ — прототип и баща на по-късните богове на бурята, оглавявали пантеоните на древния свят.
	Той бил най-големият син на Ану, роден в небесния дом на баща си. Но по някое време в най-древни времена слязъл на Земята и така станал главен бог на небето и Земята. Когато боговете се събирали в небесния дом, Енлил председателствал съветите наред с баща си. Когато се събирали на Земята, боговете се срещали в двореца на Енлил в божествените предградия на Нипур, града, посветен на Енлил, където се издигал главният му храм Е.КУР („дом, който е като планина“).
	Не само шумерите, но и самите шумерски богове смятали Енлил за върховен бог. Те го наричали „владетел на всички земи“ и ясно показвали, че „в небето — той е господарят, на земята — той е върховният. Неговата дума [заповед] високо горе караше небето да трепери, долу разтърсваше земята“:
P>
	Енлил,
	чиято заповед стига далеч,
	чиято „дума“ е висока и свята,
	чиито слова са неизменни,
	който определя съдбите в далечното бъдеще…
	Боговете на Земята с готовност се прекланят пред него,
	Небесните богове, които са на Земята,
	се смиряват пред него,
	те са му верни и изпълняват повелите му.
P$
	Според шумерските вярвания Енлил дошъл на Земята много преди тя да бъде заселена и цивилизована. Съчинението „Химн на Енлил, всеблагодетелния“ изброява многобройните аспекти на обществото и цивилизацията, които нямало да съществуват, ако не било нареждането на Енлил „да се изпълнят неговите заповеди на шир и длъж“:
P>
	Нямаше да се издигнат градове, нямаше да се основат селища,
	нямаше да се построят конюшни, нямаше да има кошари,
	нямаше да управлява цар, нямаше да се роди първожрец.
P$
	Шумерските текстове посочват и че Енлил дошъл на Земята преди да бъде създаден „черноглавият народ“ — шумерското наименование на човечеството. В тези прадревни времена Енлил установил своето седалище или „команден пункт“ в Нипур, където небето и земята били свързани с някаква „връзка“. Шумерските текстове я наричат ДУР.АН.КИ („връзка небе-земя“) и описват първите действия на Енлил на Земята:
P>
	Енлил,
	Когато ти установи божествените селища на Земята,
	Нипур определи за свой град.
	Градът на Земята, високия,
	твоя чист дом, чиято вода е сладка.
	Ти основа Дур-Ан-Ки
	в центъра на четирите краища на света.
P$
	В онези древни дни, когато само богове обитавали Нипур и човекът все още не бил създаден, Енлил срещнал богинята, която щяла да стане негова жена. Според една версия той видял бъдещата си съпруга, докато се къпела в потока на Нипур — гола. Това било любов от пръв поглед, ала Енлил не мислел непременно за брак:
P>
	Пастирът Енлил, който определя съдбите,
	ясноокият, я видя.
	Господарят й говори за сношение;
	тя не желае.
	Енлил й говори за сношение;
	тя не желае:
	Вагината ми е твърде тясна [казала тя],
	не познава, съвкупление;
	устните ми са твърде малки,
	не познават целувки.
P$
	Ала Енлил не приемал отрицателни отговори. Той разкрил на своя слуга Нушку пламенното си желание да има „младата девица“, която се казвала СУД („дойка“) и която живеела с майка си в Е.РЕШ („ароматния дом“). Нушку предложил пътуване с кораб. Енлил убедил Суд да отплава с него и щом се качили на кораба, я изнасилил.
	Макар че бил техен господар, другите богове толкова се разгневили, че го хванали и го прогонили в Долния свят. „Енлил безсмъртни! — извикали му те. — Махай се от града!“ Според тази версия, бременна с детето на Енлил, Суд го последвала и той се оженил за нея. Друг вариант разказва, че разкаяният Енлил потърсил момичето и пратил слугата си при майка й да иска ръката на Суд. Така или иначе, тя станала негова жена и той й дал титлата НИН.ЛРЩ („господарка на въздушното пространство“).
	Ала нито Енлил, нито боговете, които го прогонили, знаели, че всъщност не той прелъстил Нинлил, а обратното. Истината била, че Нинлил се къпела гола в потока по напътствие на майка си с надеждата, че Енлил — който обикновено се разхождал там — ще забележи девойката и ще пожелае „мигом да те прегърне, да те целуне“.
	Въпреки обстоятелствата около женитбата им, щом Енлил й дал „одеждата на господството“, Нинлил се радвала на особена почит. С едно изключение, което (според нас) е свързано с династично наследство, Енлил никога не й изневерявал. Една оброчна плочка от Нипур изобразява божествената двойка, на която поднасят храна и напитки в техния храм. Плочката била посветена от Ур-Енлил, „прислужник на Енлил“ (обр. 45).
	{img:12-planeta-obr45.png|#Обр. 45}
	Освен че бил господар на боговете, Енлил се смятал и за върховен господар на Шумер (понякога просто наричан „Страната“) и неговия „черноглав народ“. Един шумерски псалм благоговейно говори за този бог:
P>
	Господарят, който знае съдбата на Страната,
	Енлил, който знае съдбата на Шумер,
	бащата Енлил,
	господар на всички земи,
	бащата Енлил,
	господар на справедливата повеля,
	бащата Енлил,
	пастир на черноглавите…
	От планината на изгрева
	до планината на залеза
	няма друг господар на земята,
	само ти си цар.
P$
	Шумерите почитали Енлил и от страх, и от благодарност. Именно той се грижел за изпълнението на решенията на съвета на боговете срещу човечеството, именно той пращал пагубни бури срещу провинилите се градове. По време на потопа именно той искал да погуби хората. Ала когато бил в мир с тях, той бил добронамерен бог. Според шумерския текст Енлил дарил на човечеството знанията за земеделието наред с ралото и кирката.
	Освен това Енлил избирал царете, които да властват над хората, не като господари, а като слуги на бога, натоварени с изпълнението на божествените закони. Затова шумерските, акадските и вавилонските царе започват надписите си с разказ за това как Енлил ги призовал да им връчи царската власт. Тези „призовавания“ — отправяни от Енлил от негово име и от името на баща му Ану — осигурявали законност на владетеля и очертавали неговите функции. Дори Хамурапи, който смятал Мардук за бог на Вавилон, започва законника си с думите: „Ану и Енлил ме посочиха да подобря положението на народа… да наложа справедливост в страната“.
	Бог на небето и Земята, първороден на Ану, даващият царската власт, председател на съвета на боговете, баща на богове и хора, дарител на земеделието, господар на въздушното пространство — това са някои от атрибутите на Енлил, които говорят за неговото величие и способности. Неговата „заповед стига далеч“, неговите „слова са неизменни“, той „определя съдбите“. Енлил притежавал „връзката небе-земя“ и от своя „величествен град Нипур“ можел да „праща лъчите, които проникват в сърцето на всички земи“ — „очи, които могат да огледат всички земи“.
	И все пак той като обикновен млад човек се оставил да го съблазни една гола красавица и се подчинявал на морални закони, наложени от общността на боговете, чието престъпване се наказвало с изгнание. Смъртните дори можели да се оплакват от него. Известен е поне един случай, в който шумерски цар на Ур се оплакал направо на съвета на боговете, че градът и неговият народ били сполетени от беди поради злощастния факт, че „Енлил даде царската власт на недостоен човек… който не е от шумерско семе“.
	По-нататък ще разгледаме главната роля, която Енлил изиграл в божествените и човешки дела на Земята, и ще проследим борбата между синовете му за божественото наследство.


	Третият велик бог на Шумер също бил син на Ану. Той носел две имена, Е.А и ЕН.КИ. Подобно на брат си Енлил, и той бил бог на небето и Земята, божество, произхождащо от небето, което дошло на Земята.
	Шумерските текстове свързват пристигането му с времето, когато водите на Персийския залив стигали много по-навътре от днес и превръщали южната част на страната в тресавища. Еа (името буквално означава „къща-вода“), който бил отличен строител, проектирал и надзиравал строежа на канали и речни диги и пресушаването на блатата. Той обичал да плава по тези Канали и особено в мочурищата. Както показва името му, водата наистина била негов дом. Той си построил „огромна къща“ в града, който основал край тресавищата, град, адекватно наречен ХА.А.КИ („място на водните риби“) или Е.РИ.ДУ („дом на отиващите далеч“).
	Еа бил „господар на солената вода“, моретата и океаните. Много шумерски текстове разказват за древните дни, когато тримата велики богове си поделили царството. „Дали моретата на Енки, господаря на Земята“ и по този начин му поверили „властта над Апсу“ („глъбините“). Като господар на моретата, Еа построил кораби, които плавали до далечни земи и особено до места, откъдето в Шумер внасяли благородни метали и полускъпоценни камъни.
	Най-древните шумерски цилиндрични печати изобразяват Еа като бог, заобиколен от течащи потоци, в които понякога има риба. Печатите го свързват с луната (представена като полумесец), връзка, която навярно се дължи на факта, че тя е причина за приливите и отливите. Несъмнено поради този астрален образ Еа носел епитета НИН.ИГИ.КУ („господар ясноок“) (обр. 46).
	{img:12-planeta-obr46.png|#Обр. 46}
	Според шумерските текстове, включително една поразителна автобиография на самия Еа, той се родил на небето и дошъл на Земята преди да съществуват селища и цивилизация. „Когато приближих сушата, имаше голямо наводнение“ — разказва богът и описва действията, които предприел, за да направи сушата обитаема: напълнил река Тигър с прясна, „животворна вода“, определил бог, който да надзирава строежа на канали и да направи Тигър и Ефрат плавателни, разчистил блатата, зарибил ги, превърнал ги в рай за всевъзможни птици и направил така, че да расте тръстика, която била полезен строителен материал.
	От моретата и реките Еа преминава към сушата и разказва, че „насочвах ралото и ярема… отворих свещените бразди… построих обори… издигнах кошари“. Текстът (наречен от учените „Енки и световният порядък“) приписва на бога изкуствата на тухларството, строителството на къщи и градове, металургията и така нататък.
	Като представят божеството като най-големия благодетел на човечеството, бога, донесъл цивилизацията, много текстове го описват като главен защитник на хората в божествените съвети. Според шумерските и акадските разкази за потопа, от които би трябвало да произлиза библейската версия, Еа бил богът, който въпреки решението на съвета на боговете помогнал на един свой довереник (месопотамския „Ной“) да се спаси от катастрофата.
	Шумерските и акадските текстове, според които (подобно на Стария завет) бог или боговете съзнателно създали човека, приписват главната роля на Еа: като главен божествен учен, той очертал метода и процеса на сътворението. С такава склонност към „сътворяването“, нищо чудно, че Еа отвел Адапа — „образеца за човек“, сътворен от мъдростта на Еа — в небесния дом на Ану въпреки решението на боговете да не дарят човечеството с вечен живот.
	Дали Еа помагал на хората просто защото участвал в тяхното сътворение, или имал други, по-субективни мотиви? Когато анализираме свидетелствата, установяваме, че неговата намеса — и в човешките, и в божествените дела — целяла главно да осуети решенията или плановете на Енлил.
	Документите изобилстват с данни за дълбоката завист на Еа към брат му. Другото (и навярно първото) име на Еа било ЕН.КИ („господар на Земята“) и текстовете, които разказват за подялбата на света между тримата богове, намекват, че е възможно Еа да е изгубил властта над Земята просто като изтеглил жребий.
P>
	Боговете си стиснаха ръцете,
	теглиха жребий и се поделиха.
	Ану се възкачи на небето,
	на Енлил се падна Земята,
	моретата, затворени като с обръч,
	бяха дадени на Енки, господаря на Земята.
P$
	Резултатът от този жребий огорчил Еа/Енки, но той бил ядосан и от друго. Той сам посочва причината в своята автобиография: всъщност той, а не Енлил бил първородният син, твърди Енки, именно той, а не Енлил трябвало да е наследник на Ану:
P>
	Баща ми, царят на вселената,
	ме създаде във вселената…
	Аз съм плодородното семе,
	родено от великия див бик,
	аз съм първородният син на Ану.
	Аз съм великият брат на боговете.
	Аз съм роденият
	като пръв син на божествения Ану.
P$
	Тъй като кодексите, по които живеели хората в Древния Изток, били дадени от боговете, логично е човешките социални и семейни закони да са същите като божествените. Дворцовите и семейните архиви, открити в градове като Мари и Нузи, потвърждават, че библейските обичаи и закони, по които живеели еврейските патриарси, били като онези, на които се подчинявали царете и благородниците в целия Древен Изток. Следователно проблемите около наследството, с които се сблъсквали патриарсите, са показателни.
	Лишен от деца поради привидното безплодие на жена си Сара, Авраам имал първороден син от нейната робиня. И все пак този син (Измаил) бил изключен от наследството на патриарха още щом самата Сара родила на Авраам син, Исаак.
	Исааковата жена Ревека родила близнаци. Формално първороден бил Исав — червендалест, космат и суров човек. Яков бил по-глезен и Ревека го обичала повече. Когато престарелият и полусляп Исаак се готвел да обяви завещанието си, Ревека използвала хитрина, за да прехвърли първородството върху Яков.
	Накрая имало проблеми и с наследството на Яков, тъй като макар в продължение на двадесет години да слугувал на Лаван, за да получи ръката на Рахил, Лаван го принудил първо да се ожени за по-голямата й сестра Лия. Тя родила първородния му син (Рувим). Яков имал още деца от нея и от две наложници. Ала когато накрая Рахил му родила _своя_ първороден син (Йосиф), Яков предпочел него пред братята му.
	На фона на такива обичаи и закони за наследството са напълно понятни противоречивите претенции на Енлил и Еа/Енки. Енлил, според всички сведения син на Ану и неговата официална съпруга Анту, бил _законният_ първороден син. Само че мъчителният вик на Енки „аз съм плодородното семе, аз съм първородният син на Ану“ също трябва да е верен. В такъв случай дали не е бил син на Ану, но от друга богиня, обикновена наложница? Историята за Исаак и Измаил или за близнаците Исав и Яков може би има по-древен аналог в небесния дом.
	Въпреки че Енки привидно приел първородството на Енлил, някои учени откриват достатъчно основания, за да говорят за борба за власт между двамата богове. Самюъл Крамър е озаглавил един от древните текстове „Енки и неговият комплекс за малоценност“. Както по-късно ще видим, шумерските прототипи на няколко библейски истории — за Ева и змията в райската градина и историята за Потопа — са свързани със съпротива на Енки срещу заповедите на брат му.
	Изглежда, по някое време Енки решил, че борбата му за божествения престол е безсмислена, и хвърлил всичките си усилия да направи своя син — вместо сина на Енлил — престолонаследник от трето поколение. Опитал се да го постигне, поне отначало, с помощта на сестра си НИН.ХУР.САГ („господарката на планината“).
	Тя също била дъщеря на Ану, но очевидно не от Анту, и тук се сблъскваме с друг закон за наследството. Учените дълги години са се питали защо Авраам и Исаак разгласявали факта, че жените им са и техни сестри — озадачаващо твърдение от гледна точка на библейската забрана на сексуалните връзки със сестра. Но с откриването на юридическите документи в Мари и Нузи станало ясно, че човек можел да се ожени за своя сестра. Нещо повече, синът, роден от такава жена — тъй като бил с наполовина „по-чисто семе“ от дете на друга съпруга — бил законен наследник, независимо дали е първороден. Това случайно довело (в Мари и Нузи) до практиката предпочитаната жена да се определя за „сестра“, така че синът й да е безспорен наследник.
	Тъкмо от такава сестра, Нинхурсаг, искал да има син Енки. Тя също била „от небето“ и дошла на Земята в най-древни времена. Няколко текста разказват, че когато боговете си делели света, Нинхурсаг получила земята Дилмун — „чисто място… чиста земя… извънредно светло място“. Един текст, който учените наричат „Енки и Нинхурсаг — мит за рая“, описва пътуването на Енки до Дилмун с брачни намерения. Нинхурсаг, многократно подчертава текстът, „била сама“ — не била обвързана, стара мома. Макар в по-късни времена да я изобразяват като възрастна матрона, като по-млада тя трябва да е била много привлекателна, защото текстът невъзмутимо разказва, че когато Енки се приближил, видът й „накарал пениса му да залее дигите“.
	Той наредил да ги оставят сами и „изля семето си в утробата на Нинхурсаг. Тя пое семето в утробата си, семето на Енки“ и „след девет месеца бременност… роди на брега на водите“. Ала детето било момиче.
	След като не успял да си осигури наследник, Енки се любил с родната си дъщеря. „Той я прегърна, той я целуна; Енки изля семето си в утробата“. Но и тя му родила дъщеря. Тогава продължил опитите с внучка си, която забременяла и също родила момиче. Решена да сложи край на всичко това, Нинхурсаг го проклела и след като изял някакви растения, Енки Легнал смъртно болен. Другите богове обаче я принудили да вдигне проклятието.
	Въпреки че тези събития оказали огромно влияние върху божествените дела, други истории с Енки и Нинхурсаг оказали огромно влияние върху човешките дела, защото според шумерските текстове човекът бил сътворен от богинята, а Енки измислил съответните процеси и формули. Тя също била главна лечителка и покровителка на медицинските заведения — именно в тази й роля я наричали НИН.ТИ („господарка-живот“) (обр. 47).
	{img:12-planeta-obr47.png|#Обр. 47}
	Някои учени разчитат в думата „Адапа“ („образецът за човек“ на Енки) библейския „Адама“ — Адам. Двоякото значение на шумерското ТИ също има библейски аналогии. Защото „ти“ може да означава едновременно „живот“ и „ребро“, така че името на Нинти означава „господарка на живота“ и „господарка на реброто“. Библейската Ева — чието име означава „живот“ — била сътворена от реброто на Адам и следователно в известен смисъл тя също е „господарка на живота“ и „господарка на реброто“.
	Като създателка на някои богове и хората, Нинхурсаг била наричана Богиня-майка. Назовавали я „Маму“ — етимологическият предшественик на нашата дума „мама“ — и символът й бил инструмент, с който в древността акушерките режели пъпната връв при раждане (обр. 48).
	{img:12-planeta-obr48.png|#Обр. 48}
	Енлил, братът и съперник на Енки, имал щастието да се сдобие с такъв „законен наследник“ от сестра си Нинхурсаг. Той бил най-млад от боговете на Земята, които били родени в небесата и името му било НИН.УР.ТА („господарят, който довършва основите“). Той бил героичният син на Енлил, който се отправил „с мрежа и лъчи“ в битка на страната на баща си, „синът отмъстител… който хвърляше огнени мълнии“ (обр. 49). Неговата съпруга БА.У също била акушерка или лечителка и носела епитета „господарката, която съживява мъртвите“.
	{img:12-planeta-obr49.png|#Обр. 49}
	Древните изображения на Нинурта го представят с единствено по рода си оръжие — безспорно оръжието, което можело да изстрелва „огнени мълнии“. Шумерските текстове го наричат силен ловец, бог воин, известен с бойните си способности. Ала неговата най-героична битка не била на страната на баща му, а борбата му със злия бог ЗУ („мъдър“) и наградата било върховенството над боговете на Земята, защото Зу незаконно похитил символите и атрибутите на Енлил като господар на боговете.
	Началото на текстовете, описващи тези събития, липсва и историята става разбираема едва от момента, в който Зу идва при Е-Кур, храма на Енлил. Той очевидно е известен и има някакво положение, тъй като Енлил го посреща, „поверявайки му охраната на входа на своето светилище“. Ала „злият Зу“ щял да се отплати за доверието с предателство, защото „замислял в сърцето си… отмъкването на енлилството“ — открадването на божествените способности.
	За тази цел той трябвало да се сдобие с някои неща, сред които вълшебната Плочка на съдбите. Лукавият Зу издебнал момента, когато Енлил се съблякъл и влязъл в басейна за ежедневното си плуване, като оставил вещите си навън.
P>
	На входа на светилището,
	който пазеше,
	Зу чака началото на деня.
	Когато Енлил се миеше с чиста вода —
	със свалена корона
	и оставена на престола —
	Зу грабна Плочката на съдбите в ръце,
	открадна енлилството.
P$
	Докато Зу бягал със своя МУ (в превод „име“, но се отнася за летяща машина) към далечното си скривалище, започнали да се проявяват последствията от дръзката му постъпка.
P>
	Прекратени бяха божествените формули;
	неподвижност се разпростря навред, тишина се спусна…
	Блясъкът на светилището угасна.
P$
	„Бащата Енлил онемя.“ „Боговете на страната един по един се събраха.“ Случилото се било толкова сериозно, че дори Ану бил уведомен в своя небесен дом. Той обмислил положението и стигнал до извода, че трябва да заловят Зу, за да възстановят „формулите“. Той се обърнал към „боговете, своите деца“: „Кой от боговете ще порази Зу? Неговото име ще стане най-велико!“
	Били попитани неколцина от боговете, известни с храбростта си, но всички те посочили, че след като взел Плочката на съдбите, Зу притежавал същите способности като Енлил и „онзи, който се изправи насреща му, става като глина“. В този момент на Еа му хрумнало нещо: защо не пратят Нинурта на тази безнадеждна битка?
	Събралите се богове не може да не са се досетили за находчивия замисъл на Еа. В случай на победа над Зу се увеличавала вероятността неговият син да получи наследството. А ако Нинурта бъдел убит, той пак щял да извлече изгода. За изненада на боговете Нинхурсаг (в този текст наречена НИН.МАХ, „велика господарка“) се съгласила. Тя се обърнала към сина си Нинурта и му обяснила, че Зу откраднал енлилството не само от Енлил, но и от самия него. „С мъчителни писъци родих“ — извикала тя. Именно Нинхурсаг била „осигурила за брат ми и за Ану… царството на небето“. За да не останат напразни мъките й, тя наредила на Нинурта да отиде на бой и да победи:
P>
	Хвърли оръжието си… залови беглеца Зу…
	Остави ужасното си оръжие да беснее срещу него…
	Прережи му гръкляна! Победи Зу!…
	Пусни срещу него своите седем зли вятъра…
	Накарай цялата вихрушка да го нападне…
	Пусни срещу него своето сияние…
	Накарай своите ветрове да отнесат крилете му на тайно място…
	Върни господството в Екур;
	нека се върнат божествените формули
	при бащата, който те роди.
P$
	Различните версии на този епос съдържат вълнуващо описание на последвалата битка. Нинурта изстрелвал „стрели“ срещу Зу, но „стрелите не можеха да стигнат до тялото на Зу… докато той носеше Плочката на съдбите на боговете в ръката си“. Изстреляните „оръжия спираха насред“ полета си. Докато борбата продължавала, Еа посъветвал Нинурта да зареди оръжията си с „тил-лум“ и да го изстреля в зъбните колелца на „крилете“ на Зу. Нинурта послушал този съвет и като извикал „крило за крило“, изстрелял „тил-лума“ в зъбните колела на Зу. Улучил ги и „крилете“ на Зу паднали. Зу бил победен и Плочките на съдбите били върнати на Енлил.


	Кой бил Зу? Дали бил „митологична птица“, както предполагат някои учени?
	Очевидно можел да лети. Но днес може да полети всеки човек, който се качи на самолет, или всеки космонавт, който излети с космически кораб. Нинурта също можел да лети, също толкова майсторски, колкото и Зу (а навярно дори по-добре). Ала самият той не бил птица, както ясно показват многобройните му изображения — сам или със съпругата си БА.У (също наричана ГУ.ЛА). По-скоро летял с помощта на странна „птица“, която държал в свещената си сграда (ГИР.СУ) в Лагаш.
	Зу също не бил „птица“: очевидно и той имал на разположение „птица“, с която да лети. Именно, с такива „птици“ се сражавали в небето двамата богове. И не може да има съмнение в характера на оръжието, което в края на краищата унищожило „птицата“ на Зу. То било наричано ТИЛ на шумерски и „тил-лум“ на асирийски и неговият пиктографски знак бил {img:12-planeta-p108.png} и трябва да е означавал същото, каквото днес означава на иврит „тил“: „ракета“.
	В такъв случай Зу бил бог — един от боговете, които имали основания да замислят узурпиране на енлилството — бог, с когото Нинурта, законният наследник, имал всички основания да се бие.
	Дали не бил МАР.ДУК („син на чистата могила“), първородният син на Енки от жена му ДАМ.КИ.НА, нетърпелив да вземе с измама онова, което не било законно негово?
	Имаме причини да смятаме, че след като не успял да се сдобие със син от сестра си и да осигури законен претендент за енлилството, Енки разчитал на сина си Мардук. Всъщност когато в началото на II хил. пр.Хр. Древният Изток търпял сериозни обществени и военни трусове, във Вавилон Мардук станал върховен бог на Шумер и Акад. Той се обявил за цар на боговете, изместил Енлил и другите богове трябвало да му се закълнат във вярност и да се заселят във Вавилон, където лесно можели да ги следят (обр. 50).
	{img:12-planeta-obr50.png|#Обр. 50}
	Това узурпиране на енлилството (много след случая със Зу) било придружено от опит от страна на Вавилон да фалшифицира древните текстове. Най-важните били преработени, така че Мардук да се превърне в господар на небето, твореца, благодетеля, героя, вместо Ану, Енлил или дори Нинурта. Сред променените текстове е „Разказ за Зу“ и според вавилонската версия Мардук (а не Нинурта) победил злия бог. В тази версия Мардук се хвали: „Махасти мох ил Зу“ („Аз строших черепа на бога Зу“). В такъв случай явно Зу не може да е бил Мардук.
	Освен това няма логика Енки, „богът на науките“, да съветва Нинурта какво оръжие да използва срещу сина си Мардук. Ако се съди по поведението му и по настояването му Нинурта да „пререже гръкляна на Зу“, той очаквал да извлече изгода от битката, независимо кой е победител. Единственото логично заключение е, че и Зу в някакъв смисъл е бил законен претендент за енлилството.
	Остава само един бог: Нана, първородният син на Енлил от официалната му съпруга Нинлил. Защото ако Нинурта бъдел елиминиран, Нана щял да се нареди пръв на опашката за наследството.
	Нана (съкратено от НАН.НАР — „яркият“) е стигнал до нас през вековете с по-разпространеното си акадско (или „семитско“) име Син.
	Като първороден син на Енлил, той получил властта над най-известния шумерски град-държава УР („Градът“). Неговият храм се наричал Е.ГИШ.НУ.ГАЛ („дом на семето на престола“). Оттам Нана и неговата съпруга НИН.ГАЛ („велика господарка“) благосклонно управлявали делата на града и неговия народ. Народът на Ур се отплащал с обич на небесните си повелители и наричал своя бог „Татко Нана“, както и с други почтителни имена.
	Народът на Ур приписвал благоденствието си пряко на Нана. Шулги, владетел на града (по божия милост) от края на III хил. пр.Хр., описва „дома“ на бога като „огромна конюшня, пълна с изобилие“, „богато място с принесен в жертва хляб“, където овцете се размножавали и били колени воловете, място със сладостна музика, където звучали барабани и дайрета.
	Под властта на своя бог-закрилник Нана Ур се превърнал в житницата на Шумер, доставчик на зърно, овце и едър рогат добитък за храмове в други градове. Едно „Оплакване на разрушаването на Ур“ индиректно ни разкрива как изглеждал градът преди гибелта си:
P>
	В хамбарите на Нана нямаше зърно.
	Вечерята на боговете беше скромна;
	свършиха виното и медът в огромните им трапезарии…
	Във високите пещи в неговия храм не пекат волове и овце;
	стихна глъчката в големия обор на Нана:
	онова място, където се носеха викове —
	тишината му е непреодолима.
	Хромелът и чукалото лежат бездейни…
	Жертвоприносителните лодки не носеха жертвоприношения…
	Не караха хляб за Енлил в Нипур.
	Реката на Ур е пуста, по нея не плават гемии…
	Не се чуват стъпки по бреговете й, там расте висока трева.
P$
	Друго оплакване, което ридае за „кошарите, които отидоха на вятъра“, изоставените конюшни, изчезналите пастири, не е написано от народа на Ур, а от самия бог Нана и неговата съпруга Нингал. Тези и други оплаквания за падането на Ур разкриват последствията от някакво необикновено събитие. Шумерските текстове ни съобщават, че Нана и Нингал напуснали града преди окончателната му гибел. Припряното им заминаване е описано покъртително:
P>
	Нана, който обичаше града си,
	напусна града.
	Син, който обичаше Ур,
	вече не е в своя дом.
	Нингал…
	избяга от града си през вражеската територия,
	припряно обличайки дрехата си,
	замина тя от дома си.
P$
	Оплакванията изобразяват падането на Ур и бягството на неговите богове като резултат от съзнателно решение, взето от Ану и Енлил. Именно към тях двамата се обърнал Нана с молба да опростят наказанието.
P>
	Нека Ану, царят на боговете,
	да изрече: „Стига“;
	нека Енлил, царят на земите,
	да определи благоприятен изход!
P$
	Като се обърнал направо към Енлил, „Син разкри страдащото си сърце пред баща си; поклони се пред Енлил, бащата, който го роди“ и го помолил:
P>
	О, татко, ти, който ме роди,
	докога ще гледаш враждебно
	на моето изкупление?
	Докога?…
	Към потиснатото сърце, което ти караш
	да мъждука като пламък —
	моля те, насочи приятелски поглед.
P$
	Оплакванията не разкриват _причината_ за гнева на Ану и Енлил. Но ако Нана е бил Зу, наказанието оправдава неговото престъпление. Дали все пак е бил Зу?
	Определено може да е бил, защото Зу разполагал с някаква летателна машина — „птицата“, с която избягал и после се сражавал с Нинурта. Шумерските псалми с възхита разказват за този „небесен кораб“.
P>
	Отче Нанар, господарю на Ур…
	чието величие в свещения небесен кораб е…
	Господи, първородни сине на Енлил,
	когато в небесния кораб се качиш,
	ти си величествен.
	Енлил е украсил ръката ти
	с вечен скиптър,
	когато се издигаш над Ур със свещения кораб.
P$
	Има още свидетелства. Другото име на Нана — Син — произлиза от СУ.ЕН, което може да се произнесе като ЗУ.ЕН. Едно и също сложно значение на всяка двусрична дума може да се получи чрез разместване на сричките: ЗУ.ЕН и ЕН.ЗУ са „огледални“ думи. Нана/Син като ЗУ.ЕН всъщност е ЕН.ЗУ („господарят Зу“). Следователно трябва да заключим, че тъкмо той се е опитал да открадне енлилството.
	Сега можем да разберем защо въпреки предложението на Еа господарят Зу (Син) не бил наказан с екзекуция, а с изгнание. Шумерските текстове и археологическите свидетелства показват, че Син и съпругата му избягали в Харан, хуритския град, защитен от няколко реки и планински терен. Интересно е, че когато напуснал Ур, Авраамовият род, воден от баща му Тара, също се отправил към Харан, където останал дълги години преди да продължи за обетованата земя.
	Въпреки че Ур завинаги останал град, посветен на Нана/Син, Харан задълго трябва да е бил негов дом, защото бил превърнат в почти пълно копие на Ур и неговите храмове, сгради и улици. Андре Паро („Авраам и неговото време“) обобщава приликите, като пише: „има достатъчно доказателства, че култът в Харан не бил нищо друго освен точно копие на този в Ур“.
	Когато по време на продължилите над петдесет години разкопки открили храма на Син в Харан — строен и престрояван през хилядолетията, — сред находките имало две стели (мемориални каменни плочи), съдържащи единствен по рода си писмен паметник. Това е продиктуваният от Ададгупи, първожрица на Син, разказ за молитвите и приготовленията й за завръщането на Син:
P>
	Син, царят на всички царе,
	се разгневи на своя град и своя храм
	и се възкачи на небето.
P$
	Други надписи също потвърждават, че възмутен или отчаян, Син просто си „грабнал багажа“ и „се възкачил на небето“. Те ни съобщават, че асирийският цар Ашурбанипал си върнал от някои врагове свещен „цилиндричен печат от най-скъп яспис“ и накарал „да го разкрасят, като нарисуват върху него изображение на Син“. После написал върху свещения камък „възхвала на Син и го провесил на шията на образа на Син“. Този каменен печат трябва да е бил реликва от стари времена, защото по-нататък се казва, че „е онзи, чието лице беше повредено в онези дни по време на разрушаването от враговете“.
	Смята се, че първожрицата, която била родена по време на царуването на Ашурбанипал, е от царска кръв. В молитвите си към Син тя предложила практична „сделка“: възстановяване на властта му над неговите врагове в замяна на помощта му за провъзгласяване на нейния син Набонид за владетел на Шумер и Акад. Историческите паметници показват, че през 555 г. пр.Хр. Набонид, тогава пълководец на вавилонската войска, бил поставен на престола от другите военачалници. Според собственото му твърдение за това му помогнал самият Син. Набонидовите надписи ни съобщават, че „в първия ден от появата си“ Син използвал „оръжието на Ану“ и успял да достигне „с лъч от светлина“ небето и да смаже враговете на Земята.
	Набонид спазил обещанието на майка си, възстановил храма на Син Е.ХУЛ.ХУЛ („дом на велика радост“) и обявил Син за върховен бог. Тъкмо тогава Син успял да вземе в свои ръце „властта на Ану, да получи цялата власт на Енлил, да се сдобие с властта на Еа — и така да вземе в свои ръце цялата небесна власт“. Син победил узурпатора Мардук, дори взел властта на баща му Еа, приел титлата „божествен полумесец“ и установил репутацията си на лунен бог.
	Как е възможно Син, който възмутено се върнал на небето, да извърши такива подвизи на Земята?
	Набонид потвърждава, че Син наистина „забрави гневната си повеля… и реши да се върне в храма Ехулхул“ и го нарича „чудо“. Станало чудо, „каквото не се е случвало в Страната от стари времена“: божество „дойде от небето“.
P>
	Това е великото чудо на Син,
	каквото не се е случвало в Страната
	от стари времена,
	каквото народът на Страната
	нито е виждал, нито е записвал
	на глинени плочки, за да го съхрани вовеки:
	Син,
	господарят на всички богове и богини,
	които живеят в небето,
	дойде от небето.
P$
	За съжаление, не са посочени подробности за мястото и начина на завръщане на Син. Известно ни е обаче, че Яков, който идвал от Ханаан да си търси жена в Месопотамия, видял в полето край Харан „стълба, изправена на земята, а върхът й стига до небето, и Ангели Божии се качват и слизат по нея“.


	По същото време, по което възстановил господството и храмовете на Нана/Син, Набонид възстановил храмовете и култа към децата на бога, близнаците ИН.АНА („господарка на Ану“) и УТУ („сияйния“).
	Двамата били родени от официалната съпруга на Син Нингал и затова по рождение принадлежали към божествената династия. Формално Инана била първородната, но брат й Уту бил първородният син и следователно законен династичен наследник. За разлика от съперничеството между Исав и Яков в аналогичния случай, двете божествени деца били много близки. Те имали общи преживявания и приключения, притичали се един на друг на помощ и когато трябвало да си избере за съпруг един от двама богове, Инана поискала съвет от брат си.
	Инана и Уту били родени в прадревни времена, когато на Земята живеели само богове. Градът на Уту бил Сипар, един от първите градове, създадени от боговете в Шумер. В един свой надпис Набонид съобщава, че когато се заел да възстанови храма на Уту Е.БАБАРА („сияен дом“) в Сипар:
P>
	Потърсих неговата древна платформа-основа
	и копах на осемнадесет лакти в земята.
	Уту, великият господар на Ебабара…
	лично ми показа платформата-основа
	на Нарам-Син, син на Саргон, която от три хиляди и двеста години
	не е виждал нито един цар преди мен.
P$
	Когато цивилизацията разцъфтяла в Шумер и човекът се присъединил към боговете в Земята между реките, отначало Уту бил свързван със закона и правосъдието. Освен че отправят молитва към Ану и Енлил, няколко ранни законника посочват, че те трябвало да се спазват, защото били съставени „според истинското слово на Уту“. Вавилонският цар Хамурапи написал законника си на стела, на чийто връх е изобразено как получава законите от бога (обр. 51).
	{img:12-planeta-obr51.png|#Обр. 51}
	В Сипар са открити плочки, които свидетелстват за древната му слава на място със справедливи закони. Някои текстове изобразяват самия Уту като съдник на богове и хора. Всъщност Сипар бил седалище на шумерския „върховен съд“.
	Налаганата от Уту справедливост напомня за проповедта на планината от Новия завет. Една „плочка с мъдрости“ съветва човек да постъпва по следния начин, за да е угоден на Уту:
P>
	Не прави зло на съперника си,
	отплащай се на злодееца си с добро.
	Отнасяй се справедливо към врага си…
	Не се поддавай на злото…
	На оногова, що проси милостиня,
	дай му храна да яде, дай му вино да пие…
	Бъди услужлив, прави добро.
P$
	Тъй като гарантирал справедливост и не допускал потисничество — а както ще видим по-нататък, може би и поради други причини — Уту бил смятан за закрилник на пътниците. Ала най-разпространените му и трайни епитети били свързани с неговия блясък. Още от най-древни времена той бил наричан Бабар („сияйния“). Назовавали го „Уту, който хвърля широка светлина“, който „осветява небето и Земята“.
	В надписа си Хамурапи се обръща към бога с неговото акадско име Шамаш, което на семитските езици означава „слънце“. Затова учените предполагат, че Уту/Шамаш е месопотамският слънчев бог. По-нататък ще видим, че макар небесен аналог на този бог да е слънцето, твърденията, че „хвърля ярка светлина“, когато изпълнявал специалните задачи, възложени му от дядо му Енлил, имат и друг аспект.


	Също както законниците и съдебните архиви са човешки свидетелства за действителното присъствие на божество на име Уту/Шамаш, сред древните народи на Месопотамия съществуват безброй надписи, текстове, заклинания, предсказания, молитви и изображения, които говорят за физическото присъствие на богинята Инана, чието акадско име е Ищар. Един месопотамски цар от XIII в. пр.Хр. съобщава, че възстановил нейния храм в братовия й град Сипар върху основи, които по негово време били на осем века. Но разказите за нея в главния й град Урук се връщали към старите времена.
	Известна на римляните като Венера, на гърците — като Афродита, на ханаанците и евреите — като Астарта, на асирийците, вавилонците, хетите и други древни народи — като Ищар или Ешдар, на акадците и шумерите — като Инана, Инин или Нини, както и с многобройните й наименования и епитети, тя от памтивека била божество на войната и любовта, буйна, красива богиня, която, макар и само правнучка на Ану, сама си извоювала важно място сред великите богове на небето и Земята.
	Като млада богиня, тя очевидно получила владение в далечна земя на изток от Шумер, града Арата. Именно там се намирал домът на „благородната Инана, царица на цялата земя“. Ала тя имала по-големи амбиции. В град Урук се издигал великият храм на Ану, използван само по време на случайните му държавни визити на Земята, и Инана хвърлила око на това седалище на властта.
	Според шумерските царски списъци първият небожествен владетел на Урук бил Мескиагашер, син на бог Уту от човешка майка. Следвал го синът му Енмеркар, велик шумерски цар. В такъв случай Инана била баба на Енмеркар и лесно го убедила, че трябва да е богиня на Урук вместо на далечния Арата.
	Един дълъг и увлекателен текст, озаглавен „Енмеркар и господарят на Арата“, разказва, че Енмеркар пратил куриери в Арата и използвал всички аргументи в истинска „война на нерви“, за да принуди града да отстъпи, защото „господарят Енмеркар, който е слуга на Инана, я направи царица на дома на Ану“. Неясният завършек на епоса загатва за щастлив край: въпреки че се преместила в Урук, Инана не изоставила „дома си в Арата“. Не е невероятно да е станала „пътуваща богиня“, защото от други текстове е известно, че Инана/Ищар била страстна пътешественичка.
	Настаняването й в урукския храм на Ану не може да е станало без неговото знание и съгласие и текстовете ни подсказват как е било получено то. Скоро Инана станала известна като „Анунитум“, прозвище, което означава „любима на Ану“. Текстовете я наричат „свещената любовница на Ану“, следователно тя споделяла не само храма му, но и неговото легло — когато идвал в Урук или когато тя посещавала небесния му дом.
	След като с хитрост станала богиня на Урук и господарка на храма на Ану, Ищар ловко укрепила позициите на града и собствената си власт. Надолу по течението на Ефрат се намирал древният град Ериду — център на Енки. Инана знаела, че той владее всички изкуства и науки на цивилизацията, и решила с молба или кражба да се сдобие с тези тайни. Очевидно с намерението да омае Енки (неин дядо) с „личния си чар“, тя отишла при него, когато бил сам. Този факт не останал незабелязан от бога, който наредил на слугата си да приготви вечеря за двама.
P>
	Ела прислужнико Исимуд, чуй нарежданията ми,
	ще ти кажа аз нещо, внимателно слушай моите думи:
	девицата, съвсем сама, се запъти към Абзу…
	Накарай девицата да влезе в еридския Абзу,
	дай й да яде ечемичени сладки с масло,
	налей й студена вода, която освежава сърцето,
	дай й да пие бира…
P$
	Щастлив и пиян, Енки бил готов да направи всичко за Инана. Тя дръзко поискала божествените формули, които лежали в основата на високоразвитата цивилизация. Енки й дал стотина, сред които божествените формули за върховната власт, царството, жреческите функции, оръжията, юридическите процедури, писарството, дърводелството, дори знанията за музикалните инструменти и храмовата проституция. Когато се освестил и осъзнал какво е сторил, Инана вече била на път за Урук. Енки пратил след нея своите „ужасни оръжия“, ала напразно, защото богинята била потеглила със своя „небесен кораб“.
	Ищар често се изобразява гола — дръзко показвайки своята красота; на изображенията тя понякога повдига полата си, за да разкрие долната половина на тялото си (обр. 52).
	{img:12-planeta-obr52.png|#Обр. 52}
	Гилгамеш, владетел на Урук около 2900 г. пр.Хр., който също отчасти бил божествен (роден от смъртен баща и богиня), разказва как го съблазнила Инана — въпреки че вече имала официален съпруг. Той се изкъпал след битка и:
P>
	наметна порфира, притегна се с пояс,
	и тъй блесна с хубост, че грабна сърцето
	на богинята Ищар:
	„Ела, Гилгамеш, годеник да ми станеш,
	плода подари ми на своето тяло,
	стани ми избраник, аз — твоя невеста!“*
	[* Тук и нататък цитатите от „Епос за Гилгамеш“ са по превода на Г. Крумов, освен в специално посочените случаи. — Б.пр.]
P$
	Ала Гилгамеш познавал нрава й. „На кой от мъжете си вярна остана? — попитал той. — Кой твой любовник още ти е свиден?“ И като изредил дългия списък на нейните „блудства“, царят й отказал.
	С времето — докато се изкачвала все по-високо в пантеона и съответно поемала по-голяма отговорност за държавните дела — Инана/Ищар започнала да проявява по-войнствени качества и често се изобразява като богиня на войната, въоръжена до зъби (обр. 53).
	{img:12-planeta-obr53.png|#Обр. 53}
	Надписите на асирийските царе разказват, че те ходели на война заради нея и по нейна повеля, че богинята лично ги съветвала кога да изчакат и кога да нападнат, че понякога Ищар крачела начело на войската и че поне веднъж се явила пред всички войници. В замяна на тяхната вярност тя обещавала на асирийските владетели дълъг живот и успех. „Ще бдя над теб от златната стая в небето“ — уверявала ги богинята.
	Дали се превърнала в свиреп воин, защото и тя преживявала тежък период с издигането на Мардук на власт? В един от надписите си Набонид пише: „Инана Урукска, благородната владетелка, която живееше в златно светилище, която управляваше колесница, теглена от седем лъва — по време на царуването на Ерба-Мардук жителите на Урук промениха култа й, извадиха светилището й и разпрегнаха колесницата й“. Затова Инана, продължава Набонид, „гневно напусна Е-Ана и оттогава живее на неподобаващо й място“ (което не назовава) (обр. 54).
	{img:12-planeta-obr54.png|#Обр. 54}
	Навярно в опит да съчетае любовта с властта, многоухажваната Инана избрала за съпруг ДУ.МУ.ЗИ, един от по-малките синове на Енки. Множество древни текстове описват любовта и свадите помежду им. Някои са любовни песни с изключителна красота и жива сексуалност. Други разказват как Ищар — завърнала се от поредното си пътешествие — заварва Думузи да празнува нейното отсъствие.
	Тя уредила неговото пленяване и изчезване в Долния свят — владението на сестра й Е.РЕШ.КИ.ГАЛ и нейния съпруг НЕР.ГАЛ. Някои от най-известните шумерски и акадски текстове се отнасят за пътуването на Ищар до Долния свят в търсене на нейния прогонен любим.


	Трима от шестимата известни синове на Енки са герои на шумерски разкази: първородният Мардук, който накрая узурпирал върховната власт, Нергал, който станал владетел на Долния свят, и Думузи, който се оженил за Инана/Ищар.
	Енлил също имал трима синове, които изиграли важна роля в божествените и човешките дела: Нинурта, който бил роден от Енлиловата сестра Нинхурсаг и затова бил законен наследник, Нана/Син, първородният син на Енлиловата официална съпруга Нинлил, и един по-малък син на Нинлил, който носи името ИШ.КУР („планински“, „далечна планинска земя“) и който често бил наричан Адад („любим“).
	Като брат на Син и чичо на Уту и Инана, Адад, изглежда, се чувствал по-добре с тях, отколкото в собствения си дом. Шумерските текстове постоянно събират четиримата заедно. Церемониите, свързани с посещението на Ану в Урук, също представят четиримата като група. Един текст описва влизането на Ану в двора и посочва, че до тронната зала се стигало през „портата на Син, Шамаш, Адад и Ищар“. Друг текст, за пръв път публикуван от В. К. Шилейко (Руска академия на науките, Институт за история на материалната култура), поетично описва как четиримата заедно се оттегляли да спят.
	Очевидно най-голяма близост съществувала между Адад и Ищар и двамата дори се изобразяват един до друг като на този релеф, който представя Адад (с пръстена и мълнията), благославящ асирийски владетел, и Ищар с лъка си в ръце (образът на третото божество е прекалено повреден и не може да се разпознае) (обр. 55).
	{img:12-planeta-obr55.png|#Обр. 55}
	Дали в тази „близост“ няма нещо повече от платонична връзка, особено от гледна точка на „миналото“ на Ищар? Интересно е, че в библейската Песен на песните игривото момиче нарича своя любим „дод“ — дума, която означава и „любим“, и „чичо“. Дали Ишкур е бил наричан Адад — производно от шумерската дума ДА.ДА — защото е бил любимият чичо?
	Ала Ишкур не бил само развратник, той бил могъщ бог, надарен от баща си Енлил със способностите и прерогативите на бог на бурята. Като такъв, той бил почитан като хуритския/хетския Тешуб и урартския Тешубу („духащия вятър“), аморейския Раману („гръмовержеца“), ханаанския Рагиму („сипещия градушка“), индоевропейския Буриаш („създателя на светлина“), семитския Меир („който осветява“ небето) (обр. 56).
	{img:12-planeta-obr56.png|#Обр. 56}
	Както показва Ханс Шлобайс („Акадският бог на бурята в Месопотамия“), според съхранявания в Британския музей списък на боговете Ишкур всъщност бил божествен господар в земи далеч от Шумер и Акад. Както разкриват шумерските текстове, това не било случайно. Изглежда, че Енлил нарочно пратил младия си син като „временно пребиваващо божество“ в планинските земи на север и запад от Месопотамия.
	Защо Енлил пратил най-малкия си и любим син далеч от Нипур? Открити са няколко шумерски епоса за спорове и дори кървави схватки между по-младите богове. Множество цилиндрични печати изобразяват сцени на битки между боговете (обр. 57). Изглежда, че първоначалното съперничество между Енки и Енлил се пренесло и задълбочило при синовете им, като понякога брат се обръщал против брата — божествената история за Каин и Авел. Някои от тези битки се водили срещу божество, определено като Кур — по всяка вероятност Ишкур/Адад. Това може би обяснява защо Енлил сметнал за нужно да даде на най-младия си син далечно владение и да го изолира от опасните борби за наследството.
	{img:12-planeta-obr57.png|#Обр. 57}
	Мястото на синовете на Ану, Енлил и Енки, както и на техните потомци в династичната верига, изглежда ясно поради едно уникално шумерско изобретение: определянето на _числов ранг_ за някои богове. Откриването на тази система също подчертава принадлежността към великия кръг на боговете на небето и земята. Ще се уверим, че този върховен пантеон се е състоял от _дванадесет божества_.
	Първото загатване, че великите богове имат криптографска числова система, дошло с откритието, че в текстовете имената на боговете Син, Шамаш и Ищар понякога се заместват съответно с числата 30, 20 и 15. Най-голямото число в шумерската шестдесетична система — 60 — означавало Ану, Енлил „бил“ 50, Енки — 40, Адад — 10. Следователно числото 10 и неговите шест кратни в 60 били дадени на _боговете_, а числата, завършващи с 5 — на богините. Оттук се получава следната криптографска таблица:
T>
!	_Богове_ | _Богини_
	60 — Ану | 55 — Анту
	50 — Енлил | 45 — Нинлил
	40 — Еа/Енки | 35 — Нинки
	30 — Нана/Син | 25 — Нингал
	20 — Уту/Шамаш | 15 — Инана/Ищар
	10 — Ишкур/Адад | 5 — Нинхурсаг
	шестима богове | шест богини
T$
	Не бива да се изненадваме, че също като баща си, Нинурта получил числото 50. С други думи, неговият династичен ранг се изразявал с криптографско послание: ако Енлил падне, ти, Нинурта, заемаш неговото място, но дотогава не принадлежиш към Дванадесетте, защото рангът „50“ е зает.
	Не трябва да се учудваме и че когато узурпирал енлилството, Мардук настоял боговете да му дадат _„петдесетте имена“_, за да покажат, че рангът „50“ вече е негов.
	В Шумер имало още много богове — деца, внуци и племенници на великите божества. Имало и неколкостотин нисши божества, наречени анунаки, на които били възложени (така да се каже) „общи задължения“. Ала само _дванадесет_ образували великия кръг. Те, техните семейни връзки и най-вече династичната верига стават най-разбираеми, ако се разгледат в табличен вид:
	{img:12-planeta-p124.png}

>	5. Нефилимите: народът на огнените ракети

	Шумерските и акадските текстове не оставят съмнение, че според народите на Древния Изток боговете на небето и Земята могат да се възкачват в небесата.
	Един писмен паметник описва изнасилването на Инана/Ищар от страна на неопределен герой, който оправдава постъпката си по следния начин:
P>
	Един ден моята царица,
	след като прекоси небето, прекоси земята —
	Инана,
	след като прекоси небето, прекоси земята —
	след като прекоси Елам и Шубур,
	след като прекоси…
	Тя уморено се върна, заспа.
	Видях я от края на своята градина,
	целунах я, съвкупих се с нея.
P$
	Друг път Инана сама разказва за своите полети. В един текст, озаглавен от С. Лангдън („Преглед на асирологията и археологията на Изтока“) „Класическа служба на Инини“, богинята се оплаква от прогонването си от своя град. Пратеникът на Енлил, който „ми донесе повелята на небето“, влязъл в тронната й зала, „постави отгоре ми немитите си ръце“ и след други унижения:
P>
	Принудиха мен от храма си да отлетя;
	мен, царицата, от моя град,
	като птица принудиха да отлетя.
P$
	Древните творци често представят тези способности на Инана и други велики божества, като изобразяват боговете — както видяхме, антропоморфни във всички други отношения — с криле. Многобройните изображения показват, че крилете не са част от тялото — не са естествени криле, — а по-скоро декоративно допълнение към дрехите на бога (обр. 58).
	{img:12-planeta-obr58.png|#Обр. 58}
	Инана/Ищар, за чиито далечни пътешествия се споменава в множество древни текстове, пътувала между първото си владение Арата и новия си дом в Урук. Тя навестила Енки в Ериду и Енлил в Нипур и посещавала брат си Уту в Сипар. Но нейното най-известно пътуване било до Долния свят, владението на сестра й Ерешкигал. То е обект не само на епоси, но и на художествени изображения върху цилиндрични печати, които представят богинята с криле, за да подчертаят факта, че е прелетяла от Шумер до Долния свят (обр. 59).
	{img:12-planeta-obr59.png|#Обр. 59}
	Текстовете, които разказват за това опасно пътуване, посочват, че преди това Инана извънредно педантично поставила на себе си седем предмета и когато минавала през седемте порти, водещи до дома на сестра й, трябвало да се откаже от тях. Седем такива предмета също се споменават в други паметници, описващи небесните пътешествия на Инана:


	1. Поставила на главата си ШУ.ГАР.РА.
	2. „Измервателни обеци“ на ушите си.
	3. Вериги от сини камъчета на шията си.
	4. Два „камъка“ на раменете си.
	5. Златен цилиндър в ръцете си.
	6. Ремъци, стягащи гърдите й.
	7. Дрехата ПАЛА на тялото си.


	Макар че досега никой не е успял да обясни характера и значението на тези седем предмета, според нас отговорът отдавна е пред очите на всички. По време на разкопките в асирийската столица Ашур от 1903 до 1914 г. в храма на Ищар Уолтър Андрей и неговите колеги открили очукана статуя на богинята, представяща я с различни „приспособления“ на гърдите и гърба. През 1934 г. археолозите се натъкнали на подобна, но невредима статуя в Мари. Това било изображение на красива жена в истински ръст. Необикновената й шапка била украсена с рога, символ на божествеността й. Застанали около датиращата отпреди четири хилядолетия фигура, учените били смаяни от реалистичния й вид (на снимката статуята трудно може да се различи от наобиколилите я хора). Нарекли я „Богинята с вазата“, защото държала цилиндричен предмет (обр. 60).
	{img:12-planeta-obr60.png|#Обр. 60}
	За разлика от плоските изображения или барелефите, тази триизмерна фигура на богинята в истински ръст разкрива интересни особености в облеклото й. На главата си тя не носи модерна шапка, а специален шлем, на ушите й има предмети, които напомнят слушалки на пилот. На шията и върху горната част на гърдите й има огърлица от малки (и навярно скъпоценни) камъни. В ръцете си тя държи цилиндричен предмет, който изглежда толкова дебел и тежък, че едва ли е ваза за вода.
	Над блуза от прозрачна материя, през гърдите й минават два успоредни ремъка, поддържащи странна кутия с правоъгълна форма. Тя е плътно притисната към тила на богинята и е здраво закрепена за шлема с хоризонтален ремък. Съдържанието й трябва да е тежко, защото приспособлението допълнително се придържа от два големи нараменника; Тежестта на кутията се увеличава от маркуч, свързан с основата й чрез кръгла шайба. Цялата чанта с инструменти — защото несъмнено е точно такава — се държи от два чифта ремъци, които се кръстосват на гърба и гърдите на богинята.
	Аналогията между седемте предмета, необходими на Инана за нейните въздушни пътешествия, и дрехата и предметите на статуята от Мари (и навярно повредената фигура от храма на Ищар в Ашур) лесно може да се докаже. Виждаме „измервателните обеци“ — слушалките — на ушите й, редиците или „вериги“ от камъчета на шията й, „двата камъка“ — двата нараменника — на раменете й, „златния цилиндър“ в ръцете й и ремъците, които се пресичат на гърдите й. Тя наистина е облечена в „дрехата ПАЛА“ („владетелска одежда“) и носи на главата си шлема ШУ.ГАР.РА — термин, буквално означаващ „онова, което прави да навлизаш далеч във вселената“.
	Всичко това предполага, че Инана е облечена като аеронавт или космонавт.
	Старият завет нарича „ангелите“ Божии „малахим“ — буквално „пратеници“, които носели божествени послания и повели. Както разкриват множество примери, те били божествени летци: Яков ги видял да се качват по небесна стълба, те се обърнали към Агар (Авраамовата наложница) от небето и именно те донесли небесното унищожение на Содом и Гомора.
	Библейското описание на събитията преди гибелта на двата греховни града илюстрира факта, че тези пратеници от една страна били антропоморфни във всякакво отношение, а от друга, още от пръв поглед се виждало, че са „ангели“. Появата им била внезапна. Авраам „вдигна очите си и погледна: и ето, трима _мъже_ стоят срещу него.“ — Като се поклонил и нарекъл единия „господарю“, той го помолил: — „Не отминавай своя роб“ и ги убедил да си измият краката, да си починат и да хапнат.
	След като изпълнили молбата му, двама от ангелите (третият „мъж“ се оказал самият Господ) продължили за Содом. Лот, племенникът на Авраам, седеше при Содомските порти. Като ги видя Лот, стана да ги посрещне, поклони се с лице доземи и рече: „Господари мои! Отбийте се в дома на вашия раб, пренощувайте и умийте нозете си“. После „ги нагости… и те ядоха“. Когато вестта за пристигането на двамата плъзнала из града, „градските жители, содомци, млади и стари, целият народ от всички краища на града, заобиколиха къщата, извикаха Лота и му думаха: де са човеците, които дойдоха при тебе да нощуват?“
	Как така веднага се виждало, че тези мъже — които ядели, пиели, спели и миели уморените си нозе, — са ангели Господни? Единственото правдоподобно обяснение е, че ги издавало облеклото им — каските или униформите им — или въоръжението им. Определено е възможно да са носили странно оръжие: двамата „мъже“ в Содом щели да бъдат линчувани от тълпата, но „поразиха човеците, които бяха при вратата на къщата, от малък до голям, със слепота, тъй че те се изпомъчиха да търсят вратата“. Друг ангел се явил на избрания за съдия на Израил Гедеон и му дал божествен знак, като докоснал един камък с жезъла си и от камъка излязъл огън.
	Оглавяваният от Андрей екип открил още едно необикновено изображение на Ищар в ашурския й храм. По-скоро стенна скулптура, отколкото обикновен барелеф, то представя богинята с плътно прилепващ украсен шлем, от който излизат „слушалки“, сякаш със собствени плоски антени, и с много специфични очила, които са част от шлема (обр. 61).
	{img:12-planeta-obr61.png|#Обр. 61}
	Излишно е да споменаваме, че всеки, който види така облечен човек — мъж или жена — веднага ще познае в него божествен аеронавт.
	Някои керамични фигурки, открити в шумерски обекти и датиращи отпреди около пет хиляди и петстотин години, спокойно може да са примитивни изображения на такива „малахим“, държащи оръжия, които приличат на жезли. В един случай лицето се вижда през наличника на шлем. В друг „пратеникът“ носи характерната божествена конична шапка и униформа, осеяна с кръгли предмети с неясна функция (обр. 62–63).
	{img:12-planeta-obr62.png|#Обр. 62}
	{img:12-planeta-obr63.png|#Обр. 63}
	Очите или „очилата“ на фигурите са най-интересната им особеност, защото през IV хил. пр.Хр. Близкият изток буквално бил залят със стилизирани плоски статуетки, които изобразяват горната половина на божествата, хиперболизирайки тяхната най-специфична черта: коничен шлем с елипсовиден наличник или очила (обр. 64). Множество такива фигурки са открити в Тел Брак, праисторическо селище на река Хабур, на чиито брегове хилядолетия по-късно Йезекиил видял божествената колесница.
	{img:12-planeta-obr64.png|#Обр. 64}
	Несъмнено не е съвпадение, че хетите, които са свързани с Шумер и Акад чрез района на Хабур, пишели думата „богове“ със символа {img:12-planeta-p131.png}, очевидно произлизащ от очите на тези фигурки. Нищо чудно също, че знакът или йероглифът за „божествено същество“ постепенно започнал да доминира в изкуството не само на Мала Азия, но и на гърците през минойския и микенския период (обр. 65).
	{img:12-planeta-obr65.png|#Обр. 65}
	Древните текстове показват, че боговете носели такова специално облекло не само по време на полетите си в земните небеса, но и когато се възкачвали в далечното небе. Като разказва за посещенията си в небесния дом на Ану, самата Инана обяснява, че можела да предприема такива пътувания, защото „лично Енлил пристегна божествените одежди МЕ на тялото ми“. В текста са цитирани думите на Енлил, който й казва:
P>
	Ти повдигна МЕ,
	ти завърза МЕ за ръцете си,
	ти събра МЕ,
	ти постави МЕ на гърдите си…
	О, царице на всички МЕ, о, сияйна светлина,
	която с дланта си обхваща седемте МЕ.
P$
	Един древен шумерски владетел бил поканен от боговете да се възкачи на небето. Неговото име е ЕН.МЕ.ДУР.АН.КИ, което буквално означава „владетелят, чиито ме свързват небето и Земята“. Навуходоносор II ни е оставил надпис, който описва възстановяването на специален павилион за „небесната колесница“ на Мардук и посочва, че сградата била част от „укрепения дом на седемте ме на небето и Земята“.
	Учените превеждат „ме“ като „предмети на божествената власт“. Буквално думата произлиза от концепцията за „плуване в небесни води“. Инана ги описва като части от „небесните одежди“, които обличала за пътешествията си с небесния кораб. Следователно „ме“ били части от специален костюм, носен за полети в земните небеса и далечния космос.
	Старогръцката легенда за Икар описва опита му за летене с криле от пера, залепени за тялото му с восък. Свидетелствата от Древния Изток показват, че макар боговете да се изобразяват с криле като символ на способността им да летят — или е възможно понякога да обличали крилати униформи като белег за тази си способност — те никога не летели с такива криле, а с машини.
	Старият завет ни съобщава, че докато нощувал в полето край Харан, патриархът Яков видял „стълба, изправена на земята, а върхът й стига до небето“, по която се качвали и слизали „Ангели Божии“. Най-горе стоял самият Бог. И смаяният Яков „уплаши се и рече“:
C>
	„Наистина Господ е на това място, аз пък не знаех!… Колко е страшно това място! Това не е нищо друго, освен дом Божий, това са врата небесни.“
C$
	В този разказ има два интересни момента. Първо, божествените същества, които се качват и слизат през тези „врата небесни“, използват механично средство — „стълба“. Второ, гледката напълно изненадала Яков. „Домът Божий“, „стълбата“ и „Ангелите Божии“ ги нямало, когато патриархът лягал да спи на полето. Изведнъж му се явил ужасният „сън“. И на сутринта „домът“, „стълбата“ и „Ангелите“ вече ги нямало.
	Можем да заключим, че средството, използвано от божествените същества, е някакъв кораб, който бил в състояние да виси неподвижно във въздуха и внезапно да изчезва.
	Старият завет също разказва, че пророк Илия не умрял на Земята, а „се понесе във вихрушка към небето“. Това не било внезапно и неочаквано събитие: възкачването на Илия в небесата било предварително подготвено. Било му казано на точно определен ден да отиде във Ветил („Божи дом“). Сред учениците му вече се били разпространили слухове, че Господ ще го възнесе на небето. Когато попитали неговия наследник дали е вярно, че „днес Господ ще възнесе твоя господар“, той потвърдил. И сетне:
C>
	„Изведнъж се яви огнена колесница и огнени коне… и Илия се понесе във вихрушка към небето.“
C$
	Още по-известна и определено по-добре описана е небесната колесница, видяна от пророк Йезекиил, който живеел сред юдейските изгнаници по бреговете на река Хабур в северна Месопотамия.
C>
	„… отвориха се небесата — и аз видях Божии видения.“
C$
	Йезекиил видял антропоморфно същество, заобиколено с блясък и сияние, седящо на трон, поставен върху метален „свод“ в колесницата. Самата колесница, която можела да се движи навсякъде с помощта на колела в колелата и вертикално да се издига над земята, е описана от пророка като сияеща вихрушка.
C>
	„И видях: и ето, бурен вятър идеше от север, голям облак и огън на кълба, и около него сияние, — а из средата му излизаше като че ли светлина от пламък изсред огън…“
C$
	Някои съвременни изследователи на библейското описание (като например Джоузеф Ф. Блумрич от Националното управление по въздухоплаване и космонавтика на САЩ) стигат до извода, че видяната от Йезекиил „колесница“ е била хеликоптер, състоящ се от кабина върху четири стълба, всеки завършващ с въртящи се криле — наистина „бурен вятър“.
	Около две хилядолетия по-рано, в надписа, посветен на построяването на храма на Нинурта, шумерският владетел Гудеа заявил, че му се явил „мъж, който сияеше като небето… според короната на главата му очевидно беше бог“. Когато Нинурта и двама негови божествени спътници се явили на Гудеа, до тях била „божествената черна вятърна птица“ на бога. Както се оказва, храмът бил построен главно за да осигури сигурно място, специално заграждение за тази „божествена птица“.
	Построяването на това специално заграждение, пише Гудеа, изисквало огромни греди и масивни камъни, внесени отдалече. Храмът бил обявен за завършен едва когато „божествената птица“ била вкарана вътре. И тогава „божествената птица“ „можеше да овладява небето“ и да „свързва небето и Земята“. Тя била толкова важна — „свещена“, — че постоянно се охранявала от две „божествени оръжия“, „върховния ловец“ и „върховния убиец“ — оръжия, които изстрелвали смъртоносни светлинни лъчи.
	Приликите между библейското и шумерското описание и на машините, и на съществата в тях, са очевидни. Епитетите „птица“, „вятърна птица“ и „вихрушка“ не оставят съмнение, че става въпрос за някакъв летателен апарат.
	Върху този въпрос може би хвърлят светлина загадъчните стенописи, открити в Тел Гасул, обект на изток от Мъртво море, чието древно име не е известно. Датиращи от около 3500 г. пр.Хр., стенописите изобразяват голям осемлъчев „компас“, глава на човек с шлем в камбановидна камера и два механични съда, които спокойно може да са древни „вихрушки“ (обр. 66).
	{img:12-planeta-obr66.png|#Обр. 66}
	Древните текстове също описват машина, която издигала аеронавтите в небесата. Гудеа пише, че когато се издигала, за да кръжи над земята, „божествената птица проблясваше над издигнатите тухли“. Заграждението се описва като МУ.НА.ДА.ТУР.ТУР („яко каменно място за почивка на МУ“). Урукагина, който царувал в Лагаш, казва за „божествената черна вятърна птица“: „на МУ, която свети като огън, построих аз висок и як дом“. Лу-Уту, който управлявал Ума през III хил. пр.Хр., построил място за „му, която с огън идва“ за бог Уту, „на посоченото място в неговия храм“.
	Вавилонският цар Навуходоносор II описва възстановяването на свещения храм на Мардук и казва, че зад стените от печени тухли и блестящ оникс:
P>
	Издигнах носа на кораба ИД.ГЕ.УЛ,
	колесницата на Мардуковата царственост;
	кораба ЗАГ.МУ.КУ, чието приближаване се наблюдава,
	великия пътешественик между небето и Земята,
	насред павилиона заградих
	от всички страни.
P$
	ИД.ГЕ.УЛ, първият епитет, описващ този „велик пътешественик“, или „колесницата на Мардук“, буквално означава „висок до небето, светъл нощем“. ЗАГ.МУ.КУ, вторият епитет, описващ машината — очевидно „кораб“, кацнал на специално летище — означава „светлият МУ, който е за далеч“.
	За щастие, може да се докаже, че във вътрешното свещено заграждение на храмовете на великите богове на небето наистина държали _му_ — коничен предмет с овален връх. Една древна монета, открита в Библос (библейския Гевал) на средиземноморския бряг на днешен Ливан, изобразява великия храм на Ищар. Макар че е представен в състоянието му през I хил. пр.Хр., изискването храмовете да се строят и възстановяват на едно и също място според първоначалния план несъмнено означава, че виждаме основните елементи на първия библоски храм, датиращ от хилядолетия преди това.
	На монетата е представен двусъставен храм. Отпред се издига главната храмова сграда, внушителна със своята колонада. Зад нея има вътрешен двор или „свещен участък“, скрит и защитен с висока масивна стена. Той очевидно е по-висок, защото до него се стига по много стълби (обр. 67).
	{img:12-planeta-obr67.png|#Обр. 67}
	В средата на този свещен участък има специална платформа, чиято конструкция от напречни греди напомня Айфеловата кула, като че ли построена, за да издържа на голяма тежест. И на платформата се намира обектът на цялата тази защита: обект, който може да е единствено _му_.
	Подобно на повечето шумерски сричкови думи, „му“ има основно значение — „това, което се издига право нагоре“. Неговите тридесетина нюанса включват значенията „височини“, „огън“, „заповед“, „отброен период“, както и (в по-късни времена) „онова, с което помнят човек“. Ако проследим писмения знак на „му“ от неговите асирийски и вавилонски стилизации до оригиналните му шумерски пиктограми, получаваме следната последователност:
	{img:12-planeta-p137.png}
	Ясно виждаме конична камера, изобразявана самостоятелно или с тясна, прилепена към нея част. „Ще бдя над теб от златната стая в небето“ — обещала на асирийския цар Инана. Дали този „му“ не е бил „небесната стая“?
	Един химн на Инана/Ищар, описващ нейните пътувания с небесния кораб, ясно показва, че „му“ е машината, с която боговете кръстосвали небесата:
P>
	Небесната господарка:
	тя облича небесната одежда;
	тя храбро се възнася към небето.
	Над всички обитаеми земи
	прелита тя със своя МУ.
	Господарката, която със своя МУ
	към небесните висини весело лети.
	Над всички места за покой
	прелита тя със своя МУ.
P$
	Има свидетелства, че обитателите на източното Средиземноморие са виждали напомнящ на ракета обект не само в храмово заграждение, но и в действителен полет. Някои хетски символи например изобразяват — на фона на звездно небе — ракети, издигнати върху стартови площадки, и бог в излъчваща сияние камера (обр. 68).
	{img:12-planeta-obr68.png|#Обр. 68}
	Като анализира разпространението на изкуството на създаване на месопотамските цилиндрични печати и изобразените върху тях сцени в древния свят, професор Х. Франкфорт („Цилиндричните печати“) описва един печат, открит в Крит и датиращ от XIII в. пр.Хр. На печата ясно се вижда ракетен кораб, който лети в небето, тласкан от пламъци, излизащи от задния му край (обр. 69).
	{img:12-planeta-obr69.png|#Обр. 69}
	Крилатите коне, преплетените животни, крилатото небесно кълбо и божество с шапка, украсена с рога, са познати месопотамски теми. Определено може да се допусне, че изобразената на критския печат огнена ракета също е обект, известен в целия Древен Изток.
	Всъщност ракета с „криле“ или опашка — до която се стига със „стълба“ — може да се види на една плочка от Гезер, град в древен Ханаан на запад от Ерусалим. Двойният отпечатък от същия печат изобразява и ракета, кацнала на земята до една палма. За небесния характер на тези кораби свидетелстват символите на Слънцето, Луната и зодиакалните съзвездия, които украсяват печата (обр. 70).
	{img:12-planeta-obr70.png|#Обр. 70}
	Месопотамските текстове, които описват вътрешните заграждения на храмовете, небесните пътувания на боговете и дори възнасянето на смъртни на небето, използват шумерския термин „му“ или неговите семитски производни „шу-му“ („онова, което е му“), „шам“ и „шем“. Тъй като също означава „онова, с което помнят човек“, тази дума постепенно придобила значение на „име“. Но универсалната употреба на думата „име“ в текстовете, които разказват за летящ кораб, е направила неясно истинското значение на древните сведения.
	Така според Дж. А. Бартън („Царските надписи на Шумер и Акад“) храмовият надпис на Гудеа — „Неговият МУ ще обгърне земите от хоризонт до хоризонт“ — означава „Неговото име ще изпълни земите“. Един химн на Ишкур, който възхвалява неговия „излъчващ лъчи МУ“, който можел да достигне небето, е преведен по следния начин: „Твоето име е сияйно, то достига небесния зенит“. Някои учени обаче усещат, че „му“ или „шем“ може би означава някакъв предмет, а не „име“, и затова го приемат като наставка или граматичен феномен, който не изисква превод, и така напълно заобикалят проблема.
	Не е трудно да проследим етимологията на термина и пътя, по който „небесната стая“ е приела значение на „име“. Открити са скулптури, които представят бог в камера с форма на ракета, като този изключително древен предмет (днес собственост на Университетския музей във Филаделфия). За небесния характер на камерата свидетелстват дванадесетте сфери, които я украсяват (обр. 71).
	{img:12-planeta-obr71.png|#Обр. 71}
	Много печати също изобразяват бог (понякога двама) в такива овални „божествени стаи“. Във всички случаи тези богове в своите свещени овали са били обект на почит.
	Тъй като искали да почитат боговете си навсякъде, а не само в официалните им „домове“, древните хора започнали да правят изображения на бога в неговата божествена „небесна стая“. На специално избрани места издигали каменни стълбове с форма, имитираща овалната машина, и врязвали в камъка образа на бога, за да покажат, че е вътре в кораба.
	Било само въпрос на време царете и владетелите — свързвайки тези стълбове (наречени стели) с възнасянето до небесния дом — да започнат да изобразяват самите себе си на стелите, за да се свържат с вечния дом. Щом не можели да избегнат физическата смърт, поне „името“ им трябвало да се запомни завинаги (обр. 72).
	{img:12-planeta-obr72.png|#Обр. 72}
	Друго доказателство, че възпоменателните каменни стълбове имат форма на _огнени_ небесни кораби, са древните наименования на тези каменни стели. Шумерите ги наричали НА.РУ („камъни, които се издигат“). Акадците, вавилонците и асирийците ги наричали „нару“ („неща, които излъчват светлина“). Амореите ги наричали „нурас“ („огнени неща“ — на иврит „нер“ все още означава стълб, който излъчва светлина, и съответно „свещ“). На индоевропейските езици на хуритите и хетите стелите били наричани „ху-у-аши“ („огнена птица от камък“).
	Библейските податки проявяват прилики с два типа възпоменателни паметници, „яд“ и „шем“. Пророк Исаия съобщил на страдащия народ на Юдея Божието обещание за по-добро и спокойно бъдеще:
C>
	„… там ще дам в дома Си и в стените Си _яд_ и _шем_“.*
	[* В каноничния български превод на Стария завет, „място“ и „име“. — Б.пр.]
C$
	Буквално преведено, Господ обещава да даде на своя народ „ръка“ и „име“. За щастие обаче в Светите земи все още се срещат древни паметници, наречени „яд“, които се отличават по пирамидално оформения си връх. „Шем“, от друга страна, е паметник с овален връх. Очевидно и двата паметника отначало повтаряли формата на „небесната стая“, машината, с която боговете се възнасяли във вечния дом. В древен Египет вярващите ходели на поклонение в специален храм в Хелиопол, за да видят и почетат „бен-бен“ — пирамидално оформен предмет, с който в незапомнени времена боговете дошли на Земята. Умрелите египетски фараони били подлагани на церемонията „отваряне на устата“ и се вярвало, че подобен „яд“ или „шем“ ще ги пренесе в дома на вечния живот (обр. 73).
	{img:12-planeta-obr73.png|Обр. 73}
	Упоритият превод на „шем“ като „име“ не взима предвид прозорливото проучване на Г. М. Редслоб, публикувано преди повече от век (в Zeitschrift der Deutschen Morgenlandischen Gesellschaft), в което авторът вярно отбелязва, че думите „шем“ и „шамаим“ („небеса“) произлизат от корена „шама“, означаващ „което е нависоко“. Когато Старият завет разказва, че Давид направил „шем“ в чест на победата си над арамейците, пише Редслоб, царят не си „създал име“, а издигнал паметник, сочещ към небето.
	Откритието, че „му“ или „шем“ в много месопотамски текстове трябва да се чете като „небесна машина“, а не като „име“, открива пътя към истинското значение на множество древни разкази, сред които библейската история за Вавилонската кула.
	В единадесетата си глава книга Битие съобщава за опита на хората да издигнат „шем“. Езикът на библейския разказ е сбит (и прецизен), което подсказва за излагане на исторически факт. И все пак поколения учени и преводачи се опитват да придадат на историята само алегоричен смисъл, защото — както я разбират те — тя се отнасяла за стремежа на човека да си „създаде име“. Този подход изпразва историята от нейното фактическо съдържание, докато нашето заключение за истинското значение на думата „шем“ й придава смисъла, с който сигурно са я възприемали самите древни народи.
	Библейският разказ за Вавилонската кула е свързан със събитията около повторното заселване на Земята след потопа, когато някои хора „се вдигнаха от Изток… намериха равнище в Сенаарската земя и се заселиха там“.
	Сенаарската земя, разбира се, е Шумер, разположен в долината между двете реки в Южна Месопотамия. А народът, вече познаващ изкуството на тухларството и високите строежи, казал:
C>
	„Хайде да си съградим град и кула, висока до небето; и да направим _шем_, за да не бъдем пръснати по лицето на цялата земя.“*
	[* В каноничния български превод на Стария завет, „… и да си спечелим име, преди да се пръснем по лицето на цялата земя“. — Б.пр.]
C$
	Ала този човешки замисъл не допаднал на Господ.
C>
	„Тогава Господ слезе да види града и кулата, що градяха синовете човешки. И рече Господ: ето, един народ са, и всички имат един език, а на, какво са почнали да правят; и няма да се откажат от онова, що са намислили да правят…“
C$
	И тогава Господ казал — на някои свои колеги, които Старият завет не назовава:
C>
	„… нека слезем и смесим там езиците им тъй, че един да не разбира езика на другиго. И пръсна ги Господ оттам по цялата земя; и те спряха да зидат града (и кулата). Затова му е дадено име Вавилон, понеже там Господ смеси езика на цялата земя…“
C$
	Поради традиционния превод на „шем“ като „име“ историята поколения наред е била непонятна. Защо древните жители на Вавилон полагали усилия да си „спечелят име“, защо „името“ трябвало да се постави на върха на „кула, висока до небето“ и как „спечелването на име“ можело да попречи на пръсването на човечеството по Земята?
	Ако тези хора са искали само да си създадат (както обясняват учените) „репутация“, защо опитът им толкова много разстроил Господ? Защо божеството смятало, че след като си спечелят „име“, те „няма да се откажат от онова, що са намислили да правят“? Традиционните тълкувания определено не изясняват защо Господ намерил за нужно да повика други неназовани божества да слязат долу и да сложат край на това човешко начинание.
	Според нас отговорите на всички тези въпроси стават правдоподобни, дори очевидни, когато превеждаме „шем“ — думата, използвана в оригиналния еврейски текст на Библията — не като „име“, а като „небесна машина“. Така историята разказва за тревогата на човечеството, че когато се пръснат по Земята, хората ще изгубят връзка помежду си. Затова решили да построят „небесна машина“ и да издигнат _стартова кула_ за нея, така че и те да могат — като богинята Ищар например, — да летят с „му“ „над всички обитаеми земи“.
	Част от вавилонския текст, известен като „Епос за сътворението“, разказва, че първата „порта на боговете“ била построена във Вавилон от самите богове. Анунаките, потомците на Ану, получили заповед:
P>
	да… издигнат портата на боговете…
	Нека бъде иззидана с тухли.
	И нейният _шем_ бъде на определеното място.
P$
	Анунаките се трудили две години — „използвали сечивото… правели тухлите“ — докато „издигнаха високо върха на Ешагила“ („дом на великите богове“) и „построиха стъпаловидната кула чак до високите небеса“.
	Ето защо било истинска дързост от страна на човечеството да издигне своя ракетна кула на място, първоначално използвано за тази цел от боговете, защото самото му име — Бабили — буквално означава „порта на боговете“.
	Има ли други свидетелства, които потвърждават библейския разказ и нашата интерпретация?
	Вавилонският историк-жрец Берос (Бероес), който през III в. пр.Хр. съчинил история на човечеството, съобщава, че „първите жители на страната, прославени със своето могъщество… се заели да издигнат кула, чийто «връх» да достигне небето“. Ала кулата била съборена от боговете и силните ветрове „и боговете смесили езиците на хората, които дотогава говорели на един и същ език“.
	Джордж Смит („Халдейската версия на Битие“) открива в писанията на старогръцкия историк Хестей сведение, че според „стари предания“ хората, които се спасили от потопа, дошли в Сенаар във Вавилония, но оттам ги прогонило смешението на езиците. Историкът Александър Полихистор (I в. пр.Хр.) пише, че отначало всички хора говорели на един език. После някои се заели да издигнат голяма и висока кула, за да „се покачат на небето“. Ала върховният бог осуетил намерението им, като пратил вихрушка и дал на всяко племе различен език. „Това се случило в град Вавилон“.
	Вече няма никакво съмнение, че библейските разкази, както и сведенията на старогръцките историци отпреди две хилядолетия и на техния предшественик Берос, имат по-древен — _шумерски_ — произход. А. Х. Сейс („Религията на вавилонците“) съобщава, че на една фрагментирана плочка от Британския музей разчел „вавилонската версия на историята за построяването на Вавилонската кула“. Във всички случаи основни елементи на версията са опитът за достигане на небето и последвалото смешение на езици. Други шумерски текстове описват съзнателното смесване на човешките езици от страна на разгневен бог.
	Предполага се, че по онова време човечеството не разполагало с необходимата технология за осъществяване на такъв аерокосмически проект — нужни били напътствията и помощта на опитен бог. Дали този бог предизвикал другите, като помогнал на хората? Един шумерски печат изобразява сблъсък между въоръжени богове, очевидно заради спорното построяване на стъпаловидна кула (обр. 74).
	{img:12-planeta-obr74.png|#Обр. 74}
	Шумерска стела, днес изложена в парижкия Лувър, може би илюстрира описания в Битие случай. Тя била издигната към 2300 г. пр.Хр. от акадския цар Нарам-Син и учените смятат, че изобразява победата на владетеля над враговете му. Но високата централна фигура е на божество, а не на човешки цар, защото носи шлем, украсен с рога — символ, запазен единствено за боговете. Нещо повече, тази централна фигура очевидно не предвожда по-дребните на ръст хора, а ги тъпче. Хората на свой ред изглежда не участват в никакви бойни действия, а се приближават към и се прекланят пред голям коничен обект, към който също е насочено вниманието на божеството. Въоръжен с лък и копие, богът като че ли гледа обекта заплашително, а не с преклонение (обр. 75).
	{img:12-planeta-obr75.png|#Обр. 75}
	Освен това коничният предмет е насочен към три небесни тела. Ако неговата големина, форма и предназначение показват, че е шем, сцената изобразява разгневен и въоръжен до зъби бог, който тъпче хората, празнуващи издигането на шем.
	Месопотамските текстове и библейският разказ имат еднаква поука: летящите машини са създадени за боговете, а не за човека.
	Хората — твърдят месопотамските и библейските текстове — могат да се възнасят в небесния дом само по волята на боговете. Има и други разкази за възнасяне в небето и дори за космически полети.


	Старият завет разказва за възнасянето в небето на няколко смъртни хора.
	Пръв бил Енох, допотопен патриарх, с когото Господ се сприятелил и който „ходи по Бога“. Той бил седмият патриарх от Адамовия род и прадядо на Ной, героя на потопа. Петата глава на Битие изброява генеалогията на всички тези патриарси и възрастта, на която починали — освен на Енох, „който изчезна, понеже Бог го взе“. По смисъла на текста и по традиция, Бог взел Енох в небето, за да избегне смъртта на Земята. Другият смъртен бил пророк Илия, който се възнесъл на небето във „вихрушка“.
	В Стария завет се споменава и за един малко известен трети смъртен, който посетил божествения дом и бил надарен с голяма мъдрост. Става въпрос за владетеля на Тир (финикийски център на източносредиземноморския бряг). В двадесет и осма глава на Книга на Йезекиил четем, че Господ заповядал на пророка да напомни на царя как той, съвършеният и мъдрият, имал възможност да посети боговете:
C>
	„… ти си печат на съвършенство, пълнота на мъдрост и венец на красота. Ти беше в Едем, в Божията градина; твоите дрехи бяха украсени с всякакви скъпоценни камъни… Ти беше помазан Херувим, за да осеняваш, и Аз те поставих за това; ти беше на светата Божия планина, ходеше посред огнени камъни.“
C$
	Господ предсказал, че владетелят на Тир ще умре „със смърт на необрязани“ от ръката на другоземци дори да им извика „аз съм бог“, после разкрил причината на Йезекиил: след като царят бил отведен в божествения дом и получил достъп до цялата мъдрост и богатства, сърцето му се възгордяло, той злоупотребил с мъдростта си и осквернил храмовете.
C>
	„… задето се надигна сърцето ти и казваш: «аз съм бог, седя на божие седалище, в сърцето на моретата», и бидейки човек, а не Бог, туряш твоя ум наравно с Божия ум…“
C$
	Шумерските текстове също разказват за неколцина души, които се възнесли на небето. Един от тях бил Адапа, сътвореният от Еа „образец за човек“. Еа „мъдрост му даде, вечен живот не дари му“. С годините богът решил да предотврати смъртния край на Адапа, като му даде шем, с който да стигне до небесния дом на Ану и там да яде от хляба на живота и да пие от водата на живота. Когато Адапа стигнал в небесния дом, Ану го попитал кой му е дал този шем.
	В библейската и месопотамската история за редките възнасяния на смъртни в дома на боговете се откриват няколко важни податки. Подобно на тирския цар, Адапа е „печат на съвършенство“. Всички трябва да използват шем — „огнен камък“, — за да стигнат в небесния „Едем“. Някои са се възнесли и са се завърнали на Земята, други като месопотамския герой от Потопа са останали там, за да се радват на божествената компания. Шумерският Гилгамеш се отправил да търси тъкмо този месопотамски „Ной“, за да научи от него тайната на дървото на живота.
	Безплодното търсене на дървото на живота е обект на един от най-дългите и въздействащи епически текстове, завещани на човешката култура от шумерската цивилизация. Наречена от съвременните учени „Епос за Гилгамеш“, тази трогателна история разказва за владетеля на Урук, който бил роден от смъртен баща и божествена майка. В резултат Гилгамеш бил смятан за „бог две трети, човек една трета“, обстоятелство, което го подтикнало да потърси спасение от смъртта, участ на всички хора.
	От преданията знаел, че един от неговите предци, Утнапищим — героят на Потопа — избегнал смъртта, като заедно с жена си бил взет в небесния дом. Затова Гилгамеш решил да отиде на това място и да узнае от своя прародител тайната на вечния живот.
	Конкретният стимул било събитие, което царят взел за покана от Ану. Стиховете звучат като описание на падаща степен от ракета. Гилгамеш разказва за случилото се на майка си, богинята НИН.СУН:
P>
	През нощта, майко, чуй що сънувах:
	над мен се изсипа роякът звезден.
	Притисна ме силно — бе воин на Ану.
	Повдигнах го — беше по-силен от мене,
	отблъснах го силно —
	той не помръдна,
	урукските хора
	се събраха край него,
	страната ни цяла се събра край него,
	първенците, войската застанаха зад него,
	мъжете ни плътно закръжаха край него,
	целуваха му нозете моите другари.
	Прилепнах към него, сякаш жена бе,
	и така пред нозете ти положих героя…
P$
	Тълкуванието на майка му е повредено в текста и затова не е ясно. Но Гилгамеш очевидно бил окуражен от вида на падащия предмет — „воин на Ану“. В увода на епоса древният разказвач съобщава:
P>
	Видя той всичко — света обходи,
	морето преплава, прекоси планините…
	дарен с мъдрост, проумя всичко —
	в съкровеното вникна, разгада тайни
	и донесе вести от преди потопа.
	Ходи надалече, завърна се мрачен
	и своите премеждия на камък записа.
P$
	Това далечно пътуване, разбира се, било възнасянето в дома на боговете, в което бил придружен от своя другар Енкиду. Тяхната цел била земята Тилмун, защото там Гилгамеш можел да си издигне шем. Както може да се очаква, съвременните преводи заместват шумерската дума „му“ или акадската „шуму“ от древните текстове с „име“. Ние обаче ще използваме „шем“, за да стане ясно истинското значение на термина — „небесна машина“:
P>
	Цар Гилгамеш
	към земята Тилмун насочи ума си.
	На Енкиду рече:
	„О, Енкиду…
	Ще вляза в Страната, ще издигна шем.
	На местата, където «шемове» бяха издигани
	ще издигна аз своя шем.“*
	[* Преводът следва версията на автора. — Б.пр.]
P$
	Неспособни да го разубедят, урукските старейшини и боговете, към които се допитал Гилгамеш, го посъветвали първо да получи съгласието и помощта на Уту/Шамаш, тъй като страната била под негова власт. Героят послушал съвета им и поискал разрешение от Уту:
P>
	Нека вляза в Страната,
	нека си издигна шем.
	На местата, където „шемове“ бяха издигани,
	нека издигна аз своя шем.
	Отведи ме при пристана в…
	Загърни ме със свойта закрила!*
	[* Освен последния стих, преводът следва версията на автора. — Б.пр.]
P$
	За съжаление, фрагментираната плочка не ни позволява да научим къде се намира „пристанът“. Така или иначе, накрая Гилгамеш и неговият спътник наближили мястото, което било „забранена зона“, пазена от страшни стражи. Уморени, двамата другари решили да си починат през нощта и после да продължат.
	Едва се унесли, когато нещо ги разтърсило и събудило. „Какво ме събуди?“ — попитал Гилгамеш своя другар. „Буден ли съм“ — зачудил се той, защото видял необикновени неща, толкова чудни, че не знаел дали сънува. Царят казал на Енкиду:
P>
	Планината се срина, скала ме събори,
	крака ми затисна, безсилни стояхме…
	Лъчи запламтяха и мъж във тях зърнах
	с небивала хубост, със чар ненадминат.
	И той ме измъкна изпод скалите,
	напои ме с водица, разведри ми сърцето…
P$
	Кой бил този мъж „с небивала хубост“, който извадил Гилгамеш изпод свлачището, дал му вода, „разведрил му сърцето“? И какви били тези „лъчи“, които придружавали необяснимото свлачище?
	Разколебан, разтревожен, Гилгамеш отново заспал — ала не за дълго.
P>
	Среднощ се прекъсна сънят му,
	той стана и тъй се обърна към своя приятел:
	Не викна ли, друже? Какво ме събуди?
	Не ме ли побутна? Какво ме стресна?
	Не бог ли, преминал, плътта ми обжари?
P$
	Загадъчно събуден, Гилгамеш се зачудил кой го е докоснал. Дали не бил неговият другар, или покрай него минал някой „бог“? Героят пак задрямал, само за да се събуди за трети път. Той описал съня си на Енкиду.
P>
	Тъкмо сън трети, друже, сънувах —
	всеки от него ужасен би потръпнал:
	крещеше небето, земята кънтеше,
	денят помрачняваше, разстла се тъмата,
	светкавица блесна, пожарище пламна,
	от облаци гъсти порой страшен ливна,
	угаснаха мълниите, пожарът угасна,
	планината се срина, в прах се превърна.
P$
	Не ни е нужно голямо въображение, за да открием в тези няколко стиха древен разказ за изстрелване на ракетен кораб. Първо ужасен грохот от възпламеняване на двигателите („небето пищеше“), придружен от разтърсване на земята („земята кънтеше“). Облаци дим и прах обгърнали ракетната площадка („денят помрачняваше, разстла се тъмата“). После засияли запалените двигатели („светкавица блесна“) и когато ракетата започнала да се издига към небето, „пожарище пламна“. След това облакът от прах и отломки се разпространил във всички посоки и „порой страшен ливна“. Ракетният кораб вече бил високо в небето и бързо се отдалечавал („угаснаха мълниите, пожарът угасна“). Накрая ракетата се скрила от поглед и всичко, което било паднало на земята, „в прах се превърна“.
	Ужасен от видяното и все пак решен да продължи, Гилгамеш отново помолил Шамаш за закрила и подкрепа. Преодолявайки „чудовищна стража“, той стигнал до планината Машу, чийто хребет „слънцето пази по изгрев и залез“.
	Героят вече бил близо до първата си цел — „местата, където «шемове» бяха издигани“. Ала входът към това място, очевидно изсечен в планината, бил варден от свирепи пазачи:
P>
	Видът им е ужас, очите им — гибел,
	проблеснат ли само — канали разломяват.
	Те слънцето пазят по изгрев и залез.
P$
	Сцената върху един печат (обр. 76), представящ Гилгамеш (втория отляво) и неговия спътник Енкиду (първия отдясно), навярно изобразява застъпничеството на някой бог пред напомнящия на робот страж, който може да наблюдава района с прожектори и да изстрелва смъртоносни лъчи. Описанието напомня разказа на Битие, според който Господ поставил „пламенен меч, що се обръщаше“ на входа на Едемската градина, за да не допусне вътре хората.
	{img:12-planeta-obr76.png|#Обр. 76}
	Когато Гилгамеш обяснил своя отчасти божествен произход, целта на пътуването си („При татко Утнапищим бързам да ида… Ще го питам какво са смъртта и животът!“) и факта, че има разрешението на Уту/Шамаш, стражите го пуснали да мине.
	Царят продължил „по пътя на Шамаш“ и се озовал в пълен мрак. Тъй като не виждал нищо, той извикал от страх. Пътувайки в продължение на много „беру“ (единица мярка за време, разстояние или небесна дъга), Гилгамеш все още бил обгърнат от мрак. Накрая „на дванайсетата беру светлината проблясна!“
	Повреденият и неясен текст продължава с пристигането на героя в разкошна градина, в която плодовете и дърветата били от скъпоценни камъни. Там живеел Утнапищим. Гилгамеш изложил проблема си на своя прародител, ала получил разочароващ отговор: човекът, заявил Утнапищим, не можел да избегне смъртната си участ. Той обаче предложил на царя начин да отложи смъртта и му разкрил местонахождението на цветето на младостта. Ликуващ, Гилгамеш намерил цветето, но по-късно го изгубил и се завърнал в Урук с празни ръце.
	Като оставяме настрани литературните и философските стойности на епоса, тук в разказа за Гилгамеш главно ни интересуват неговите „аерокосмически“ аспекти. „Шемът“, от който имал нужда героят, за да стигне до дома на боговете, несъмнено бил ракетен кораб, изстрелването на какъвто той наблюдавал, когато наближил „стартовата площадка“. Изглежда, че ракетите се намирали в планина и районът бил строго охранявана, забранена зона.
	Досега не е открито изображение на сцената, която видял Гилгамеш. Но една рисунка от гробницата на египетски наместник на далечна земя показва ракетна глава над земята на място, където растат фурми. Стволът на ракетата очевидно е _под земята_ в специално построен бункер от тръбни сегменти, украсени с леопардови кожи(обр. 77).
	{img:12-planeta-obr77.png|#Обр. 77}
	Древните художници са изобразили напречен разрез на подземния бункер почти като съвременни чертожници. Можем да се убедим, че ракетата се е състояла от няколко отсека. В по-долния има двама мъже, заобиколени от извити тръби. Над тях се виждат три кръгли плоскости. Когато сравним големината на ракетната глава — „бен-бен“ — с ръста на мъжете в самата ракета, става ясно, че тя е аналог на шумерския „му“, „небесната стая“ — и спокойно можела да побира един-двама пътници.
	ТИЛ.МУН е името на земята, към която се отправил Гилгамеш. То буквално означава „земя на ракетите“. Това било мястото, „където «шемове» бяха издигани“, страна под властта на Уту/Шамаш.
	И макар че небесният аналог на този представител на пантеона на Дванадесетте е Слънцето, ние предполагаме, че името му не означава „слънце“, а е епитет, който описва неговите функции и отговорности. Шумерското му име Уту означава „онзи, който сияйно влиза“. Производното му акадско име Шем-Еш е по-ясно: „Еш“ означава „огън“, а вече ни е известно какво е първоначалното значение на „шем“.
	Уту/Шамаш бил „онзи от огнените ракетни кораби“. Ние предполагаме, че е бил командир на космодрума на боговете.


	Ръководната роля на Уту/Шамаш във въпросите на пътуването до небесния дом на боговете и функциите, изпълнявани от неговите подчинени в тази връзка, още по-подробно са разкрити в друг шумерски разказ за небесно пътуване, извършено от смъртен.
	Шумерските царски списъци ни съобщават, че тринадесетият владетел на Киш бил Етана, „онзи, който се възнесе на небето“. Това кратко сведение нямало нужда от разяснения, защото историята за смъртния цар, който се издигнал в най-високите небеса, била отлично известна из целия Древен Изток и е изобразена върху множество печати.
	Етана, научаваме ние, бил предопределен от боговете да донесе на човечеството сигурността и благоденствието, в които се състоял смисълът на царската власт — организираната цивилизация. Ала изглежда, че владетелят не можел да има син, който да продължи неговата династия. Единственият известен лек било някакво цвете на раждането, с което Етана можел да се сдобие само от небето.
	Подобно на Гилгамеш в по-късно време, Етана се обърнал към Шамаш за разрешение и помощ. Става ясно, че царят моли Шамаш за шем!
P>
	О, господарю, нека излезе из устата ти!
	Дари ме с цветето на раждането!
	Покажи ми цветето на раждането!
	Спаси ме от недъга ми!
	Направи ми шем!
P$
	Поласкан от молитвата и нагостен с принесена в жертва овца, Шамаш се съгласил да изпълни молбата на Етана и да му даде шем. Ала вместо да използва тази дума, богът казал на Етана, че до желаното място на небето ще го отведе „орел“.
	Шамаш упътил царя до ямата, където се намирал Орелът, и предварително съобщил на Орела за задачата му. Разменяйки си тайнствени реплики с него, „Шамаш, неговият господар“, му казал: „Ще ти пратя един човек, той ще се хване за ръката ти… отведи го оттук… направи каквото ти каже… направи каквото ти казвам“.
	Когато стигнал при посочената му от Шамаш планина, „Етана видя ямата“ и в нея „беше Орелът“. „По заповед на смелия Шамаш“ Орелът влязъл в разговор с царя. Етана повторно обяснил целта си и закъде пътувал, след което Орелът започнал да му обяснява процедурата за „издигане на Орела от ямата“. Първите два опита се провалили, ала третият завършил с успех. Призори той съобщил на владетеля: „Друже мой… ще те отнеса аз в небето на Ану!“ Като го предупредил да се държи здраво, Орелът излетял — и двамата бързо се понесли нагоре.
	Подобно на съвременен космонавт, наблюдаващ отдалечаването на Земята при издигането на ракета, древният разказвач описва как планетата изглеждала на Етана все по-малка:
P>
	Когато го издигна на едно беру,
	Орелът рече на Етана:
	„Виж, друже мой, как земята изглежда!
	Погледни ти морето отстрани на планинската къща:
	земята в хълм се е превърнала,
	голямото море ведро е станало“.
P$
	Все по-високо се издигал Орелът, все по-малка изглеждала Земята. Когато го издигнал на две беру, Орелът казал:
P>
	Друже мой,
	виж как земята изглежда!
	Земята в бразда се е превърнала…
	Морето голямо е като кошче за хляб…
	Когато го издигна на три беру,
	така му говори Орелът:
	„Виж, друже мой, как земята изглежда!
	Земята в леха градинска се е превърнала!“
P$
	И когато се издигнали още по-нависоко, Земята внезапно се скрила от поглед.
P>
	И когато назад аз погледнах, земята беше изчезнала,
	и връз морето голямо взорът ми да отдъхне не можеше.
P$
	Според една от версиите на тази история Орелът и Етана стигнали в дома на Ану. Друг вариант обаче съобщава, че когато Земята се скрила от поглед, краката на царя изстинали и той наредил на Орела да обърне обратно.
	В този необикновен разказ за наблюдение на Земята от огромна височина отново откриваме библейски паралели. Във възхвалата си на Яхве пророк Исаия казва: „Той е Оня, Който седи над кръга на земята, и живеещите по нея са като скакалци пред Него…“
	Според историята за Етана в търсене на шем царят трябвало да разговаря с Орела в яма. Върху един печат е изобразена висока крилата структура (ракетна кула?), над която излита орел (обр. 78).
	{img:12-planeta-obr78.png|#Обр. 78}
	Какво или кой е Орелът, който издигнал Етана във висините?
	Не можем да не свържем древния текст със съобщението, пратено до Земята през юли 1969 г. от Нийл Армстронг, командир на космическия кораб „Аполо 11“: „Хюстън! Тук база «Спокойствие». «Орел» кацна!“
	Той съобщава за първото кацане на човек на Луната. База „Спокойствие“ е мястото на кацането, а „Орел“ е името на лунния модул, който се отделя от космическия кораб и отнася двамата космонавти на Луната (и после ги връща на кораба-майка). Когато лунният модул се отделя, за да започне своя полет в лунна орбита, космонавтите докладват на контролния център в Хюстън: „“Орел" разпери криле".
	Но „Орел“ може също да се отнася за космонавтите, които управляваха космическия кораб. По време на мисията „Аполо 11“ орелът беше символ на самите космонавти, те го носеха като емблема на скафандрите си. Също като в историята за Етана, те бяха „орли“, които можеха да летят, разговарят и общуват (обр. 79).
	{img:12-planeta-obr79.png|#Обр. 79}
	Как би изобразил пилотите на космически кораби на боговете древният художник? Може би като орли?
	Тъкмо това установяваме ние. На един асирийски печат от около 1500 г. пр.Хр. са представени двама „хора-орли“, които отдават чест на шем! (обр. 80).
	{img:12-planeta-obr80.png|#Обр. 80}
	Открити са множество изображения на такива „орли“, които учените наричат „хора-птици“. Повечето ги представят от двете страни на дървото на живота, сякаш за да подчертаят, че в своите „шемове“ те са връзката с небесния дом, където са хлябът на живота и водата на живота. Орлите обикновено се изобразяват с плода на живота и водата на живота в ръце, което напълно потвърждава историите за Адапа, Етана и Гилгамеш (обр. 81).
	{img:12-planeta-obr81.png|#Обр. 81}
	Многобройните изображения на Орли ясно показват, че това не са чудовищни „хора-птици“, а антропоморфни същества, облечени в костюми или униформи, придаващи им вид на орли.
	В хетския разказ за бог Телепину, който изчезнал, се съобщава, че „великите богове и нисшите богове започнаха да го търсят“ и „Шамаш прати бърз орел“ да го намери.
	В книга Изход Бог напомня на децата Израилеви „как ви носих (като) на орлови криле и ви доведох при Себе Си“, с което, изглежда, потвърждава, че единственият начин да се стигне до небесния дом е на „орлови криле“ — точно като в историята за Етана. Множество библейски стихове описват Бог като крилато същество. Вооз посрещнал Рут в юдейското общество с думите, че е дошла „под Неговите криле“. Псалмопевецът търси убежище „в сянката на Твоите криле“ и описва спускането на Господ от небесата. „И седна на херувими, полетя и се понесе на ветрени криле“. С. Лангдън („Семитска митология“) анализира приликите между библейския и ханаанския Ел (термин, използван като наименование или епитет на божеството) и установява, че в текстовете и на монети двамата се изобразяват като крилати богове.
	Месопотамските текстове винаги представят Уту/Шамаш като бог, отговарящ за стартовата площадка на „шемовете“ и „орлите“. И подобно на своите подчинени, той понякога се изобразява с всички регалии на „орлов“ костюм (обр. 82).
	{img:12-planeta-obr82.png|#Обр. 82}
	В това си качество Уту можел да дарява на царете способността да „летят на птичи криле“ и „да се издигат от долните небеса до високите“. И когато бил изстрелян с огнена ракета, тъкмо той „много часове се издигаше на неизвестни висоти“. Напълно логично „неговата мрежа беше Земята, капанът му — далечните небеса“.
	Шумерската терминология за обекти, свързани с небесните пътешествия, не се ограничава до „ме“, които си слагали боговете, и до „му“, техните конични „колесници“.
	Шумерските текстове, описващи Сипар, съобщават, че централната му част била скрита и защитена от могъщи стени. Зад тях се издигал храмът на Уту, „дом, който е като небесен дом“. Във вътрешния двор на храма, също ограден с висока стена, имало „изправен нагоре могъщ АПИН“ (според преводачите „нещо, което проорава“).
	Една рисунка на храмовата могила на Ану в Урук изобразява такъв обект. Преди няколко десетилетия трудно щяхме да се досетим за предназначението му, но сега веднага можем да го определим като космическа многостепенна ракета, чийто връх е коничен „му“ или командна кабина (обр. 83).
	{img:12-planeta-obr83.png|#Обр. 83}
	Анализът на текстовете, описващи свещените обекти в храма на Уту в Сипар, също показва, че шумерските богове притежавали не само „летящи стаи“, с които кръстосвали земните небеса, но и космически многостепенни ракети. Научаваме, че свидетелите в шумерския върховен съд трябвало да полагат клетвата си във вътрешен двор, застанали до порта, през която виждали три „божествени обекта“. Това били „златното кълбо“ (кабината за екипажа?), ГИР и „аликмарати“ — дума, която буквално означава „ускорител, който задвижва съда“ — или двигател.
	Получава се описание на тристепенен ракетен кораб с кабина или команден модул в горния край, двигатели в задния край и „гир“ в средата. „Гир“ е дума, която широко се използва във връзка с космическите полети. Стражите, които Гилгамеш среща на входа на ракетната площадка на Шамаш, са наречени хора-гир. Свещената или най-зорко пазена вътрешна част в храма на Нинурта се нарича ГИР.СУ („където се изстрелва гир“).
	Общоприетото значение на „гир“ е „предмет с остри ръбове“. Когато внимателно разгледаме пиктографския знак на тази дума, по-добре разбираме „божествения“ характер на термина, защото виждаме продълговат обект с форма на стрела, разделен на няколко части или отсека:
	{img:12-planeta-p161-1.png}
	Фактът, че „му“ можел неподвижно да виси в небето, да лети над земята или да се превръща в команден модул на върха на многостепенен „апин“, е свидетелство за инженерния гений на шумерските богове, боговете на небето и Земята.
	Анализът на шумерските пиктограми и идеограми не оставя съмнение, че създателят на тези знаци е познавал формата и предназначението на ракетите с опашки, от които бълва огън, и „небесните кабини“.
	{img:12-planeta-p161-2.png|-left} КА.ГИР („ракетна уста“) представлява „гир“ с опашка или ракета в подземен бункер.

	{img:12-planeta-p161-3.png|-left} ЕШ („божествен дом“), камерата или командният модул на космическия кораб.

	{img:12-planeta-p161-4.png|-left} ЗИК („възнасяне“), излитащ команден модул?

	Нека накрая разгледаме шумерските пиктограми за „богове“. Терминът представлява двусрична дума: ДИН.ГИР. Вече видяхме, че символът за ГИР е двустепенна ракета с опашка. ДИН, първата сричка, означава „праведен“, „чист“, „светъл“. В такъв случай двете срички заедно като „богове“ или „божествени същества“ изразявали значението „праведните от светлите заострени обекти“ или по-точно, „чистите от огнените ракети“.
	Пиктограмата за „дин“ е {img:12-planeta-p162.png} и прилича на мощен реактивен двигател, бълващ пламъци от задната част, докато предната е озадачаващо отворена. Но загадката се превръща в удивление, ако „произнесем“ „дингир“, като комбинираме двете пиктограми. Опашката на „гир“ идеално влиза в отвора на „дин“! (обр. 84–85).
	{img:12-planeta-obr84-85.png|#Обр. 84-85}
	Поразителният резултат е изображение на носен от ракета космически кораб със скачен с него спускателен съд — точно като лунния модул, скачен с космическия кораб „Аполо 11“! Това е истинска тристепенна ракета, като всяка част точно пасва в другата: двигателният отсек, средната част с провизиите и оборудването и цилиндричната „небесна стая“ „дингир“, в която са хората — древните богове, космонавтите отпреди много хилядолетия.
	Може ли да има съмнение, че като наричали своите божества „богове на небето и земята“, древните народи буквално са имали предвид хора, дошли на Земята от небето?
	Представените дотук свидетелства за древните богове и техните машини би трябвало категорично да ни убеждават, че те наистина са били същества от плът и кръв, хора, които буквално са дошли на Земята от небето.
	Дори древните съставители на Стария завет — които посветили Библията на един-единствен Бог — намерили за нужно да признаят, че в древни времена на Земята присъствали такива божествени същества.
	Загадъчният пасаж — ужас за преводачи и теолози — е в началото на шеста глава на Битие. Той е вмъкнат между разказа за разпространението на човечеството по време на поколенията след Адам и историята за божественото разочарование от човечеството, което предшествало Потопа. Текстът съобщава — недвусмислено, — че по онова време:
C>
	„… синовете Божии видяха, че дъщерите човешки са съвместими* и взимаха си от тях за жени, кой каквато си избереше.“
	[* В каноничния български превод на Стария завет „хубави“. — Б.пр.]
C$
	Смисълът на тези стихове и паралелите с шумерските истории за боговете и техните синове, внуци и полубожествени потомци от смешението между богове и смъртни стават още по-ясни по-нататък в библейския текст:
C>
	„В онова време имаше на земята нефилими, особено пък откакто синовете на боговете почнаха да влизат при дъщерите човешки, и тия почнаха да им раждат: това са силните, от старо време човеци на шем.“*
	[* Преводът следва версията на автора. — Б.пр.]
C$
	Това не е традиционният превод. Изразът „имаше на земята нефилими“ дълго време се превеждаше „имаше на земята исполини“, но напоследък преводачите разбират тази грешка и просто оставят непреведена оригиналната еврейска дума „нефилим“. Както може да се очаква, стихът „човеци на шем“ беше превеждан като „славни човеци“. Но както вече установихме, думата „шем“ трябва да се разбира в оригиналното й значение — ракета, ракетен кораб.
	Тогава какво означава думата „нефилим“? Тя произлиза от семитския корен НФЛ („да бъдеш захвърлен долу“) и буквално означава точно това: „онези, които бяха захвърлени на Земята“!
	Съвременните теолози и библеисти обикновено избягват проблемните стихове, като ги обясняват или алегорично, или просто ги прескачат. Но еврейските писания от епохата на Втория храм признават, че в този текст се отразяват древните предания за „падналите ангели“. Някои ранни научни трудове дори споменават имената на тези божествени същества, „които паднали от небето и били на Земята в онези дни“: Шам-Хазай („пост на шем“), Уза („могъщ“) и Узи-Ел („Божие могъщество“).
	Малбим, прочут еврейски коментатор на Библията от XIX в., признава тези древни корени и обяснява, че „в древни времена владетелите на страните били синове на божествата, които дошли на Земята от небето, царували на Земята, избирали си жени от дъщерите човешки и техните потомци били герои и победители, князе и владетели“. Тези истории, продължава Малбим, се отнасяли за езическите богове, „синове на божествата“, които в най-древни времена паднали от небето на Земята… тъкмо затова се наричали „нефилим“, сиреч „падналите“.
	Независимо от теологическото значение не можем да избегнем буквалния и оригиналния смисъл на стиховете: нефилимите били синове на боговете, които дошли на Земята от небето.
	И нефилимите били човеците на шем — народът на ракетните кораби. Оттук нататък ще ги наричаме с тяхното библейско име.


>	6. Дванадесетата планета

	Предположението, че Земята е била посещавана от извънземни разумни същества, предполага съществуването на друго небесно тяло, на което е развита по-напреднала цивилизация от нашата.
	В миналото привържениците на вероятността Земята да е била посещавана от извънземни разумни същества търсеха техния произход на планети като Марс и Венера. Днес обаче със сигурност е известно, че на тези два планетни съседа на Земята няма нито разумен живот, нито развита цивилизация, и хората, които вярват в такива извънземни посещения, отправят поглед към други галактики и далечни звезди, за да открият дома на извънземните космонавти.
	Тези предположения имат преимуществото, че макар да не могат да се докажат, не могат и да се опровергаят. Недостатъкът им е, че предполагаемите „домове“ са фантастично далеч от Земята — на много години път със светлинна скорост. Затова авторите на такива хипотези говорят за еднопосочни пътувания до нашата планета: група космонавти на еднопосочна мисия, изгубен, повреден или катастрофирал на Земята космически кораб.
	Шумерската представа за небесния дом на боговете определено _не_ е такава.
	Шумерите приемали съществуването на такъв „небесен дом“, „чисто място“, „първично обиталище“. Въпреки че Енлил, Енки и Нинхурсаг дошли на Земята и се заселили тук, баща им Ану останал в небесния дом като негов владетел. Не само случайни споменавания в различни текстове, а подробни „списъци на богове“ назовават двадесет и една божествени двойки от династията, която предшествала Ану на престола на „чистото място“.
	Самият Ану царувал в дворец с невъобразимо великолепие. Както съобщава Гилгамеш (и се потвърждава в книгата на Йезекиил), там имало градина, изцяло изваяна от скъпоценни камъни. В този палат живеел Ану със съпругата си Анту и своите шест наложници, осемдесет деца (четиринадесет от които били от Анту), един премиер, трима главнокомандващи, отговарящи за „му“ (ракетни кораби), двама командири на оръжията, двама велики майстори на писмените знания, един министър на хазната, двама върховни съдии, двама „които имат сигурен печат“ и двама главни писари с петима заместници.
	Месопотамските текстове често споменават за разкоша на дома на Ану и за боговете и оръжията, които пазели входа му. Разказът за Адапа съобщава, че бог Енки дал на героя шем:
P>
	Посочи му пътя за небето
	и той към небето се отправи.
	Когато на небето се възнесе,
	приближи той портата на Ану.
	Тамуз и Гизида на стража стояха
	пред портата на Ану.
P$
	Охранявана с божествените оръжия ШАР.УР („царски ловец“) и ШАР.ГАЗ („царски убиец“), тронната зала на Ану била седалище на съвета на боговете. Редът на влизането и сядането следвал строг протокол:
P>
	Енлил влиза в тронната зала на Ану,
	сяда той на мястото на дясната тиара,
	отдясно на Ану.
	Еа влиза [в тронната зала на Ану],
	сяда той на мястото на свещената тиара,
	отляво на Ану.
P$
	Боговете на небето и земята на Древния Изток не само произхождали от небесата, но и се завръщали в небесния дом. Ану от време на време идвал на държавни визити, Ищар най-малко два пъти ходила при него. Центърът на Енлил в Нипур разполагал с „връзка небе-земя“. Шамаш отговарял за „орлите“ и стартовата площадка на ракетните кораби. Гилгамеш посетил мястото на вечността и се завърнал в Урук, Адапа също се върнал, за да разказва за пътуването си, както и библейският цар на Тир.
	Множество месопотамски текстове се отнасят за „апкалу“, акадска дума, която произлиза от шумерската АБ.ГАЛ („великият, който води“ или „господарят, който сочи пътя“). Проучването на Густав Гутербок („Историческата традиция и нейното литературно формиране при вавилонците и хетите“) потвърждава, че това били „хората-птици“, изобразявани като „орли“, за които вече говорихме. Текстовете, които описват техните подвизи, разказват за един от тях, който „свали Инана от небето, в храма Е-Ана я принуди да се спусне“. Този и други цитати показват, че апкалу били пилоти на космическите кораби на нефилимите.
	Двупосочните пътувания не само били възможни, но и още отначало били предвидени, тъй като научаваме, че след като решил да установи в Шумер Портата на боговете (Бабили), господарят на боговете пояснил:
P>
	Когато в първичния източник
	на съвет се възнасяте,
	ще има място за пренощуване,
	което ще приема всички ви.
	Когато от съвет на небето
	долу се спускате,
	ще има място за пренощуване,
	което ще приема всички ви.
P$
	Когато разбрал, че се обмислят и извършват такива двупосочни пътувания между Земята и небето, народът на Шумер не прогонил своите богове в далечни галактики. Домът на боговете, разкриват завещаните ни от тях текстове, се намирал в собствената ни слънчева система.
	Вече видяхме Шамаш в официалната му униформа на командващ „орлите“. Той носи на китките си нещо като часовници, пристегнати с метални скоби. Други изображения на „орлите“ показват, че всички високопоставени сред тях носели такива предмети. Не ни е известно дали са били просто отличителни знаци, или са изпълнявали някаква функция. Но всички учени са единодушни, че предметите представляват розети — кръг от „венчелистчета“, наредени около общ център (обр. 86).
	{img:12-planeta-obr86.png|#Обр. 86}
	Розетата е най-разпространеният декоративен храмов символ във всички древни земи, главно в Месопотамия, западна Азия, Анатолия, Кипър, Крит и Гърция. Според общоприетото мнение, като храмов символ, тя е развито или стилизирано изображение на небесно явление — слънце, заобиколено от неговите сателити. Доказателство за това твърдение е фактът, че древните астронавти носели този символ на китките си.
	Едно асирийско изображение на портата на Ану в небесния дом (обр. 87) потвърждава, че древните били запознати с небесна система като нашето Слънце и неговите планети. От двете страни на портата стоят орли — което показва, че за да се стигне до небесния дом, е нужна тяхната помощ. Над портата се издига крилатата сфера, върховната божествена емблема. Портата е фланкирана от небесни символи — числото седем и полумесеца — и (според нас) изобразява Ану между Енлил и Енки.
	{img:12-planeta-obr87.png|#Обр. 87}
	Къде са небесните тела, представени от тези символи? Къде е небесният дом? Древният творец отговаря с друго изображение на голямо небесно божество, простряло лъчите си към единадесет по-малки небесни тела около него. Това е изображение на слънце, около което орбитират единадесет планети.
	И това изображение не е единствено, както показват множество цилиндрични печати като този от Берлинския музей на Древния Изток (обр. 88).
	{img:12-planeta-obr88.png|#Обр. 88}
	Когато уголемим образа на централния бог или небесно тяло от берлинския печат (обр. 89), виждаме, че това е голяма лъчиста звезда, заобиколена от единадесет небесни тела — планети. Те на свой ред почиват върху верига от двадесет и четири по-малки сфери. Дали е само съвпадение, че броят на всички „луни“ или сателити на планетите от нашата слънчева система (астрономите изключват телата с диаметър по-малък от петнадесет километра) също е точно двадесет и четири?
	{img:12-planeta-obr89.png|#Обр. 89}
	Разбира се, в твърдението, че тези изображения — на слънце и _единадесет_ планети — представят _нашата_ слънчева система има уловка, защото учените ни казват, че системата, към която принадлежи Земята, се състои от Слънцето, Земята и Луната, Меркурий, Венера, Марс, Юпитер, Сатурн, Уран, Нептун и Плутон. Следователно около Слънцето орбитират само десет планети (ако и Луната се смята за планета).
	Но шумерите твърдят друго. Според тях нашата система се състояла от Слънцето и единадесет планети (включително Луната) и те твърдо били убедени, че освен известните днес планети имало _дванадесети_ член на слънчевата система — родната планета на нефилимите.
	Ние ще я наричаме Дванадесетата планета.

	Преди да проверим точността на шумерските сведения, нека разгледаме историята на нашите познания за Земята и небесата около нея.
	Днес ни е известно, че след гигантските планети Юпитер и Сатурн — на нищожни разстояния от гледна точка на Вселената, ала огромни от човешка гледна точка — има още две големи (Уран и Нептун) и трета, по-малка (Плутон) планета. Но тази информация е сравнително нова. Уран е открит с помощта на усъвършенствани телескопи през 1781 г. След като го наблюдавали в продължение на петдесетина години, някои астрономи стигнали до заключението, че орбитата му говори за влияние на друга планета. Въз основа на такива математически изчисления липсващата планета — наречена Нептун — била локализирана от учените през 1846 г. В края на XIX в. станало ясно, че самият Нептун е подложен на неизвестно гравитационно привличане. Дали в нашата слънчева система имало и друга планета? Загадката била решена през 1930 г. с откриването на Плутон.
	Следователно през вековете до 1780 г. хората вярвали, че нашата слънчева система се състои от _седем_ тела: Слънцето, Луната, Меркурий, Венера, Марс, Юпитер и Сатурн. Земята не била смятана за планета, тъй като се смятало, че другите небесни тела обикалят около нея — най-важното небесно тяло, сътворено от Господ, обитавано от най-важното Божие творение, човека.
	Повечето ни учебници приписват на Николай Коперник откритието, че Земята е само една от няколкото планети в тази хелиоцентрична (съсредоточена около Слънцето) система. Тъй като се боял от гнева на християнската църква за това, че оспорвал централното положение на Земята, Коперник публикувал проучването си („De revolutionibus orbium coelestium“*) едва през 1543 г., когато бил на смъртното си ложе.
	[* „За въртенето на небесните тела“ (лат.). — Б.пр.]
	Подтикнат да преразгледа вековните астрономически представи главно заради навигационните потребности на Епохата на великите географски открития и от откритията на Колумб (1492 г.), Магелан (1520 г.) и други, че Земята не е плоска, а сферична, Коперник се основавал на математически изчисления и търсел отговори в древните писания. През 1536 г. един от малкото духовници, които го подкрепили, кардинал Шонберг, му писал: „Научих, че не само познавате основите на древните математически доктрини, но и че сте създали нова теория… според която Земята е в движение и всъщност Слънцето заема фундаменталното и следователно централно място“.
	Тогавашните представи се основавали на гръцките и римските традиции, твърдящи, че Земята е плоска и „засводена“ от далечните небеса, в които били закрепени звездите. На фона на осеяното със звезди небе планетите (от старогръцката дума за „скитник“) се движели около Земята (обр. 90).
	{img:12-planeta-obr90.png|#Обр. 90}
	Тези астрономически идеи произхождали от трудовете и систематизациите на Птолемей, астроном от II в., работил в Александрия, Египет. Той смятал, че Слънцето, Луната и петте планети кръжат около Земята. Птолемеевата астрономия господствала в продължение на повече от хиляда и триста години — докато Коперник не поставил Слънцето в центъра.
	Макар че някои наричат Коперник „баща на съвременната астрономия“, други го определят по-скоро като учен, реабилитирал по-древни представи. Факт е, че е познавал трудовете на старогръцките астрономи преди Птолемей като Хипарх и Аристарх Самоски. Последният през III в. пр.Хр. предполагал, че движенията на небесните тела по-лесно могат да се обяснят, ако се приеме, че в центъра е Слънцето, а не Земята. Всъщност две хилядолетия преди Коперник старогръцките астрономи изброили планетите в техния правилен ред от Слънцето и така признали, че именно то, а не Земята е център на слънчевата система.
	Коперник само {e}пре{/e}открил хелиоцентричната концепция и най-интересното е, че астрономите знаели повече през 500 г. пр.Хр., отколкото през 500 или 1500 г.
	Съвременните учени не могат да обяснят защо гърците и римляните смятали, че Земята е плоска и се издига над пласт от тъмна вода, под която се намира Хадес или адът, след като свидетелствата, оставени от старогръцки астрономи от по-древни времена, показват, че те знаели истината.
	Хипарх, който живял в Мала Азия през II в. пр.Хр., анализира „изместването на знака на слънцестоенето и равноденствието“, явлението, което днес се нарича прецесия на равноденствията. Само че това явление може да се обясни единствено с помощта на „сферичната астрономия“, според която Земята е заобиколена от другите небесни тела като сфера в сферична вселена.
	В такъв случай знаел ли е Хипарх, че Земята е кълбо, и дали е направил своите изчисления от гледна точка на сферичната астрономия? Също толкова важен е и друг въпрос. Явлението прецесия може да се наблюдава, като се сравни настъпването на пролетта с положението на Слънцето (гледано от Земята) в дадено зодиакално съзвездие. Но придвижването от един зодиакален дом до друг отнема 2160 години. Хипарх определено не може да е живял достатъчно дълго, за да направи това астрономическо наблюдение. Тогава откъде е получил своите сведения?
	Евдокс Книдски, друг старогръцки математик и астроном, живял в Мала Азия два века преди Хипарх, направил небесна сфера, копие на която било изложено в Рим като статуя на подпиращия света Атлас. Изображенията върху сферата представляват зодиакалните съзвездия. Но щом Евдокс е разглеждал небето като сфера, къде е било мястото на Земята по отношение на небето? Дали той е смятал, че небесният глобус лежи върху плоска Земя — извънредно тромава представа, — или е знаел, че Земята е сферична и е обгърната от небесна сфера? (обр. 91).
	{img:12-planeta-obr91.png|#Обр. 91}
	Трудовете на Евдокс, чиито оригинали са изгубени, са достигнали до нас благодарение на стиховете на Арат, който през III в. пр.Хр. „превел“ изложените от астронома факти на поетичен език. В тази поема (която трябва да е била позната на свети Павел, защото я цитира) съзвездията са описани изключително подробно и тяхното групиране и имена са приписани на много далечна епоха. „Отколешни хора имена им измислили и фигури подходящи открили.“
	Кои са тези „отколешни хора“, на които Евдокс приписва наименоването на съзвездията? Въз основа на някои податки, които се откриват в поемата, съвременните астрономи смятат, че старогръцките стихове описват небесата, наблюдавани в _Месопотамия_ около 2200 г. пр.Хр.
	Фактът, че и Хипарх, и Евдокс са живели в Мала Азия, увеличава вероятността да са се сдобили с информацията си от хетски източници. Може би дори са посетили хетската столица и са видели изсечената върху скалите божествена процесия, защото сред крачещите богове двама бико-човеци носят сфера — гледка, която спокойно може да е вдъхновила Евдокс да извае Атлас и небесния глобус (обр. 92).
	{img:12-planeta-obr92.png|#Обр. 92}
	Дали старогръцките астрономи от Мала Азия са били по-осведомени от своите наследници, защото са можели да черпят от месопотамски извори?
	В трудовете си Хипарх потвърждава, че проучванията му се основават на знания, събрани и проверени в продължение на много хилядолетия. Той назовава своите наставници „вавилонските астрономи от Ерех, Борсипа и Вавилон“. Гемин Родоски посочва „халдейците“ (древните вавилонци) за откриватели на точните движения на Луната. Историкът Диодор Сицилийски, I в. пр.Хр., потвърждава точността на месопотамската астрономия и пише, че „халдейците дали имена на планетите… в центъра на тяхната система било Слънцето, най-голямото светило, на което планетите били «деца» и отразявали неговото положение и сияние“.
	Следователно всепризнатият източник на старогръцката астрономическа наука била Халдея — древните халдейци определено имали повече и по-точни знания от народите след тях. Поколения наред в целия древен свят името „халдеец“ било синоним на „звездоброец“, астроном.
	Господ наредил на Авраам, който бил роден в „Ур Халдейски“, да наблюдава звездите, за да узнае бъдещето на евреите. Всъщност Старият завет изобилства на астрономически сведения. Йосиф сравнява себе си и братята си с дванадесетте небесни тела, патриархът Яков благославя своите дванадесет потомци, като ги свързва с дванадесетте зодиакални съзвездия. Псалтирът и Книга на Йова често споменават различни небесни явления, зодиакалните съзвездия и други звездни групи (например Плеядите). Следователно знанията за зодиака, научното деление на небето и други астрономически данни са били общодостъпни в Древния Изток много преди дните на Древна Гърция.
	Мащабите на месопотамската астрономия, от която черпили първите старогръцки астрономи, трябва да са били огромни, защото дори откритите от археолозите останки възлизат на купища текстове, надписи, отпечатъци от печати, релефи, рисунки, списъци на небесни тела, поличби, календари, таблици с времето на изгрева и залеза на Слънцето и планетите, предвиждания на затъмнения.
	Естествено много такива по-късни текстове имали по-скоро астрологически, отколкото астрономически характер. Небесата и движенията на небесните тела изглеждали главна грижа на могъщи царе, храмови жреци и обикновени хора — целта на звездобройството очевидно била да се търси в небето отговор на земните дела: войни, богатства, глад.
	Като събира и анализира стотици текстове от I хил. пр.Хр., Р. К. Томпсън („Сведения на магьосниците и астролозите от Ниневия и Вавилон“) успява да докаже, че тези звездобройци се интересували от съдбата на страната, нейния народ и владетел от национална гледна точка, а не заради лично благосъстояние (каквато е днешната „хороскопска“ астрология):
C>
	„Когато не се вижда Луната в пресметнатото й време, ще има нашествие на могъщ град.

	Когато Юпитер срещне Венера, молитвите на страната ще стигнат до сърцата на боговете.

	Когато Слънцето застане в дома на Луната, царят на страната ще бъде сигурен на престола си.“
C$
	Дори тази астрология изисквала изчерпателни и точни астрономически познания, без които не било възможно да се правят предсказания. Месопотамците притежавали такива познания и правели разлика между „неподвижните“ звезди и планетите, които се „скитали“. Те знаели, че Слънцето и Луната не са нито неподвижни звезди, нито обикновени планети. Познавали кометите, метеорите и други небесни явления и можели да изчисляват връзките между движенията на Слънцето, Луната и Земята и да предвиждат затъмнения. Наблюдавали движенията на небесните тела и ги сравнявали със земната орбита и въртенето в хелиакалната система — системата, която се използва до ден-днешен и която измерва изгрева и залеза на звездите и планетите от земното небе по отношение на Слънцето.
	За да следят движенията на небесните тела и тяхното положение в небето спрямо Земята и помежду им, вавилонците и асирийците водели точни ефемериди. Това били таблици, които посочвали и предвиждали бъдещото положение на небесните тела. Професор Джордж Сартън („Халдейската астрономия от последните три века преди Христа“) установява, че те са изчислени по два метода: по-късен, прилаган във Вавилон, и по-древен — от Урук. Неговата неочаквана находка се състои в това, че по-старият, урукският метод, бил по-сложен и по-точен от по-късната система. Ученият обяснява това изненадващо положение с извода, че грешните астрономически представи на гърците и римляните се дължат на преход към философия, разглеждаща света от геометрична гледна точка, докато астрономите — жреци на Халдея следвали предписаните формули и традиции на Шумер.
	Разкопаването на месопотамските цивилизации през последните сто години не оставя съмнение, че корените на нашата астрономия и на много други науки стигат до Двуречието. В тази област и ние черпим от и развиваме наследството на Шумер.
	Заключенията на Сартън се потвърждават от изключително изчерпателните проучвания на професор О. Нойгебауер („Астрономически клинописни текстове“), който с удивление установява, че колкото и да са точни, ефемеридите не се основават на наблюденията на съставилите ги вавилонски астрономи, а са изчислени „от някои фиксирани аритметични схеми… които били дадени и не трябвало да се променят“ от използващите ги астрономи.
	Това автоматично придържане към „аритметични схеми“ се постигало с помощта на „процедурни текстове“, които придружавали ефемеридите и които „стъпка по стъпка посочвали правилата за изчисляване на ефемеридите“ според „строга математическа теория“. Нойгебауер стига до извода, че вавилонските астрономи не били запознати с теориите, въз основа на които съставяли ефемеридите и правели своите математически изчисления. Той също признава, че „емпиричните и теоретичните основи“ на тези прецизни таблици до голяма степен убягват и на съвременните учени. И в същото време е убеден, че „трябва да са съществували древни астрономически теории, защото без изключително детайлен план не е възможно да се разработят сложни изчислителни схеми“.
	Професор Алфред Йеремиас („Наръчник по древноизточна духовна култура“) заключава, че месопотамските астрономи са били запознати с явлението ретроградна орбита, привидно непостоянно и змиевидно движение на планетите, гледани от Земята, дължащо се на факта, че Земята орбитира около Слънцето или по-бързо, или по-бавно от другите планети. Значението на тази информация не се състои само в това, че ретроградната орбита е явление, свързано с орбитите около Слънцето, но и че за неговото схващане и проследяване са необходими извънредно продължителни периоди на наблюдение.
	Къде са били разработени тези сложни теории и кой е направил наблюденията, без които не е било възможно тяхното разработване? Нойгебауер отбелязва, че „в процедурните текстове срещаме изключително много технически термини с абсолютно неизвестна интерпретация, ако не и с неизвестно значение“. Някой много по-рано от вавилонците е притежавал много по-задълбочени астрономически и математически познания от тези на по-късната култура на Вавилон, Асирия, Египет, Елада и Рим.
	Вавилонците и асирийците посветили съществена част от астрономическите си усилия на водене на точен календар. Подобно на еврейския календар до ден-днешен, той бил слънчево-лунен, с други думи, съчетавал слънчева година от малко над 365 дни с лунен месец от малко под 30 дни. Въпреки че календарът бил важен за ежедневния живот, неговата точност била необходима главно за определяне на точния ден и момент на Новата година и други празници, свързани с култа към боговете.
	За да измерват и корелират сложните движения на Слънцето, Земята, Луната и планетите, месопотамските астрономи-жреци използвали сложна сферична астрономия. Земята се разглеждала като кълбо с екватор и полюси, небето също било разделено от въображаеми екваториални и полярни линии. Движението на небесните тела се съотнасяло с еклиптиката (проекцията на равнината на земната орбита около Слънцето върху небесната сфера), равноденствието (точката и времето, когато Слънцето в очевидно ежегодното си движение на север и юг пресича небесния екватор) и слънцестоенето (времето, когато Слънцето в очевидно ежегодното си движение по еклиптиката е в своята най-голяма деклинация). Всички тези астрономически концепции се използват до ден-днешен.
	Но вавилонците и асирийците не открили календара, нито находчивите методи за неговото изчисляване. Техните календари — както и нашите — произлизат от Шумер. Там учените са открили календар, използван от най-древни времена, който представлява основата на _всички_ по-късни календари. Главният календар и образец е този от Нипур, седалище и център на Енлил. Съвременният ни календар е създаден въз основа на нипурския.
	Шумерите смятали, че новата година започва точно в момента, в който Слънцето пресича небесния екватор по време на пролетното равноденствие. Професор Стивън Лангдън („Плочки от архива на Дрехем“) установява, че според документите, оставени ни от Дунги, владетел на Ур към 2400 г. пр.Хр., нипурският календар бил избрал някакво небесно тяло, въз основа на чийто залез на фона на слънчевия залез бил определен точният момент на настъпването на новата година. Това, заключава той, било направено „около две хиляди години преди епохата на Дунги“ — тоест към 4400 г. пр.Хр.!
	Наистина ли е възможно шумерите, които нямали инструменти, да са разполагали със сложните астрономически и математически познания, необходими за сферичната астрономия и геометрия? Възможно е, както показва езикът им.
	Те имали термин — ДУБ, — означаващ (в астрономията) триста и шестдесет градусовата „обиколка на света“, във връзка с който говорели за заоблеността или дъгата на небето. За своите астрономически и математически изчисления чертаели АН.УР — въображаем „небесен хоризонт“, на който можели да измерват изгрева и залеза на небесните тела. Спускали въображаема вертикална линия, перпендикулярна на този хоризонт, НУ.БУ.САР.ДА, с чиято помощ получавали точката на зенита, АН.ПА. Прокарвали линиите, които днес познаваме като „меридиани“, и ги наричали „кръстосани яреми“. Паралелите били наричани „средни линии на небето“. Паралелът, обозначаващ лятното слънцестоене, бил наричан АН.БИЛ („огнена небесна точка“).
	Тъй като били преводи или версии на шумерски оригинали, акадските, хуритските, хетските и други литературни шедьоври от Древния Изток изобилстват на шумерски заемки, свързани с небесни тела и явления. Вавилонските и асирийските учени, които съставяли звездните списъци или записвали изчисленията на планетните движения, често отбелязвали на плочките шумерските оригинали, които преписвали или превеждали. Посветените на астрономията и астрологията двадесет и пет хиляди текста от Ашурбанипаловата библиотека в Ниневия често съдържат сведения за шумерския си произход.
	В една важна астрономическа поредица, която вавилонците наричали „Денят на господаря“, се посочва, че е копирана от шумерска плочка, написана по времето на Саргон Акадски — III хил. пр.Хр. Друга плочка, датираща от III династия на Ур, също III хил. пр.Хр., толкова ясно описва и изброява няколко небесни тела, че съвременните учени без никаква трудност разпознават в текста класификация на съзвездия, сред които Голямата мечка, Дракон, Лира, Лебед, Цефей и Триъгълник в северното небе и Орион, Голямото куче, Хидра, Гарван и Центавър в южното небе, както и познатите зодиакални съзвездия в централната небесна зона.
	В древна Месопотамия тайните на небесните знания били пазени, изучавани и предавани от астрономи-жреци. Затова може би е логично, че тримата учени, на които се приписва преоткриването на тази изгубена „халдейска“ наука, са йезуитски монаси: Йосиф Епинг, Йохан Щрасман и Франц Куглер. В своя шедьовър „Астрономията и астрономите във Вавилон“ Куглер анализира, разчита, подрежда и обяснява огромен брой текстове и списъци. В един случай, като „обръща [математически] небето наопаки“, той успява да докаже, че списък от тридесет и три небесни тела във вавилонското небе през 1800 г. пр.Хр. е прецизно подреден според съвременното групиране!
	След дълго колебание кои са истински групи и кои — само подгрупи, световната астрономическа общност решава (през 1925 г.) да раздели наблюдаваното от Земята небе на три района — северен, централен и южен — и да групира звездите в осемдесет и осем съзвездия. Оказва се, в това подреждане няма нищо ново, защото шумерите първи разделили небето на три зони или „пътя“ (северният път носел името на Енлил, южният — на Еа, а централният се наричал „Път на Ану“) и разпределили съзвездията в тях. Днешната централна зона, зоната на дванадесетте зодиакални съзвездия, точно съответства на Пътя на Ану, в който шумерите групирали звездите в дванадесет дома…
	Също като днес, в древността това явление било свързано с концепцията за зодиака. Голямата обиколка на Земята около Слънцето била разделена на дванадесет равни части от по тридесет градуса. Звездите, наблюдавани във всеки от тези сегменти или „дома“, били групирани в съзвездия, всяко от които било наречено според образувалата се фигура.
	Тъй като съзвездията, техните подразделения и дори отделните звезди в съзвездията са стигнали до западната цивилизация с имена и описания, взети главно от старогръцката митология, западният свят близо две хилядолетия приписва това постижение на елините. Но днес е очевидно, че най-древните гръцки астрономи просто приели в езика и митологията си готова астрономия, получена от шумерите. Вече отбелязахме откъде се сдобили със сведенията си Хипарх, Евдокс и други. Дори Талес, първият голям старогръцки астроном, за когото се твърди, че предвидил пълното слънчево затъмнение на 28 май 585 г. пр.Хр., сложило край на войната между лидийците и мидийците, признава, че е черпил знания от предсемитски месопотамски извори, а именно шумерски.
	Ние сме възприели името „зодиак“ от старогръцкия израз „зодиакос кюклос“ („животински кръг“), тъй като формите на звездните групи били оприличени на лъв, риби и така нататък. Но тези въображаеми фигури и имена всъщност произхождат от шумерите, които наричали дванадесетте зодиакални съзвездия УЛ.ХЕ („сияйно стадо“):
	1. ГУ.АН.НА („небесен бик“), Телец.
	2. МАШ.ТАБ.БА („близнаци“), Близнаци.
	3. ДУБ („щипци“, „клещи“), Рак.
	4. УР.ГУЛА („лъв“), Лъв.
	5. АБ.СИН („нейният баща е Син“), Дева.
	6. ЗИ.БА.АН.НА („небесна съдба“), Везни.
	7. ГИР.ТАБ („с нокти и рани“), Скорпион.
	8. ПА.БИЛ („защитник“), Стрелец.
	9. СУХУР.МАШ („козя риба“), Козирог.
	10. ГУ („господар на водите“), Водолей.
	11. СИМ.МАХ („риби“), Риби.
	12. КУ.МАЛ („обитател на полето“), Овен.

	Също като имената си, изображенията или знаците на зодиака са останали почти непроменени от тяхното измисляне в Шумер (обр. 93).
	{img:12-planeta-obr93.png|#Обр. 93}
	До изобретяването на телескопа европейските астрономи приемали твърдението на Птолемей, че в северното небе има само деветнадесет съзвездия. През 1925 г., когато е утвърдена съвременната класификация, в зоната, която шумерите наричали Пътя на Енлил, били известни двадесет и осем съзвездия. Не бива да се изненадваме, че за разлива от Птолемей, по-ранните шумери познавали, групирали, назовавали и изброявали всички съзвездия от северното небе!
	Дванадесет от небесните тела в Пътя на Енлил се смятали за Енлилови — успоредни на дванадесетте зодиакални небесни тела в Пътя на Ану. В южната част на небето — Пътя на Еа — също били изброявани дванадесет съзвездия, не само като присъстващи в южното небе, но и като владение на бог Еа. Освен това тези дванадесет съзвездия на Еа в южното небе били изброявани още няколко, макар и не толкова много, колкото познаваме днес.
	Пътят на Еа поставил сериозни проблеми пред асиролозите, които се заели с тежката задача да разкрият древните астрономически знания не само от гледна точка на съвременната наука, но и въз основа на вида на небето преди векове и хилядолетия. Наблюдавайки южното небе от Ур или Вавилон, месопотамските астрономи виждали само малко повече от половината, защото останалата част била под хоризонта. Ако били вярно разпознати обаче, някои съзвездия от Пътя на Еа се намирали много зад хоризонта. Но имало още по-голям проблем: ако месопотамците вярвали (подобно на гърците в по-късно време), че Земята е суша, лежаща върху хаотичния мрак на долния свят (гръцкия Хадес) — плосък диск, над който се намира небесният полукръг — изобщо не трябвало да има южно небе!
	Ограничавани от предположението, че месопотамците се придържали към концепцията за плоската Земя, съвременните учени не могат да позволят заключенията им да ги отведат далеч зад екваториалната линия, разделяща юга и севера. Свидетелствата обаче показват, че трите шумерски „пътя“ обхващат цялото небе на сферична, а не плоска Земя.
	През 1900 г. Т. Г. Пинчис съобщил пред Кралското азиатско дружество, че успял да сглоби и възстанови цяла месопотамска астролабия (буквално, „което взима звездите“). Според него тя представлявала диск, разделен като торта на дванадесет сегмента и три концентрични кръга, което образувало поле от тридесет и шест части. Получавала се розета с дванадесет „листа“, всеки от които носел името на месец. За удобство Пинчис ги означил с римски цифри от I до XII, като започнал от нисану, първия месец от месопотамския календар (обр. 94).
	{img:12-planeta-obr94.png|#Обр. 94}
	Всяка от тридесет и шестте части също съдържала име с кръгче под него, означаващо, че е име на небесно тяло. Оттогава те са регистрирани в много текстове и „звездни списъци“ и несъмнено са на съзвездия, звезди и планети.
	Под името на небесното тяло във всеки от тридесет и шестте сегмента също имало число. В най-вътрешния кръг числата варирали от 30 до 60, в централния — от 60 (написано като „1“) до 120 (в шестдесетичната система „2“ означава 2 x 60 = 120) и в най-външния от 120 до 240. Какво представлявали тези числа?
	Петдесетина години след доклада на Пинчис астрономът и асирологът О. Нойгебауер („История на древната астрономия: проблеми и методи“) може само да каже, че „целият текст образува някаква схематична небесна карта… във всяко от тридесет и шестте полета откриваме име на съзвездие и прости числа, чието значение все още не е ясно“. Водещият специалист в тази област Б. Л. Ван дер Верден („Вавилонската астрономия: тридесет и шестте звезди“) разсъждава за очевидното нарастване и намаляване на числата в някакъв ритъм и предполага, че „те имат някаква връзка с продължителността на дневната светлина“.
	Според нас загадката може да се реши единствено ако отхвърлим представата, че месопотамците са вярвали в плоска земя, и признаем, че техните астрономически знания се равняват на нашите — не защото имали по-съвършени инструменти, а защото източникът на тяхната информация са били нефилимите.
	Ние предполагаме, че загадъчните числа представляват градусите на небесната дъга, като се започне от северния полюс, и че астролабията е била планисфера — изображение на сфера върху плоска повърхност.
	Докато числата нарастват и намаляват, тези от срещуположните сегменти на Пътя на Енлил (например нисану — 50, ташриту — 40) дават сбор 90. Всички числа от Пътя на Ану дават сбор 180, а тези от Пътя на Еа — 360 (например нисану — 200, ташриту — 160). Тези числа са прекалено познати, за да ги сбъркаме — те представляват сегменти от пълна сферична обиколка: една четвърт от пътя (90°), половин кръг (180°) или пълен кръг (360°).
	Числата от Пътя на Енлил показват, че този шумерски сегмент от северното небе се простира на 60° от северния полюс и граничи с Пътя на Ану на 30° над екватора. Пътят на Ану се простира на равно разстояние от двете страни на екватора и стига на 30° южно под него. Още по на юг и най-далеч от северния полюс се намира Пътят на Еа — тази част от Земята и небесната сфера, която лежи между 30° южна ширина и южния полюс (обр. 95).
	{img:12-planeta-obr95.png|#Обр. 95. Небесната сфера}
	Числата в сегментите от Пътя на Еа дават общ сбор 180° в адару (февруари-март) и улулу (август-септември). Единствената точка на 180° от северния полюс, независимо дали човек се движи от изток или запад, е Южният полюс. И това е вярно само ако се отнася за сфера.
	Прецесията е явление, дължащо се на поклащането на земната ос север-юг, в резултат на което Северният (полюсът, който сочи към полярната звезда) и Южният полюс описват огромен кръг в небето. Очевидното изоставане на Земята спрямо съзвездията възлиза на петдесетина секунди от дъгата годишно или един градус за седемдесет и две години. Следователно големият кръг — времето, нужно на Северния полюс отново да се насочи към същата полярна звезда — продължава 25920 години (72 x 360) и астрономите го наричат голяма или Платонова година (защото Платон очевидно също е познавал това явление).
	В древността изгревите и залезите на различни звезди били смятани за важни и точното определяне на пролетното равноденствие (с което започвала новата година) се свързвало със зодиакалния дом, в който се явявали те. Поради прецесията, пролетното равноденствие и други небесни явления изоставали с всяка следваща година и за 2160 години изоставали с цял зодиакален дом. Нашите астрономи продължават да използват „нулева точка“ (началото на Овен), която обозначавала пролетното равноденствие около 900 г. пр.Хр., но тя вече се е придвижила много навътре в дома на Риби. Към 2100 г. пролетното равноденствие ще започва в дома на Водолей. Тъкмо това имат предвид онези, които казват, че ще навлезем в Епохата на Водолей (обр. 96).
	{img:12-planeta-obr96.png|#Обр. 96}
	Тъй като придвижването от един зодиакален дом в друг отнема повече от две хилядолетия, учените са се питали как и откъде Хипарх може да е научил за прецесията през II в. пр.Хр. Вече е ясно, че неговият източник е шумерски. Откритията на професор Лангдън показват, че създаденият към 4400 г. пр.Хр. през Епохата на Телец нипурски календар отразява познания за прецесията и придвижването в зодиакалните домове, които са с 2160 години по-ранни. Професор Йеремиас, който сравнява месопотамските и хетските астрономически текстове, също е на мнение, че по-древните астрономически плочки свидетелстват за придвижването от Телец в Овен и стига до заключението, че месопотамските астрономи са предвидили и очаквали придвижването от Овен в Риби.
	Като се съгласява с тези изводи, професор Уили Хартнър („Най-древната история на съзвездията в Близкия изток“) предполага, че шумерите са оставили множество илюстративни паметници, които ги потвърждават. Когато пролетното равноденствие било в знака на Телец, лятното слънцестоене било в знака на Лъв. Хартнър привлича вниманието към често явяващия се в най-древните шумерски изображения мотив на „борба“ между бик и лъв и твърди, че тези мотиви представят ключовите положения на съзвездията Телец и Лъв за наблюдател на 30° северна ширина (например в Ур) около 4000 г. пр.Хр. (обр. 97).
	{img:12-planeta-obr97.png|#Обр. 97}
	Повечето учени разглеждат факта, че шумерите са смятали Телец за свое първо съзвездие, като доказателство не само за огромната възраст на този знак — около 4000 г. пр.Хр.; — но и за белег за внезапното начало на шумерската цивилизация. Професор Йеремиас („Старият завет в светлината на Древния Изток“) открива свидетелства, които доказват, че шумерската зодиакално-хронологична „нулева точка“ се намира точно между Телец и Близнаци. От тези и други данни той прави извода, че зодиакът е създаден през Епохата на Близнаци — тоест още _преди_ началото на шумерската цивилизация. Една шумерска плочка, съхранявана в Берлинския музей (VAT.7847) поставя в началото на списъка на зодиакалните съзвездия Лъв — и така ни връща към 11000 г. пр.Хр., когато човекът едва започвал да обработва земята.
	Професор Х. В. Хилпрехт („Вавилонската експедиция на Пенсилванския университет“) отива още по-далеч. След като проучва хиляди плочки с математически таблици, той стига до заключението, че „всички таблици за умножение и деление от храмовите библиотеки в Нипур и Сипар и от библиотеката на Ашурбанипал [в Ниневия] се основават на [числото] 12960000“. Като анализира това число и неговото значение, той прави извода, че то може да е свързано единствено с явлението прецесия и че шумерите са познавали голямата година от 25920 години.
	Това наистина е фантастично развита астрономическа наука в невероятна епоха.
	Очевидно е, че шумерските астрономи са притежавали знания, с които не може да са се сдобили сами. Ясно е също, че голяма част от техните сведения са нямали никаква практическа стойност за тях.
	Това се отнася не само за извънредно сложните астрономически методи — кой в древен Шумер имал нужда от установяването на небесен екватор например? — но и до множество текстове, свързани с измерването на разстояния между звездите.
	Един от тези текстове, известен като А0.6478, изброява двадесет и шестте големи звезди, които се виждат по линията, днес наричана Тропик на Рака, и дава разстоянията помежду им, измерени по три различни начина. Отначало текстът дава разстоянията между звездите в мерни единици, наречени „мана шукулту“ („измерено и претеглено“). Смята се, че това е находчиво средство, което сравнявало тежестта на изтичащата вода с изтичането на времето и правело възможно определянето на разстоянията между две звезди от гледна точка на времето.
	Втората колона с разстояния е дадена в _градуси от небесната дъга_. Целият ден (денонощието) бил разделен на дванадесет двойни часа. Небесната дъга представлявала пълен кръг от 360°. Оттук едно беру или „двоен час“ представлявало 30° от небесната дъга. С този метод ходът на времето на Земята представлявал мерна единица за градусовите разстояния между назованите небесни тела.
	Третата мерна единица била „беру ина шаме“ („дължина в небето“). Ф. Туро-Данжин („Разстоянията между неподвижните звезди“) посочва, че макар първите два метода да използват сравнение с други явления, третият дава абсолютни стойности. Едно „небесно беру“, смята той (и други учени), се равнявало на 10692 наши съвременни метра. Изчисленото в текста „небесно разстояние“ между двадесет и шестте звезди давало сбор от 655200 „беру, начертани в небето“.
	Съществуването на три различни метода за измерване на разстоянията между звездите показва огромното значение, което се отдавало на този въпрос. Но кой в Шумер се е нуждаел от такива сведения — и кой е можел да разработи методите и точно да ги прилага? Единственият възможен отговор е следният: нефилимите имали знанията и необходимостта от такива точни измервания.
	Способни да пътуват в космоса, те дошли от друга планета, кръстосвали земните небеса и били единствените, които в зората на човешката цивилизация притежавали астрономически знания, развивали се в продължение на много хилядолетия, сложни методи, математически системи и концепции, прилагани в астрономията, и необходимост да обучат човешки писари да преписват и педантично да попълват таблица след таблица с небесни разстояния, подреждане и групиране на звезди, хелиакални изгреви и залези, сложен слънчево-лунно-земен календар и други забележителни знания за небето и Земята.
	На този фон все още ли може да се твърди, че под ръководството на нефилимите месопотамските астрономи не са знаели за планетите след Сатурн — Уран, Нептун и Плутон? Нима информацията им за семейството на Земята, слънчевата система, е била по-бедна от сведенията им за далечните звезди, техния ред и разстоянията помежду им?
	Стотици подробни текстове с древни астрономически данни изброяват небесни тела, стройно организирани според небесния им ред, боговете, месеците, земите или съзвездията, с които се свързват. Един такъв текст, анализиран от Ернст Ф. Вайднер („Наръчник по вавилонска астрономия“) се нарича „Голям звезден списък“. В него в пет колони са изброени десетки небесни тела според връзката помежду им, месеците, страните и божествата. Друг документ вярно изрежда главните звезди от зодиакалните съзвездия. Плочката, означена като B.M.86378, подрежда (в запазената си част) седемдесет и едно небесни тела според тяхното местоположение в небето и така нататък, и така нататък.
	В опит да осмислят безбройните текстове и в частност вярно да идентифицират планетите от нашата слънчева система, множество учени стигат до смущаващи резултати. Както вече знаем, техните усилия са обречени на неуспех, защото грешно допускат, че шумерите и техните потомци не са знаели, че слънчевата система е хелиоцентрична, че Земята е планета и че след Сатурн има още планети.
	Като пренебрегват вероятността някои имена от звездните списъци да се отнасят за самата Земя и в опит да свържат огромния брой други имена и епитети само с петте планети, които според тях били известни на шумерите, учените стигат до противоречиви заключения. Някои дори предполагат, че объркването не е тяхно, а на халдейците — кой знае защо, твърдят те, халдейците разменяли имената на „известните“ пет планети.
	Шумерите наричали всички небесни тела (планети, звезди или съзвездия) МУЛ („който сияе във висините“). Вавилонците и асирийците използвали акадската дума „какаб“ като общо наименование на всякакво небесно тяло. Тази практика още повече дразни учените, които се опитват да разтълкуват древните астрономически текстове. Но някои „мул“ били наричани ЛУ.БАД и очевидно се отнасяли до планетите от нашата слънчева система.
	След като знаели, че старогръцкото име на планетите е „скитници“, учените разчели ЛУ.БАД като „блудни овце“ въз основа на значението на ЛУ („които се водят на паша“) и БАД („високо и надалеч“). Но след като вече видяхме, че шумерите напълно са познавали истинския характер на слънчевата система, другите значения на думата „бад“ („старите“, „основата“, „онзи, където е смъртта“) се изпълват с пряк смисъл.
	Това са подходящи епитети за Слънцето и следователно под „лубад“ шумерите разбирали не просто „блудни овце“, а „овце“, водени на паша от Слънцето — планетите на нашето слънце.
	Местонахождението и отношението на „лубад“ помежду им и спрямо Слънцето се описват в много месопотамски астрономически текстове. Споменава се за онези планети, които са „над“ и „под“ и Куглер вярно предполага, че отправната точка е самата Земя.
	Но за планетите се говори главно в астрономически текстове, свързани с МУЛ.МУЛ — дума, която дълго време убягвала на учените. При отсъствието на по-добро решение повечето специалисти приемали, че терминът „мулмул“ означава Плеядите, куп звезди в зодиакалното съзвездие Телец, през който минавала оста на пролетното равноденствие (при наблюдение от Вавилон) около 2200 г. пр Хр. Месопотамските текстове често посочват, че „мулмул“ се състояли от седем ЛУ.МАШ (седем „познати скитника“) и учените предполагали, че става дума за най-ярките звезди от Плеядите. Фактът, че в зависимост от класификацията групата има шест или девет такива ярки звезди, а не седем, представлявал проблем, ала той бил пренебрегван поради липса на други идеи за значението на „мулмул“.
	Франц Куглер („Астрономията и астрономите във Вавилон“) неохотно приема решението с Плеядите, но изразява удивлението си от недвусмисленото посочване в месопотамските текстове, че „мулмул“ се състоят не само от „скитници“ (планети), а и от Слънцето и Луната — което отхвърля това тълкувание. Той също се натъкнал на текстове, в които ясно се твърди, че „мулмул ул-шу 12“ („мулмул е група от дванадесет“), десет от които образували отделна група.
	Ние предполагаме, че терминът „мулмул“ се отнася за Слънчевата система и повторението (МУЛ.МУЛ) се използва, за да се представи групата като цяло, като „небесно тяло, обхващащо всички небесни тела“.
	Шарл Вироло един месопотамски текст (K.3558), който описва представителите на групата „мулмул“ или „какабу/какабу“. Последният ред от текста е ясен:
C>
	„_Какабу/какабу_.
	Броят на неговите небесни тела е дванадесет.
	Положенията на неговите небесни тела са дванадесет.
	Всички месеци на Луната са дванадесет.“
C$
	Текстовете не оставят съмнение: „мулмул“ — нашата слънчева система — се състояла от дванадесет небесни тела. Това навярно не бива да ни изненадва, защото старогръцкият учен Диодор, който обяснява трите „пътя“ на халдеиците и изброените от тях тридесет и шест небесни тела, посочва, че „дванадесет от тези небесни богове имали върховна власт и халдеиците свързват с всеки от тях по един месец и по един знак от зодиака“.
	Ернст Вайднер („Зодиакът и небесните пътища“) пише, че освен Пътя на Ану и неговите дванадесет зодиакални съзвездия, някои текстове говорят за „пътя на Слънцето“, който също се състоял от дванадесет небесни тела: Слънцето, Луната и още десет. Ред 20 от така наречената ТЕ-плочка гласи: „напхар 12 шере-меш ха.ла ша какаб.лу ша Син у Шамаш ина либи итику“, което означава „общо дванадесет тела, където принадлежат Луната и Слънцето, където се въртят планетите“.
	Вече можем да разберем значението на числото 12 в древния свят. Великият кръг на шумерските богове и всички олимпийски божества след тях се състоял точно от дванадесет — по-млади богове можели да влизат в кръга само ако се оттеглят по-стари. И обратно, свободните места трябвало да се попълват, за да не се наруши божественото число дванадесет. Главният небесен кръг, пътят на Слънцето с неговите дванадесет члена, установил образеца, по който били разделяни на дванадесет сегмента или на по дванадесет главни небесни тела всички други небесни групи. Шумерите свързвали за късмет дванадесет небесни тела с всяко разделение.
	Много проучвания като това на С. Лангдън („Вавилонските менологии и семитският календар“) показват, че разделянето на годината на дванадесет месеца още отначало било свързано с дванадесетте велики богове. Фриц Хомел („Астрономията на древните халдейци“) и други след него доказват, че дванадесетте месеца били тясно свързани с дванадесетте зодиака и че и месеците, и зодиакалните знаци произхождат от дванадесетте главни небесни тела. Шарл Ф. Жан („Шумерска лексикология“) цитира един шумерски списък от двадесет и четири небесни тела, който сравнява дванадесетте зодиакални съзвездия с дванадесетте небесни тела от нашата слънчева система.
	Убедителни свидетелства за почитането на числото дванадесет като главен небесен феномен се откриват в един дълъг текст, който Ф. Туро-Данжин („Акадските ритуали“) определя като храмова програма за новогодишния празник във Вавилон. Големият храм Есагила имал дванадесет порти. Способностите на всички небесни богове се въплъщавали в Мардук с дванадесетократно повтаряне на заклинанието „Господ, не е ли Той мой господар“. След това по дванадесет пъти се отправяла молитва към милостта на бога и неговата съпруга. Така общият брой двадесет и четири бил равен на дванадесетте зодиакални съзвездия и дванадесетте небесни тела от Слънчевата система.
	Един граничен камък със символите на небесните тела, поставен от царя на Суза, изобразява тези двадесет и четири знака: познатите дванадесет знака на зодиака и символите, които заместват дванадесетте небесни тела от Слънчевата система. Това са дванадесетте астрални богове на Месопотамия, както и на хуритите, хетите, елините и всички други древни пантеони (обр. 98).
	{img:12-planeta-obr98.png|#Обр. 98}
	Макар че нашата естествена бройна основа е числото десет, числото дванадесет е проникнало във всички небесни и божествени въпроси много след изчезването на шумерите. Има дванадесет старогръцки титани и дванадесет израилтянски племена, магическият нагръдник на израилтянския първосвещеник се състои от дванадесет части. Силата на тази небесна дузина се пренася върху дванадесетте апостоли на Иисус и дори на много европейски езици се брои от едно до дванадесет, след което се връщаме на „десет и три“ (тринадесет), „десет и четири“ и така нататък.
	Откъде произлиза това могъщо, решително число дванадесет? От небето.
	Защото освен всички известни ни планети Слънчевата система — „мулмул“ — се състои от планетата на Ану, чийто символ, сияйно небесно тяло, в шумерската писменост означава бог Ану и „божествен“. „Какабът“ на върховния скиптър е една от овцете в „мулмул“, обяснява един астрономически текст. И когато Мардук узурпирал върховенството и изместил Ану като бог, свързван с тази планета, вавилонците казали: „Планетата на Мардук се появява в мулмул“.
	Когато обяснявали на хората природата на Земята и небето, нефилимите разказали на древните астрономи-жреци не само за планетите след Сатурн, но и за съществуването на най-важната планета, онази, от която идвали:
	ДВАНАДЕСЕТАТА ПЛАНЕТА.


>	7. Епосът за Сътворението

	Над фигурите на богове и хора върху повечето древни цилиндрични печати се изобразяват символи на някои небесни тела от нашата слънчева система.
	Един акадски печат от III хил. пр.Хр., днес в Предноазиатския отдел на Държавния музей в Източен Берлин (каталожен №VA/243), се отличава от обичайния начин на изобразяване на небесните тела. Този път те не са представени поотделно, а като група от единадесет сфери, обикалящи около голяма лъчиста звезда. Това очевидно е изображение на Слънчевата система, както е била позната на шумерите: система, състояща се от дванадесет небесни тела (обр. 99).
	{img:12-planeta-obr99.png|#Обр. 99}
	Ние обикновено схематично изобразяваме нашата слънчева система като редица планети, отдалечени на все по-голямо разстояние от Слънцето. Но ако представим планетите не в редица, а в кръг (първо най-близката, Меркурий, после Венера, Земята и така нататък), резултатът ще е нещо като обр. 100. (Всички скици са схематични и без мащаб. Орбитите на планетите на следващите скици за удобство са кръгли, а не елипсовидни.)
	{img:12-planeta-obr100.png|#Обр. 100}
	Ако по-внимателно разгледаме увеличението на Слънчевата система, изобразена на цилиндричния печат VA/243, виждаме, че „точките“ около звездата всъщност са сфери, чиято големина и ред съвпадат с тези на Слънчевата система от обр. 100. След малкия Меркурий идва по-голямата Венера. Голяма колкото нея, Земята е придружена от малката Луна. Обратно на посоката на часовниковата стрелка следва Марс, който вярно е изобразен като по-малък от Земята, но по-голям от Луната и Меркурий (обр. 101).
	{img:12-planeta-obr101.png|#Обр. 101}
	Древното изображение обаче представя и една неизвестна ни планета — значително по-голяма от Земята, но по-малка от Юпитер и Сатурн, които очевидно идват след нея. Следващите две планети точно съответстват на нашите Уран и Нептун. Накрая е най-малката планета Плутон, но не на мястото, на което го поставяме днес (след Нептун), а между Сатурн и Уран.
	Шумерското изображение разглежда Луната като пълноправно небесно тяло и представя всички известни ни планети във верния ред (освен Плутон) и с точната им големина.
	Това датиращо отпреди четири хиляди и петстотин години изображение обаче твърди, че между Марс и Юпитер има — или че е имало — друга голяма планета. Както ще видим, това е Дванадесетата планета, планетата на нефилимите.
	Ако тази шумерска небесна карта беше открита и проучена преди два века, астрономите щяха да сметнат шумерите за абсолютни невежи, които глупаво си представят още планети след Сатурн. Само че днес ни е известно, че Уран, Нептун и Плутон наистина съществуват. Дали шумерите са си въобразявали другите несъответствия, или нефилимите вярно са ги осведомили, че Луната е пълноправен член на Слънчевата система, Плутон се намира близо до Сатурн и че между Марс и Юпитер има Дванадесета планета?
	Старата теория, че Луната е само „замръзнала топка за голф“, беше отхвърлена едва след успешния завършек на няколко американски експедиции „Аполо“. Най-логичните предположения бяха, че Луната е парче материя, отделило се от Земята, когато нашата планета все още е била течна. Ако не били милионите метеорити, които оставили кратери по лицето на Луната, тя щяла да е безлик и безжизнен къс втвърдена материя, който завинаги следва Земята.
	Направените от автоматични сателити наблюдения обаче започнаха да оспорват тези остарели твърдения. Оказа се, че химическият и минералният състав на Луната е достатъчно различен от земния, за да опровергае теорията за „откъсването“. Експериментите, проведени на Луната от американските космонавти, проучването и анализът на почвените и скалните проби, които те донесоха оттам, несъмнено доказват, че макар в момента да е гола, тя някога е била „жива планета“. Също като Земята, тя е изградена от пластове, което означава, че се е втвърдила след като първоначално се е намирала в течно състояние. Също като Земята, тя генерира топлина, но докато земната идва от радиоактивни материали, „врящи“ в земните недра под огромно налягане, лунната очевидно идва от пластове радиоактивни материали, лежащи почти на повърхността. Тези материали обаче са прекалено тежки, за да „изплуват“ отгоре. Тогава каква е причината да се отложат близо до повърхността на Луната?
	Гравитационното поле на Луната, изглежда, е променливо, сякаш огромни късове тежка материя (например желязо) не са потънали равномерно до нейното ядро, а са се пръснали наоколо. Под въздействието на какъв процес или сила, ще попитаме ние? Има свидетелства, че древните скали на Луната са били магнитни. Има и свидетелства, че магнитните полета са се променили или обърнали. Дали причината е неизвестен вътрешен процес, или неопределено външно влияние?
	Космонавтите от „Аполо 16“ откриха на Луната скали (наречени „брекча“), които се образуват от разбиването на здрави скали и повторното им спояване под въздействие на внезапна силна топлина. Кога и как са се разбили и повторно са се споили тези скали? Други материали на лунната повърхност са богати на редките радиоактивен калий и фосфор, материали, които на Земята са дълбоко под повърхността.
	Сравнявайки тези находки, днес учените са сигурни, че Луната и Земята са се образували приблизително от еднакви елементи по горе-долу едно и също време, но са еволюирали като отделни небесни тела. Според специалистите от Националното управление по въздухоплаване и космонавтика на САЩ (НАСА) през първите петстотин милиона години Луната се е развивала „нормално“. После, твърдят те, (както съобщава „Ню Йорк Таймс“):
C>
	„Най-катастрофалният период настъпил преди четири милиарда години, когато в Луната се разбили небесни тела, големи колкото градове и малки държави, и образували нейните грамадни кратери и високи планини.
	Огромните количества радиоактивни материали, останали от сблъсъците, започнали да загряват скалите под повърхността, да ги спояват и да изхвърлят морета от лава през цепнатините на повърхността.
	«Аполо 15» откри скално свлачище в кратера Циолковски, шест пъти по-голямо от най-голямото скално свлачище на Земята. «Аполо 16» установи, че от сблъсъка, довел до образуването на Нектарното море, са се пръснали отломки на разстояние хиляда и петстотин километра.
	«Аполо 17» кацна близо до плато, осем пъти по-високо от най-високото на Земята, което означава, че е образувано при трус, осем пъти по-силен от най-силното земетресение в историята.“
C$
	Конвулсиите, последвали това космическо събитие, продължили около осемстотин милиона години и лунният строеж и повърхност придобили замръзналия си вид преди около 3.2 милиарда години.
	В такъв случай шумерите основателно са изобразявали Луната като самостоятелно небесно тяло. И както скоро ще се убедим, те също са ни оставили текст, обясняващ и описващ космическата катастрофа, за която говорят специалистите от НАСА.
	Наричат планетата Плутон „загадка“. Докато орбитите на другите планети около Слънцето съвсем слабо се отклоняват от идеалния кръг, отклонението („ексцентричност“) на Плутон е такова, че той има най-издължената и елипсовидна орбита. Докато другите планети орбитират около Слънцето повече или по-малко в една и съща равнина, Плутон обикаля по равнина, която има седемнадесетградусово отклонение от другите. Поради тези две необикновени специфики на орбитата си, Плутон е единствената планета, която пресича орбитата на друга планета, Нептун.
	По големина Плутон всъщност е в класа на „спътниците“: неговият диаметър е 5794 километра, не много по-голям от този на Тритон, сателит на Нептун, или Титан, един от десетте спътника на Сатурн. Поради необичайните му особености, учените предполагат, че този „неудачник“ е започнал небесния си живот като спътник, който някак е успял да избяга от господаря си и е влязъл в самостоятелна орбита около Слънцето.
	Както скоро ще видим, това наистина е така — според шумерските текстове.
	И сега стигаме до кулминацията на нашето търсене на отговори на прадревните небесни събития: съществуването на Дванадесетата планета. Колкото и поразително да звучи, нашите астрономи търсят свидетелства, че някога такава планета наистина е съществувала между Марс и Юпитер.
	Към края на XVIII в., още преди откриването на Нептун, неколцина астрономи доказали, че „планетите са разположени на определени разстояния от Слънцето според определен закон“. Това предположение, станало известно като Закон на Боде, убедило учените, че на място, където дотогава не било известно да съществува небесно тяло — тоест между орбитите на Марс и Юпитер — трябвало да се върти друга планета.
	Подтикнати от тези математически изчисления, астрономите започнали да наблюдават небето в посочената зона и да търсят „липсващата планета“. В първия ден на XIX в. италианският астроном Джузепе Пиаци открил на точно изчисленото разстояние една съвсем малка планета (с диаметър седемстотин и осемдесет километра), която нарекъл Церера. До 1804 г. броят на откритите астероиди („малки планети“) нараснал до четири. Днес са известни близо три хиляди астероида, които орбитират около Слънцето в така наречения астероиден пояс. Това несъмнено са останки от планета, която се е пръснала на парчета. Руските астрономи я нарекоха Фаетон („колесница“).
	Макар да са сигурни, че такава планета е съществувала, астрономите не могат да обяснят нейното изчезване. Дали се е самовзривила? Но тогава парчетата й щяха да се разлетят във всички посоки, а не да останат в един пояс. Ако липсващата планета е била разбита при сблъсък, къде е небесното тяло, виновно за катастрофата? Дали и то се е пръснало? Но общото количество на отломките, които обикалят около Слънцето, не е достатъчно дори само за една планета, камо ли за две. Освен това, ако представляват останки от две планети, астероидите трябваше да са запазили тяхното осево въртене. Но всички астероиди имат еднакво осево въртене, което показва, че произхождат от едно небесно тяло. Тогава как се е пръснала липсващата планета и каква е причината за това?
	Отговорите на тези загадки са ни оставени от древността.


	Преди около век разчитането на месопотамските текстове неочаквано довежда до откритието, че докато някои от тях са синхронни, други са _по-ранни_ от части от Светото писание. През 1872 г. Еберхард Шредер публикува „Клинописът и Старият завет“, с която поставя началото на истинска лавина от книги, статии, лекции и дебати, продължили половин столетие. Имало ли е връзка в древността между Вавилон и Библията? Заглавията провокативно потвърждават или отхвърлят: BABEL UND BIBEL*.
	[* „Вавилон и Библията“ (нем.). — Б.пр.]
	Един от текстовете, открити от Хенри Лейърд в руините на Ашурбанипаловата библиотека в Ниневия, разказва история за Сътворението, която много напомня старозаветната версия в Битие. Фрагментираните плочки, за пръв път събрани и публикувани от Джордж Смит през 1876 г. („Халдейското Битие“), убедително показват, че е съществувал акадски текст, написан на старовавилонски диалект, който разказва как някакво божество сътворило небето, Земята и всичко на Земята, включително човека.
	Днес съществува огромна литература, която сравнява месопотамския текст с библейския разказ. Вавилонското божество свършило работата си, ако не за шест „дни“, поне за шест плочки. Аналогично на библейския седми Божи ден на почивка и радост от Неговото творение, месопотамският епос посвещава седмата плочка на възхвала на вавилонското божество и неговите постижения. Л. У. Кинг адекватно озаглавява авторитетното си проучване по този въпрос „Седемте плочки на Сътворението“.
	Днес наричан „Епос за Сътворението“, в древността текстът бил известен с началните си думи „Енума елиш“ („Когато във висините“). Библейският разказ за Сътворението започва със сътворяването на небето и Земята, докато месопотамският е истинска космогония — той излага по-ранните събития, които ни отвеждат в началото на времето:
P>
	_Енума елиш ла набу шамаму_
	Когато във висините небето не беше наречено
	_шаплиту аматум шума ла закрат…_
	и долу твърдта __Земята__ нямаше име…
P$
	Тогава, разказва епосът, две първични небесни тела родили няколко небесни „богове“. Броят на небесните същества растял, те вдигали все по-голям шум и смутили първичния баща. Неговият верен пратеник го предупредил да вземе строги мерки и да укроти младите богове, ала те се нахвърлили върху него и му отнели способността да се възпроизвежда. Първичната майка се опитала да им отмъсти. Богът, който ръководел бунта срещу първичния баща, отправил на другите ново предложение: младият му син да бъде поканен в съвета на боговете и да получи върховенство, за да може да се бие без чужда помощ с „чудовището“, което се оказала майка им.
	Получил върховенството, младият бог — според вавилонската версия Мардук — се изправил срещу чудовището и след свирепа борба победил майка си и я разсякъл на две. От едната част направил небето, а от другата — Земята.
	После обявил твърд ред в небето и определил постоянно положение на всеки небесен бог. На Земята създал планините, моретата и реките, установил сезоните, сътворил растенията и човека. Вавилон и неговият висок храм били земни копия на небесния дом. Боговете обявили Мардук за върховен бог и му дали „петдесетте имена“ — прерогативите и числовия ранг на енлилството.
	С откриването и превеждането на нови плочки станало ясно, че текстът не е обикновено литературно произведение: това бил най-светият вавилонски историко-религиозен епос, четен по време на новогодишните ритуали. Предназначена да утвърждава върховенството на Мардук, вавилонската версия го превръщала в герой на историята за Сътворението. Това обаче не винаги било така. Достатъчно свидетелства показват, че вавилонската версия на епоса била майсторски религиозно-политически фалшификат на по-древни шумерски варианти, герои на които били Ану, Енлил и Нинурта.
	Ала независимо как се наричат актьорите в тази небесна и божествена драма, разказът всъщност е древен колкото самата шумерска цивилизация. Повечето учени го разглеждат като философски трактат — най-ранната версия на вечната борба между доброто и злото — или като алегоричен разказ за зимата и лятото, изгрева и залеза, смъртта и възраждането.
	Но защо да не приемем епоса буквално, просто като изложение на известните на шумерите космологични факти, съобщени им от нефилимите? Този смел и новаторски подход ни позволява да установим, че „Епосът за Сътворението“ идеално обяснява събитията, които навярно са протекли в нашата слънчева система.
	Сцената, на която се разиграва небесната драма на „Енума елиш“, е първичната вселена. Небесни актьори са създателите и създаваните. Първо действие:
P>
	Когато във висините небето не беше наречено
	и долу Земята нямаше име,
	не съществуваше нищо освен първичния АПСУ, родителят техен,
	МУММУ и ТИАМАТ — която всички роди,
	и смесиха се техните води.

	Още не растеше тръстика, не се бяха появили блатата.
	Боговете още не бяха родени.
	Нищо нямаше име, съдбата на нищо начертана не беше,
	тогава боговете бяха сътворени.
P$
	С няколко замаха на тръстиковото си стило по първата глинена плочка — девет кратки реда — древният поет-хронист успява да ни настани в средата на първия ред и драматично да вдигне завесата на най-величественото представление: Сътворението на нашата слънчева система.
	В космическите простори предстои да се появят „боговете“ — планетите, — да получат имена, да бъдат установени „съдбите“ им — техните орбити. Съществуват само три тела: „първичният АП.СУ“ („който съществува от началото“), МУМ.МУ („който беше роден“) и ТИАМАТ („девицата на живота“). „Водите“ на Апсу и Тиамат се смесили и текстът ясно показва, че няма предвид водите, в които расте тръстика, а първичните води, основните животворни елементи на вселената.
	В такъв случай Апсу е Слънцето, „което съществува от началото“.
	Най-близо до него е Мумму. По-нататък епическото повествование ясно показва, че Мумму бил довереният помощник и пратеник на Апсу: подходящо описание на Меркурий, малката планета, която бързо обикаля около своя исполински господар. Всъщност тъкмо такава била и представата на древните гърци и римляни за бога-планета Меркурий: бързоногия пратеник на боговете.
	После идва Тиамат. Тя била „чудовището“, което по-късно разбил Мардук — „липсващата планета“. Ала в прастари времена тя била първата девица-майка на първата божествена троица. Пространството между нея и Апсу не било пусто — то било запълнено с първичните елементи на Апсу и Тиамат. Тези „води“ се „смесили“ и между тях се образували двама небесни богове — планети.
P>
	Смесиха се техните води…
	Помежду им се образуваха боговете:
	Бог ЛАХМУ и бог ЛАХАМУ се родиха,
	по име бяха наречени.
P$
	Етимологически имената на тези две планети произлизат от корена ЛХМ („воювам“). Древните са ни завещали преданието, че Марс бил бог на войната, а Венера — на любовта и войната. ЛАХМУ и ЛАХАМУ са съответно мъжко и женско имена и следователно идентичността на боговете от епоса и планетите Марс и Венера се потвърждава етимологически и митологически. Тя се потвърждава и астрономически, тъй като „липсващата планета“ Тиамат се намира след Марс. Марс и Венера са разположени в пространството между Слънцето (Апсу) и „Тиамат“. Можем да илюстрираме това заключение като проследим шумерската небесна карта (обр. 102–103).
	{img:12-planeta-obr102.png|#Обр. 102. I. В началото: Слънце, Меркурий, „Тиамат“}
	{img:12-planeta-obr103.png|#Обр. 103. II. Раждат се вътрешните планети — „боговете помежду“}
	Процесът на образуване на Слънчевата система продължил. Родили се Лахму и Лахаму — Марс и Венера — но още:
P>
	Преди да пораснат на възраст
	и определената големина да достигнат,
	образуваха се бог АНШАР и бог КШПАР
	и [по големина] ги надминаха.
	Удължаваха се дните и умножаваха се годините.
	Бог АНУ техен син стана — на предците свои съперник.
	Сетне първородният син на Аншар, Ану,
	като свой равен и свое подобие роди НУДИМУД.
P$
	Първо действие от епоса за Сътворението бързо се разиграва пред очите ни с напрежение, което се равнява единствено на прецизността на повествованието. Научаваме, че Марс и Венера трябвало да пораснат до определена големина, ала още преди да приключи образуването им, се появили други две планети. Те били величествени, както свидетелстват имената им — АН.ШАР (владетел, „пръв в небето“) и КИ.ШАР („пръв на твърдта“). Те надминали по големина първата двойка. Описанието, епитетите и разположението на тази втора двойка показват, че това са Сатурн и Юпитер (обр. 104).
	{img:12-planeta-obr104.png|#Обр. 104. III. Създадени са ШАР-ите — исполинските планети заедно с техния „пратеник“}
	Изтекло известно време („умножаваха се годините“) и се появила трета двойка планети. Пръв бил АНУ, по-малък от Аншар и Ки-шар („техен син“), но по-голям от първите планети („на предците свои съперник“ по големина). После Ану на свой ред родил свой близнак, „свой равен и свое подобие“. Вавилонската версия нарича планетата НУДИМУД, епитет на Еа/Енки. Описанията на големината и разположението отново съответстват на следващите известни две планети от нашата слънчева система, Уран и Нептун.
	Остава още една външна планета, тази, която наричаме Плутон. „Епосът за Сътворението“ нарича Ану „първородният син на Аншар“, с което загатва, че Аншар/Сатурн ще „роди“ още един планетен бог. Творбата споменава за това небесно божество по-нататък, когато разказва как Аншар праща своя вестоносец ГАГА с различни задачи при други планети. По функции и положение Гага, изглежда, е равен на пратеника на Апсу, Мумму, което напомня многобройните прилики между Меркурий и Плутон. В такъв случай Гага бил Плутон, но в небесната си карта шумерите не го поставяли след Нептун, а до Сатурн, чийто „пратеник“ или спътник бил той (обр. 105).
	{img:12-planeta-obr105.png|#Обр. 105. IV. Образуват се последните две планети — близнаци}
	С това свършва Първо действие от „Епос за Сътворението“. Образувала се е слънчева система, която се състои от Слънцето и девет планети:
	СЛЪНЦЕ — Апсу, „който съществува от началото“.
	МЕРКУРИЙ — Мумму, съветник и пратеник на Апсу.
	ВЕНЕРА — Лахаму, „господарката на битките“.
	МАРС — Лахму, „божество на войната“.
	?? — Тиамат, „девицата, която даде живот“.
	ЮПИТЕР — Кишар, „пръв на твърдта“.
	САТУРН — Аншар, „пръв в небето“.
	ПЛУТОН — Гага, съветник и пратеник на Аншар.
	УРАН — Ану, „онзи от небето“.
	НЕПТУН-Нудимуд (Еа), „изкусен творец“.

	Къде са Земята и Луната? Те още не били създадени, резултат от предстоящ космически сблъсък.
	С края на величествената драма на раждането на планетите авторите на епоса за Сътворението вдигат завесата на Второ действие, драма за небесен катаклизъм. Новосътвореното планетно семейство далеч не било стабилно. Планетите гравитирали помежду си, приближавали се към Тиамат, смущавали и застрашавали първичните тела.
P>
	Обединиха се божествените братя,
	назад-напред се носеха и Тиамат тревожеха.
	Смущаваха „корема“ на Тиамат
	с лудориите си в небесните обиталища.
	Да заглуши врявата им не можеше Апсу.
	Тиамат беше онемяла от държанието им.
	Мерзки бяха постъпките им…
	Смущаващо беше държанието им.
P$
	Тук очевидно става въпрос за непостоянни орбити. Новите планети „назад-напред се носеха“, прекалено много се приближавали една до друга („обединиха се“), пресичали орбитата на Тиамат, приближавали се до „корема“ й, „смущаващо“ било „държанието им“. Макар че била застрашена главно Тиамат, Апсу също намирал поведението на планетите за „мерзко“. Той обявил намерението си да ги унищожи, да ги „погуби“. Апсу се съюзил с Мумму, тайно се посъветвал с него. Ала боговете подслушали „каквото двамата се наговориха“ и онемели от ужас. Единственият, който запазил здрав разум, бил Еа. Той измислил план да „излее сън връз Апсу“. Когато другите небесни богове одобрили замисъла, Еа „начерта точна карта на вселената“ и омагьосал първичните води на слънчевата система.
	Каква била тази магия или сила, упражнена от „Еа“ (планетата Нептун) — тогава най-външното небесно тяло, — докато орбитирал около Слънцето и кръжал около всички други планети? Дали орбитата му около Слънцето въздействала върху магнитното поле на небесното светило и оттам върху радиоактивното му излъчване? Или при образуването си самият Нептун излъчил някаква невъобразимо силна радиация? Каквото и да било това въздействие, епосът го оприличава на „изливане на сън“ — успокоително въздействие — върху Апсу (Слънцето). Дори „Мумму, съветникът, безсилен беше да помръдне“.
	Също като в библейската история за Самсон и Далила, героят — обладан от сън — лесно бива лишен от силата си. Еа се хвърлил към Апсу, за да го лиши от възпроизводствените му функции. Като угасил огромни изригвания на първична материя, Еа/Нептун „свали на Апсу тиарата, грабна наметалото му сияйно“. Апсу бил „победен“. Мумму вече не можел да обикаля навсякъде. Той бил „завързан и захвърлен“, безжизнена планета, зарязана до господаря й.
	Като лишили Слънцето от способност за възпроизводство — прекратили процеса на излъчване на енергия и материя за образуване на нови планети, — боговете установили временен покой в слънчевата система. Победата била затвърдена с промяна на значението и разположението на Апсу. Оттогава този епитет се отнасял за „дома на Еа“. Нови планети можели да се образуват единствено от новия Апсу — от „Дълбините“ — далечните краища на космоса, където орбитирала най-външната планета.
	Колко време минало, докато отново бил нарушен небесният мир? Епосът не казва. Но след кратък антракт той вдига завесата на Трето действие:
P>
	В залата на съдбите, мястото на участта,
	роден беше бог, най-способният и мъдрият,
	в сърцето на Дълбините сътворен беше МАРДУК.
P$
	Към актьорите се присъединява нов небесен „бог“ — нова планета. Той се образува в Дълбините, в далечния космос, в зона, където му е определено орбитално движение — „съдбата“ на планетите. Привлечен е в слънчевата система от най-външната планета: „роди го Еа“ (Нептун). Новата планета представлявала невероятна гледка:
P>
	Мамеща беше снагата му, искряха очите му,
	господарска беше походката му, внушителна като от старото време…
	Много високо беше над боговете…
	Той бе най-висок от боговете, ненадминат беше ръстът му,
	крайниците му бяха огромни, много висок беше той.
P$
	Появилият се от далечния космос Мардук все още бил новородена планета, бълвал огън и излъчвал радиация. „Когато устни помръднеше, изригваше огън.“
	Когато Мардук се приближил към другите планети, „те отгоре му хвърлиха блясъка си“ и той ярко засиял, „облечен в сиянието на десет богове“. Следователно неговото приближаване предизвикало електрически и други излъчвания от другите тела от Слънчевата система. И една-единствена дума потвърждава нашето тълкуване на епоса за Сътворението: очаквали го десет небесни тела — Слънцето и още само девет планети.
	Епическото повествование ни води по бързата орбита на Мардук. Той първо минава покрай планетата, която го е „родила“, която го е привлякла в Слънчевата система, планетата Еа/Нептун. Когато Мардук се приближава до нея, гравитационното й привличане става по-силно. Тя заобикаля пътя на Мардук, „правейки го удобен за своята цел“.
	По това време Мардук трябва все още да е в съвсем течно състояние. Когато минава покрай Еа/Нептун, гравитационното привличане кара едната му страна да се издуе, като че ли има „втора глава“. По време на преминаването му обаче не се откъснала никоя негова част. Ала когато се приближил до Ану/Уран, от него започнали да се откъсват парчета материя и това довело до образуването на четири спътника на Мардук. „Приближи се Ану и оформи четирите страни, придаде мощта им на водача на войнството“. Наречени „ветрове“, четирите сателита влезли в бърза орбита около Мардук и се „понесоха като вихрушка“.
	Редът на преминаване — първо край Нептун, после край Уран — показва, че Мардук не идвал в Слънчевата система от орбиталната посока на системата (обратна на часовниковата стрелка), а от срещуположната посока и се движел по посока на часовниковата стрелка. Скоро планетата попаднала под влиянието на огромните гравитационни и магнитни сили на исполина Аншар/Сатурн, после на Кишар/Юпитер. Пътят на Мардук се извил още по-навътре — към центъра на Слънчевата система, към Тиамат (обр. 106).
	{img:12-planeta-obr106.png|#Обр. 106}
	Приближаването на Мардук скоро започнало да смущава Тиамат и вътрешните планети (Марс, Венера, Меркурий). „Потоци породи той, смути Тиамат, боговете не бяха в покой, а като в буря се носеха.“
	Въпреки че тук редовете на древния текст са отчасти повредени, можем да прочетем, че приближаващата се планета „прониза очите им“. Самата Тиамат „смутено крачеше“ — очевидно с нарушена орбита.
	Гравитационното привличане на приближаващата се голяма планета скоро започнало да откъсва парчета от Тиамат. От средната й част се появили единадесет „чудовища“, „ревящо и беснеещо“ ято от сателити, които „се отделиха“ от нейното тяло и „поеха до Тиамат“. Готвейки се да се изправи срещу връхлитащия Мардук, тя „увенча ги със сияние“ и им придала вид на „богове“ (планети).
	От особено значение за епоса и месопотамската космогония е главният спътник на Тиамат, който бил наречен КИНГУ, „първородният от боговете, които образуват нейния съвет“.
P>
	Въздигна тя Кингу,
	сред тях велик го направи…
	на битката командването
	в ръцете му даде.
P$
	Подложен на противодействащи си гравитационни привличания, този голям сателит на Тиамат започнал да се придвижва към Мардук. Именно това даряване на плочка на съдбите — самостоятелна планетна орбита — особено разстроило външните планети. Кой дал на Тиамат правото да създава нови планети, попитал Еа. Той отнесъл проблема към Аншар, исполина Сатурн.
P>
	Всичко, което Тиамат бе замислила, пред него повтори:
	… тя съвет си направи и беснее от ярост…
	тя оръжия безподобни създаде, роди божествени чудовища…
	единадесет такива роди;
	от боговете в съвета си
	тя издигна Кингу, първородния си син, направи го главен…
	тя му даде плочка на съдбите, пристегна я
	на гръдта му.
P$
	Аншар се обърнал към Еа и го попитал дали може да убие Кингу. Отговорът е изгубен поради фрагментарния характер на плочките, но очевидно отговорът на Еа не задоволил Аншар, защото той се обърнал към Ану (Уран) и го попитал дали ще „идеш срещу Тиамат да се изправиш“. Ала Ану „срещу нея да се изправи не успя и обратно се върна“.
	Напрежението в развълнуваните небеса се изостря, отстъпват бог след бог. Никой ли няма да се изправи срещу разярената Тиамат?
	След като минава край Нептун и Уран, Мардук се приближава към Аншар (Сатурн) и неговите пръстени. Това дава идея на Аншар: „Онзи, който е силен, ще стане наш отмъстител, онзи, който е ловък в битка, Мардук, героят!“ Влязъл в обсега на Сатурновите пръстени („целуна той устните на Аншар“), Мардук отговаря:
P>
	Ако като ваш отмъстител
	да победя Тиамат аз трябва и да ви спася живота,
	свикайте съвет и обявете моята съдба за върховна!
P$
	Условието било дръзко, ала просто: Мардук и неговата „съдба“ — орбитата му около Слънцето — трябвало да бъдат обявени за върховни сред всички небесни богове. Тогава Гага, спътникът на Аншар/Сатурн — и бъдещият Плутон — бил изместен от курса си:
P>
	Уста отвори Аншар
	и към Гага, своя съветник, той се обърна…
	„Върви, Гага,
	заеми ти своето място сред боговете
	и това, което аз ще ти кажа,
	повтори им ти.“
P$
	Когато минал край другите богове/планети, Гага настоял да определят съдбата на Мардук. Решението трябвало да се очаква: боговете с радост оставили някой друг да уреди проблема вместо тях. „Мардук е цар!“ — извикали те и настояли да не губи повече време: „Върви и на Тиамат живота отсечи!“
	Вдига се завесата на Четвърто действие, небесната битка.
	Боговете са определили „съдбата“ на Мардук — обединеното им гравитационно привличане е променило орбиталния път на Мардук така, че да може да се придвижи само в една посока — на „бой“, към сблъсък с Тиамат.
	Както подобава на воин, Мардук се въоръжил с различни оръжия. Напълнил тялото си с „пламтящ огън“, „лък направи си той… стрела му постави… мълнията пред себе си взе“ и „после направи си мрежа Тиамат в нея да впримчи“. Това са разпространени наименования за различни небесни явления — освобождаване на електрически мълнии при приближаването на двете планети, гравитационното привличане („мрежа“) помежду им.
	Ала главните оръжия на Мардук са неговите спътници, четирите „вятъра“, които му е дал Уран при преминаването на Мардук край него: Южен вятър, Северен вятър, Източен вятър и Западен вятър. Сега Мардук минава край двамата исполини Сатурн и Юпитер и е подложен на тяхното огромно гравитационно привличане, в резултат на което получава още три сателита — Зъл вятър, Вихрушка и Безподобен вятър.
	Той използва спътниците си като „буреносна колесница“ и „прати напред ветровете, що беше получил, общо седем“. Противниците са готови за бой.
P>
	Господарят напред се отправи, по пътя си тръгна,
	към Тиамат разярената той лицето си вдигна.
	Господарят се приближи да огледа вътрешната страна на Тиамат —
	замисъла на Кингу, мъжа й, да схване.
P$
	Но когато планетите се приближават една към друга, орбитата на Мардук става ексцентрична:
P>
	И когато поглежда, пътят му се обърква,
	посоката му се променя, движенията му се смущават.
P$
	Дори спътниците на Мардук започват да се отклоняват от курса си:
P>
	Щом боговете, неговите помощници,
	които до него вървяха,
	видяха храбрия Кингу, замъглиха се очите им.
P$
	Нима в края на краищата противниците щели да се разминат?
	Ала жребият бил хвърлен, пътищата неумолимо водели към сблъсък. „Тиамат рев нададе“… „Господарят надигна дъждоносна буря, прати своето могъщо оръжие.“ Когато Мардук още повече се приближил, „яростта“ на Тиамат се увеличила, „корените на краката й се разтърсваха“. Тя се заела да хвърля „магии“ срещу съперника си — същите небесни вълни, каквито по-рано Еа бил използвал срещу Апсу и Мумму. Ала Мардук продължавал да се приближава.
P>
	Тиамат и Мардук, най-мъдри сред боговете,
	един срещу друг напредваха;
	в бой да влязат
	се готвеха.
P$
	Епосът преминава към описание на небесната битка, в резултат на която били сътворени небето и Земята.
P>
	Господарят разпери мрежата си да я обгърне,
	Злия вятър, най-задния, той в лицето й хвърли.
	И когато Тиамат уста отвори да го погълне —
	той хвърли вътре Злия вятър, та устните си тя да не затвори.
	Свирепите Ветрове към корема й сетне се впуснаха,
	разпъна се нейното тяло, устата й се раззина широко.
	Той пусна вътре стрела и разпори корема й,
	стрелата недрата й прониза, в утробата й заби се.
	Щом така победи я, той дъха й жизнен угаси.
P$
	Това е (обр. 107) изключително оригинална теория, обясняваща небесните загадки, които все още ни измъчват. В нестабилната система, образувана от Слънцето и девет планети, проникнала голяма кометообразна планета от външния космос. Отначало тя се срещнала с Нептун и когато минавала край Уран, исполина Сатурн и Юпитер, траекторията й на движение рязко завила навътре към центъра на Слънчевата система. В резултат се образували седемте й спътника. Орбитата й неумолимо я водела към сблъсък с Тиамат, следващата планета от редицата.
	{img:12-planeta-obr107.png|#Обр. 107. Небесната битка А. „Ветровете“ на Мардук се сблъскват с Тиамат и нейната „войска“ (начело с Кингу).}
	Ала двете планети _не_ се сблъскали, факт от огромно астрономическо значение: в Тиамат се разбили спътниците на Мардук, а не самият той. Те „разпънали“ тялото на Тиамат, образували в нея широка цепнатина. През нея Мардук пуснал „стрела“, „божествена мълния“, мощен електрически заряд, който прескочил като искра от заредения с енергия Мардук, планетата, „пълна със сияние“. Проникнал в недрата на Тиамат, той „дъха й жизнен угаси“ — неутрализирал електрическите и магнитните сили и полета на Тиамат и ги „угасил“.
	Първият сблъсък помежду им оставил Тиамат разцепена й безжизнена, ала окончателната й участ щяла да се реши при следващите им срещи. С Кингу, главния й спътник, Мардук трябвало да се справи отделно. Ала съдбата на другите десет, по-малки сателита била решена незабавно.
P>
	Щом умря Тиамат,
	групата й се пръсна, разтури се войската й.
	Боговете, нейни помощници, що вървяха до нея,
	от страх затрепериха
	и гърбовете си обърнаха, за да спасят живота си.
P$
	Можем ли да разпознаем тази „пръсната“, „разтурена“ „войска“, която треперела и „обърнала гръб“ — обърнала посоката на движението си?
	По този начин намираме обяснение на поредната загадка на нашата слънчева система — явлението на кометите. Малки сфери от материя, те често биват наричани „бунтарите“ на Слънчевата система, защото сякаш не се подчиняват на нормалните закони на пътя. Орбитите на планетите около Слънцето са (с изключение на Плутон) почти кръгли, докато орбитите на кометите са издължени и в повечето случаи до такава степен, че някои изчезват от поглед за стотици или хиляди години. Планетите (с изключение на Плутон) орбитират около Слънцето в една и съща обща равнина, докато орбитите на кометите лежат в множество различни равнини. И най-важното, докато всички известни ни планети обикалят около Слънцето обратно на часовниковата стрелка, много комети се движат в обратната посока.
	Астрономите не могат да кажат каква сила, какво събитие е създало кометите и ги е пратило по необикновените им орбити. Нашият отговор: Мардук. Носейки се в срещуположната посока, в собствена орбитална равнина, той пръснал, разтурил войската на Тиамат на по-малки комети и им въздействал с гравитационното си привличане, така наречената му „мрежа“:
P>
	Хвърлени в мрежата, те бяха вкопчени…
	Цялата група от демони, що бяха вървели до нея,
	той заключи в окови, ръцете им свърза…
	здраво свързани, те да избягат не можеха.
P$
	След края на битката Мардук взел от Кингу плочката на съдбите (самостоятелната орбита на Кингу) и я пристегнал на собствената си гръд: курсът му поел постоянна слънчева орбита. Оттогава насетне Мардук бил длъжен винаги да се завръща на небесното бойно поле.
	След като победил Тиамат, той отплавал в небето, заобиколил Слънцето и се върнал покрай външните планети: Еа/Нептун, „чието желание Мардук постигна“, и Аншар/Сатурн, „чийто триумф Мардук донесе“. После новият му орбитален път го върнал на мястото на собственото му ликуване, „за да утвърди властта си над победените богове“ Тиамат и Кингу.
	Завесата на Пето действие се вдига и едва сега — макар че досега това не беше известно — библейският разказ на Битие се присъединява към месопотамския „Епос за Сътворението“, защото тук започва историята за сътворяването на небето и Земята.
	Когато завършил първата си орбита около Слънцето, Мардук „се завърна при Тиамат, която беше преборил“.
P>
	Господарят спря да погледне безжизненото й тяло
	и да раздели чудовището тогава замисли.
	Сетне като мида разцепи я той на две части.
P$
	Сега самият Мардук се блъснал в победената планета и я разцепил на две, като отсякъл „черепа“ й, горната й част. После друг негов спътник, Северният вятър, се блъснал в отсечения къс. Тежкият удар пратил тази част — предопределена да се превърне в Земята — в орбита, каквато нямала никоя друга планета:
P>
	Господарят се приближи към задната част на Тиамат,
	с оръжието си черепа й отсече,
	разкъса каналите на кръвта й
	и прати Северния вятър да я отнесе
	на места, що бяха неизвестни.
P$
	Така била сътворена Земята!
	Долната част имала друга участ: по време на втората обиколка самият Мардук се блъснал в нея и я разбил на парчета (обр. 108):
	{img:12-planeta-obr108.png|#Обр. 108. Небесната битка Б. Тиамат е разцепена на две: разбитата й половина е небето — астероидният пояс. Втората й половина, Земята, е пратена в нова орбита от Северния вятър, спътника на Мардук. Главният сателит на Тиамат, Кингу, се превръща в земната Луна, другите й спътници стават кометите.}
P>
	Парчетата от другата й половина направи на параван за небето:
	свърза ги заедно като стража…
	огъна опашката на Тиамат и от нея Голямата лента
	като гривна направи.
P$
	Парчетата от тази разбита половина били изковани на „гривна“ в небето, играеща ролята на параван между вътрешните и външните планети. Те образували „голяма лента“. Така се образувал астероидният пояс.
	Астрономите и физиците признават съществуването на огромни разлики между вътрешните или „земните“ планети (Меркурий, Венера, Земята, Луната и Марс) и външните планети (Юпитер и всички след него), като двете групи са разделени от астероидния пояс. В шумерския епос откриваме древно свидетелство за тези явления.
	Нещо повече, тук ни се предлага — за пръв път — последователно космогонично-научно обяснение на небесните събития, довели до изчезването на „липсващата планета“ и на образуването на астероидния пояс (плюс кометите) и Земята. След като няколко от сателитите му и неговите електрически мълнии разцепили Тиамат на две, друг спътник на Мардук пратил горната й половина в нова орбита като планетата Земя. По време на следващата си обиколка самият Мардук разбил долната половина на парчета и ги пръснал в голяма небесна лента.
	Нашата интерпретация на „Епоса за Сътворението“ решава всички загадки. Нещо повече, вече имаме отговор на въпроса защо земните континенти са съсредоточени от едната страна на планетата, а от отсрещната страна има дълбока вдлъбнатина (Тихият океан). Постоянното споменаване на „водите“ на Тиамат също е показателно. Тя била наричана Водното чудовище и е логично като част от нея, Земята да е също толкова надарена с води. Някои съвременни учени описват Земята като „планетен океан“ — защото единствено тя от известните планети в Слънчевата система е благословена с такива животворни води.
	Колкото и нови да звучат, тези космологични теории са били всепризнат факт за пророците и мъдреците, чиито думи изпълват Стария завет. Пророк Исаия си спомня „древните дни“, когато Божието могъщество „не съкруши ли Техом-Раба*, не порази ли крокодила? Не пресуши ли морето…“ Като се обръща към Господ с „Царю мой отвека“, псалмопевецът предава в няколко стиха космогонията на епоса за Сътворението. „Със силата Си Ти раздвои морето, във водата строши главите на змейовете; Ти строши главата на левиатана…“ Йов си спомня как този небесен Бог също поразил „поборниците на гордостта“ и с внушителна астрономическа осведоменост възхвалява Господ, който:
	[* В каноничния български превод на Стария завет, „Раава“. — Б.пр.]
C>
	„Прострял е Той покров на мястото на Техом, окачил е земята на нищо… Той заключва водите, енергията Му горделивия разполови; вятърът Му кованата гривна измери; десницата Му гърчещия се змей удуши.“*
	[* Преводът следва версията на автора. — Б.пр.]
C$
	Днес специалистите по Стария завет признават, че еврейската дума „техом“ („водни глъбини“) произлиза от Тиамат, че „Техом-Раба“ означава „великата Тиамат“ и че библейското тълкуване на първичните събития се основава върху шумерския космологичен епос. Ясно е също, че първият и най-важен паралел са началните стихове на Битие, които описват как Божият вятър се носел над водите на Техом и мълнията на Бог (във вавилонската версия Мардук) осветила мрака на космоса, като улучила и разцепила Тиамат, за да създаде Земята и „Ракия“ (буквално „кованата гривна“). Тази небесна лента (досега превеждана като „твърд“) е наречена „небе“.
	Битие (1: 8) ясно заявява, че Господ нарекъл „небе“ („шамаим“) именно „кованата гривна“. Акадските текстове също наричат тази небесна зона „кованата гривна“ („ракис“) и разказват, че Мардук разпънал долната част на Тиамат, докато се образувал огромен кръг. Шумерските извори не оставят съмнение, че за разлика от общата представа за небесата и космоса, това „небе“ е астероидният пояс.
	Нашата Земя и астероидният пояс са „небето и Земята“ от месопотамските и библейските текстове, създадени от небесния бог, който разчленил Тиамат.
	След като Северният вятър на Мардук я пратил на новото й небесно място, Земята получила собствена орбита около Слънцето (на която се дължат нашите сезони) и въртене около оста си (откъдето идват денят и нощта). Според месопотамските текстове, една от задачите на Мардук след сътворяването на Земята била да й „даде дните на Слънцето и да установи границите на деня и нощта“. Библейското описание е аналогично:
C>
	„И рече Бог: да бъдат светила в небесната твърд, за да осветяват земята и да отделят ден от нощ и да бъдат знакове и за времена, и за дни, и за години.“
C$
	Съвременните учени смятат, че след като станала планета, Земята представлявала горещо кълбо с изригващи вулкани, които изпълвали небето с мъгли и облаци. Когато температурата започнала да спада, парите се превърнали във вода и разделили лицето на Земята на суша и океани.
	Макар и зле запазена, петата плочка на „Енума елиш“ излага абсолютно същата научна информация. Описвайки изригналата лава като „плюнката“ на Тиамат, епосът за Сътворението вярно поставя това явление преди образуването на атмосферата, океаните и континентите. След като „се събраха облачни води“, започнали да се образуват океаните и се издигнали „основите“ на Земята — нейните континенти. След охлаждането се появили дъждове и мъгли. В това време „плюнката“ продължавала да тече и да „се наслагва на пластове“, в резултат на което се оформила земната топография.
	Библейският паралел отново е ясен:
C>
	„И рече Бог: да се събере водата, що е под небето, на едно място, и да се яви суша. Тъй и стана.“
C$
	Вече с океани, континенти и атмосфера, Земята била готова за образуването на планини, реки, извори и долини. Приписвайки цялото Сътворение на бог Мардук, „Енума елиш“ продължава повествованието:
P>
	След като постави главата на Тиамат [Земята] на място,
	той планините издигна.
	Отвори извори, потоците рукнаха.
	През очите й потекоха Тигър и Ефрат.
	От ненките й направи високите планини,
	проби кладенци, пусна водата.
P$
	В абсолютно съгласие със съвременните открития Битие, „Енума елиш“ и други подобни месопотамски текстове поставят началото на живота на Земята във водата, след което идва ред на „влечуги“ и „пернати птици“. Едва тогава се появяват „живи души според рода им, добитък и гадини, и земни зверове“ и накрая човекът — заключителното действие на Сътворението.

	В рамките на новия небесен ред на Земята Мардук „накара да се появи лунният бог… за да посочва нощта и да определя дните всеки месец“.
	Кой е този небесен бог? Текстът го нарича ШЕШ.КИ („небесен бог, който пази Земята“). До този момент в епоса не се споменава за планета с такова име, ала ето че е тук, „в нейния небесен натиск“ [гравитационно поле]. И за чий натиск става дума, на Тиамат или Земята?
	Ролите на Тиамат и Земята, изглежда, са взаимозаменяеми. Земята е въплътената Тиамат. Луната е наричана „пазител“ на Земята, точно така Тиамат нарича своя главен спътник Кингу.
	Епосът за Сътворението специално изключва Кингу от „войската“ на Тиамат, пръсната, разтурена и обърната в бягство около Слънцето под формата на комети. След като описал първата си орбита и се завърнал на бойното поле, Мардук определил друга съдба на Кингу:
P>
	И Кингу, който главен сред тях беше станал,
	накара да се смали,
	в бог ДУГ.ГА.Е го превърна.
	Взе му плочката на съдбите,
	що не беше негова по право.
P$
	Мардук не погубил Кингу. Той го наказал, като му отнел дарената му от Тиамат самостоятелна орбита. Макар и смален, Кингу останал „бог“ — планета от Слънчевата система. Когато горната част на Тиамат получила нова орбита (като новата планета Земя), ние предполагаме, че Кингу е бил привлечен от нея. С други думи, дотогавашният сателит на Тиамат се превърнал в нашата Луна.
	Преобразен в небесен „дуггае“, Кингу бил лишен от „жизнените“ си елементи — атмосфера, вода, радиоактивна материя. Той се смалил и станал „къс безжизнена глина“. Шумерският текст правдиво описва нашата безжизнена Луна, нейната съвсем наскоро открита история и съдбата, сполетяла този спътник, който започнал съществуването си като КИН.ГУ („велик пратеник“) и свършил като ДУГ.ГА.Е („оловно гърне“).
	Л. У. Кинг („Седемте плочки на Сътворението“) съобщава за три фрагмента от една астрономическо-митологична плочка, които представляват друга версия на битката между Мардук и Тиамат и съдържат стихове, описващи как Мардук се справил с Кингу. „Кингу, мъжът й, с оръжие не за война той отсече… плочките на съдбата от Кингу той в ръката си взе.“ Б. Ландесбергер (през 1923 г. в списанието Archiv fur Keilschriftforschung) прави нов опит за редактиране и пълен превод на текста и доказва взаимозаменяемостта на имената Кингу/Енсу/Луна.
	Такива текстове не само потвърждават нашето заключение, че главният сателит на Тиамат е станал нашата Луна. Те също обясняват откритията на НАСА за ужасния сблъсък, „когато в Луната се разбили небесни тела, големи колкото градове и малки държави“. И тези открития, и откритият от Л. У. Кинг текст описват Луната като „опустошена планета“.
	Открити са цилиндрични печати, които изобразяват небесната битка и представят Мардук в борба със свирепа богиня. На едно такова изображение Мардук хвърля мълнията си срещу Тиамат и Кингу, очевидно отъждествен с Луната, се опитва да защити своята създателка (обр. 109).
	{img:12-planeta-obr109.png|#Обр. 109}
	Това илюстративно свидетелство, че земната Луна и Кингу са един и същи спътник, се потвърждава от етимологическия факт, че в по-късни времена името на бог СИН се свързвало с Луната и произлиза от СУ.ЕН („господар на пустошта“).
	След като се справил с Тиамат и Кингу, Мардук отново „прекоси небето и разгледа света“. Този път вниманието му било насочено към „обителта на Нидимуд“ (Нептун), за да определи окончателната „съдба“ на Гага, досегашния спътник на Аншар/Сатурн, който бил „пратеник“ до другите планети.
	Епосът ни съобщава, че като едно от последните си действия в небесата, Мардук пратил този небесен бог „на тайно място“, до този момент неизвестна орбита към „дълбините“ (външния космос), и му поверил „съветничеството на Водните дълбини“. В съответствие с новото си положение, планетата получила новото име УС.МИ („който показва пътя“), най-външната планета, нашият Плутон.
	Според епоса за Сътворението на едно място Мардук се хвали: „Пътищата на небесните богове аз изкусно ще променя… на две групи ще ги разделя“.
	Така и сторил. Той елиминирал от небето първия другар по Сътворение на Слънцето — Тиамат. Създал Земята, пратил я в нова орбита по-близо до Слънцето. Изковал „гривна“ в небесата — астероидния пояс, който отделя групата на вътрешните планети от тази на външните. Превърнал повечето сателити на Тиамат в комети, а главния й спътник Кингу пратил в орбита около Земята като нашата Луна. И направил един от Сатурновите спътници, Гага, планетата Плутон, като й дал собствените си орбитални характеристики (например различна орбитална равнина).
	Всички загадки на нашата слънчева система — океанските легла на Земята, опустошенията на Луната, обратните орбити на кометите, тайнствените явления на Плутон — получават цялостни отговори в нашата интерпретация на месопотамския епос за Сътворението.
	След като „определил местата“ на планетите, Мардук заел „мястото нибиру“, „прекоси небето и разгледа“ _новата_ слънчева система. Сега тя се състояла от дванадесет небесни тела, чиито аналози били дванадесет велики богове (обр. 110).
	{img:12-planeta-obr110.png|#Обр. 110}


>	8. Небесното царство

	Проучванията на „Епос за Сътворението“ и аналогичните текстове (например С. Лангдън, „Вавилонският епос за Сътворението“) показват, че някъде след 2000 г. пр.Хр. Мардук, синът на Енки, спечелил надпреварата с Нинурта, сина на Енлил, за върховенство сред боговете. Тогава вавилонците ревизирали оригиналния шумерски „Епос за Сътворението“, премахнали името на Нинурта и почти навсякъде — името на Енлил, и прекръстили планетата нашественик на Мардук.
	Успоредно с въздигането на Мардук в „цар на боговете“ на Земята, планетата на нефилимите, Дванадесетата планета, била определена за негов небесен аналог. Като „господар на небесните богове [планети]“, Мардук също станал „цар на небето“.
	Отначало някои учени смятали, че „Мардук“ е или полярната, или друга ярка звезда, която се виждала в месопотамското небе на пролетното равноденствие, защото небесният Мардук се описвал като „ярко небесно тяло“. Но Алберт Шот („Мардук и неговата звезда“) и други убедително доказват, че всички древни астрономически текстове определят Мардук като тяло от Слънчевата система.
	Тъй като Мардук носи и други епитети като „голямото небесно тяло“ и „осветяващият“, била издигната теорията, че Мардук е вавилонски слънчев бог, аналогичен на египетския Ра, когото учените също смятали за слънчев бог. Текстовете, описващи Мардук като „онзи, който оглежда висините на далечните небеса… и носи ореол, чието сияние внушава благоговение“, изглежда, подкрепят това предположение. Ала същият текст продължава с думите „той оглежда земите като Шамаш“ [Слънцето]. Дори в някои отношения да е близък до Слънцето, Мардук, разбира се, не може да е самият слънчев бог.
	Щом не е Слънцето, коя от планетите е Мардук? Древните астрономически текстове не посочват нито една планета. Като основават теориите си на някои епитети (например „син на Слънцето“), отделни учени посочват Сатурн. Описанието на Мардук като червеникава планета прави вероятен кандидат и Марс. Но текстовете поставят Мардук в „маркас шаме“ („в центъра на небето“) и това убедило повечето изследвачи, че е най-правдоподобно да го идентифицират като Юпитер, който се намира в центъра на редицата от планети:
F>
	                         Юпитер
	Меркурий Венера Земя Марс      Сатурн Уран Нептун Плутон
F$
	Тази теория съдържа сериозно противоречие. Същите автори, които я поддържат, смятат, че халдейците не са знаели за планетите след Сатурн. Тези учени разглеждат Земята като планета, макар да приемат, че халдейците са я смятали за плосък център на планетната система. И пропускат Луната, която месопотамците определено отнасяли към „небесните богове“. Отъждествяването на Дванадесетата планета с Юпитер просто не се получава.
	„Епос за Сътворението“ очевидно съобщава, че Мардук бил нашественик, дошъл извън Слънчевата система и преминал край външните планети (включително Сатурн и Юпитер) преди да се сблъска с Тиамат. Шумерите наричали планетата НИБИРУ, „планетата на кръстопътя“, и вавилонската версия на епоса съдържа следната астрономическа информация:
P>
	Планетата НИБИРУ:
	кръстопътищата на небето и Земята ще заеме той.
	Над и под, те няма да прекосят,
	трябва да го изчакат.

	Планетата НИБИРУ:
	планетата, която е сияйна в небето.
	Той заема централното място,
	нему ще отдадат почит.

	Планетата НИБИРУ:
	без умора е той,
	вечно на Тиамат средата пресича.
	Нека „КРЪСТОПЪТ“ е името му —
	Онзи, който заема средата.
P$
	Тези редове представят допълнителни и убедителни сведения, че като разделя другите планети на две равни групи, Дванадесетата планета „вечно на Тиамат средата пресича“: нейната орбита постоянно я връща на небесното бойно поле, където някога се намирала Тиамат.
	Установяваме, че астрономическите текстове, които извънредно прецизно описват планетните цикли, както и списъците на планети в техния небесен ред, също посочват мястото на Мардук някъде между Юпитер и Марс. Тъй като шумерите познавали всички планети, появата на Дванадесетата в „централното място“ потвърждава нашите заключения:
F>
	                              Мардук
	Меркурий Венера Луна Земя Марс      Юпитер Сатурн Уран Нептун Плутон
F$
	Щом орбитата на Мардук го връщала там, където някога се намирала Тиамат, сравнително близо до нас (между Марс и Юпитер), защо не виждаме тази планета, която би трябвало да е голяма и ярка?
	Месопотамските текстове съобщават, че Мардук стигал до непознати райони на небето и далечни краища на вселената. „Той разглежда тайното знание… той вижда всички краища на вселената.“ Мардук е наречен „наставник“ на планетите, чиято орбита му позволява да обикаля около всички други. „Той управлява обръчите [орбитите] им“, описва „кръг“ около тях. Неговата орбита била „по-висока“ и „по-величествена“ от тези на другите планети. Ето защо Франц Куглер („Астрономията и астрономите във Вавилон“) предполага, че Мардук бил бързо движещо се небесно тяло, орбитиращо по дълга елипсовидна траектория като комета.
	Такава елипсовидна траектория, съсредоточена около Слънцето като гравитационен център, има апогей — най-далечната от Слънцето точка, където започва връщането по обратния път — и перигей — най-близката до Слънцето точка, където започва пътят към външния космос. Ние установяваме, че месопотамските текстове наистина свързват тези две „бази“ с Мардук. В шумерските писмени паметници се съобщава, че планетата се движи от АН.УР („небесна база“) към Е.НУН („господарски дом“). Епосът за Сътворението казва за Мардук:
P>
	Той прекоси небето и разгледа света…
	Структурата на Дълбините господарят измери.
	_Е-Шара_ превърна в свой велик дом,
	_Е-Шара_ свой дом прекрасен в небето направи.
P$
	Следователно единият „дом“ бил „велик“ — далеч в дълбините на космоса. Другият бил в „небето“, в астероидния пояс, между Марс и Юпитер (обр. 111).
	{img:12-planeta-obr111.png|#Обр. 111}
	Следвайки учението на своя шумерски прародител Авраам от Ур, древните евреи също свързвали своето върховно божество с върховната планета. Подобно на месопотамските текстове, много книги от Стария завет поставят дома на „Господ“ в „небесните висини“, където „виждаше изгрева на най-предните планети“ — небесен Бог, който невидим „кръг описва в небето“*. След като разказва за небесния сблъсък, Книга на Йова съдържа следните важни стихове, които посочват къде е отишла върховната планета:
	[* Преводът следва версията на автора. — Б.пр.]
P>
	В дълбините орбита той отбеляза, където светлина и мрак
	[се сливат] е най-далечната му граница.*
	[* Преводът следва версията на автора. — Б.пр.]
P$
	Псалтирът също толкова ясно очертава величествения курс на планетата:
C>
	„Небесата проповядват славата на Бога, и за делата на ръцете Му възвестява кованата гривна*… излиза като жених из брачния си чертог, радва се като исполин да измине пътя си: от края на небесата е изходът му, и шествието му до другия им край…“
	[* В каноничния български превод на Стария завет, „твърдта“. — Б.пр.]
C$
	Наричана „велик пътешественик в небесата“, планетата се изобразява като крилата сфера.
	Навсякъде, където археолозите откриват древни останки от близкоизточните народи, символът на крилатата сфера господства в храмове и палати, скални релефи, цилиндрични печати и стенописи. Той придружава царе и жреци, издига се над троновете им, „виси“ над тях в бойни сцени, изобразява се на колесниците им. Предмети от глина, метал, камък и дърво носят този символ. Владетелите на Шумер и Акад, Вавилон и Асирия, Елам и Урарту, Мари и Нузи, Митани и Ханаан — всички почитали този символ. Хетските царе, египетските фараони, персийските монарси — всички смятали символа (и неговото значение) за върховен. Това продължило хилядолетия наред (обр. 112).
	{img:12-planeta-obr112.png|#Обр. 112}
	В основата на религиозните вярвания и астрономията на древния свят стояло убеждението, че Дванадесетата планета, „планетата на боговете“ е останала в Слънчевата система и нейната величествена орбита периодично я връща близо до Земята. Пиктограмата на Дванадесетата планета, „Планетата на кръстопътя“, е кръст. В семитските езици този клинописен знак, {img:12-planeta-p227-1.png}, който също означава „Ану“ и „божествен“, се е развил в буквата „тав“, {img:12-planeta-p227-2.png}, която означава „знакът“.
	Всъщност всички народи на древния свят смятали периодичното приближаване на Дванадесетата планета за поличба за катаклизми, големи промени и нови епохи. Месопотамските текстове говорят за периодичната поява на планетата като очаквано, предвидимо и видимо събитие:
P>
	Великата планета:
	при появата си, тъмночервена.
	Небето той разполовява
	и става Нибиру.
P$
	Много текстове, които описват приближаването на планетата, предсказват какво влияние ще окаже тя върху Земята и човечеството. Р. Камбъл Томпсън („Сведения на магьосниците и астролозите от Ниневия и Вавилон“) цитира няколко такива паметника, които проследяват движението на планетата, докато „заобикаля мястото на Юпитер“ и стига до кръстовището, Нибиру:
P>
	Когато от мястото на Юпитер
	планетата продължи на запад,
	ще дойде време на сигурност.
	Благ мир ще се възцари на земята.
	Когато от мястото на Юпитер
	блясъкът на планетата се усили
	и в знака на Рака стане Нибиру,
	Акад ще потъне в изобилие,
	могъщ ще е царят на Акад.
	Когато Нибиру достигне най-високата си точка…
	сигурност ще цари на земята,
	вражеските царе ще се укротят,
	боговете ще приемат молитвите и ще чуват жалбите.
P$
	Очаквало се обаче приближаващата се планета да донесе дъждове и наводнения, причина за които било силното й гравитационно въздействие:
P>
	Когато Планетата на трона небесен
	стане по-ярка,
	ще има наводнения и дъждове…
	Когато Нибиру достигне перигея си,
	боговете ще въздадат мир,
	бедите ще се разнесат,
	усложненията ще се преодолеят.
	Дъждове и наводнения ще дойдат.
P$
	Подобно на месопотамските учени, еврейските пророци смятали, че приближаването на планетата към Земята поставя начало на нова епоха. Приликите между месопотамските предсказания за мир и благоденствие, които ще придружават Планетата на трона небесен, и библейските пророчества за мир и справедливост, които ще се възцарят на Земята след Страшния съд, най-ясно се откриват в думите на Исаия:
C>
	„И ето, в последните дни… И ще съди Той народите и ще изобличи много племена; и ще прековат мечовете си на орала, и копията си — на сърпове; народ срещу народ не ще дигне меч…“
C$
	За разлика от благоденствието на новата епоха след Страшния съд, Старият завет описва самия ден Господен като време на дъждове, наводнения и земетръси. Ако разглеждаме библейските текстове като техните месопотамски аналози, с други думи като сведения за преминаването на голяма планета със силно гравитационно привличане в близост до Земята, лесно ще разберем думите на Исаия:
C>
	„Голям шум е по планините, като че от многолюден народ, бунтовен шум на царства и народи, събрани заедно: Господ Саваот преглежда готовата за бой войска. Идат от далечна страна, от край-небе, Господ и оръдията на Неговия гняв, за да съкрушат цяла земя… Затова ще потреса небето, и земята ще се мръдне от мястото си поради яростта на Господа Саваота, в деня на пламналия Му гняв.“
C$
	Докато „всякой дол… се изпълни и всяка планина и хълм… се снишат“, въртенето на Земята около оста й също се променя. Пророк Амос ясно предсказва:
C>
	„И в оня ден, казва Господ Бог, ще направя слънцето да залезе по пладне и ще помрача земята посред бял ден…“
C$
	Като възкликва: „Ето, настъпва денят Господен“, пророк Захария съобщава на народа, че явлението, свързано със спирането на въртенето на Земята около оста й, ще продължи само един ден:
C>
	„В оня ден няма да има светлина, светилата ще се махнат. Тоя ден ще бъде едничък, известен само на Господа: нито ден, нито нощ; само привечер ще се яви светлина.“
C$
	В деня Господен, казва пророк Иоил, „слънце и месечина ще потъмнеят и звездите ще загубят светлината си“, „слънцето ще се превърне в тъмнина, и месечината — в кръв“.
	Месопотамските текстове възхваляват сиянието на планетата и подсказват, че е била видима дори денем: „видима по изгрев, изчезва от поглед по залез“. Един цилиндричен печат от Нипур изобразява група орачи, които благоговейно гледат нагоре към Дванадесетата планета (представена с кръстовидния й символ) (обр. 113).
	{img:12-planeta-obr113.png|#Обр. 113}
	Древните народи не само очаквали периодичната поява на Дванадесетата планета, но и картографирали нейната орбита.
	Различни библейски откъси — особено в Исаия, Амос и Йов — говорят за придвижването на небесния Бог в различни съзвездия. „Сам той обхожда небесата и броди из най-високите дълбини, обикаля Голямата мечка, Орион, Сириус и южните съзвездия“; „Усмихва се на Телец и Овен, от Телец до Стрелец пътува“*. Тези стихове описват планета, която не само орбитира в най-високите небеса, но и идва от _юг_ и се движи по посока _на часовниковата стрелка_ — точно както заключихме въз основа на месопотамските сведения. Пророк Авакум съвсем ясно посочва: „Бог иде от юг**… Величието Му покри небесата, и славата Му изпълни земята. Венера*** е като слънчева светлина; от ръцете Му лъчи…“
	[* Преводът следва версията на автора. — Б.пр.]
	[** В каноничния български превод на Стария завет, „Теман“. — Б.пр.]
	[*** В каноничния български превод на Стария завет, „блясъкът Му“. — Б.пр.]
	Смисълът на един от многобройните месопотамски текстове на тази тема е очевиден:
P>
	Планетата на бог Мардук:
	при появата си: Меркурий.
	Изгрява на тридесет градуса от небесната дъга: Юпитер.
	Когато е на небесното бойно поле:
	Нибиру.
P$
	Както показва схематичната карта, горните текстове не само наричат Дванадесетата планета с различни имена (както предполагат учените). Те описват движението на планетата и трите основни точки, в които от Земята може да се наблюдава появата й и да се картографира (обр. 114).
	{img:12-planeta-obr114.png|#Обр. 114. Повторната поява на Дванадесетата планета}
	Първата възможност за наблюдение на Дванадесетата планета е при завръщането й в близост до Земята, когато се изравнява с Меркурий (точка А) — според нашите изчисления, под ъгъл от тридесет градуса спрямо въображаемата небесна ос Слънце-Земя-перигей. Когато още повече се приближава към Земята и сякаш „изгрява“ в земното небе (на още тридесет градуса), планетата пресича орбитата на Юпитер в точка В. Накрая, стигайки до мястото, където се е провела небесната битка, перигея или Кръстопътя, планетата става Нибиру, точка С. Ако прокара въображаема ос между Слънцето, Земята и перигея на Мардуковата орбита, земният наблюдател първо вижда планетата под тридесетградусов ъгъл до Меркурий (точка А). Мардук напредва с още тридесет градуса и пресича орбиталния път на Юпитер в точка В.
	После достига апогея си (точка С), Кръстопътя, небесното бойно поле, най-близката му точка до Земята, откъдето отново се отправя по орбитата си към далечния космос.


	Следователно очакването на Страшния съд в древномесопотамските и еврейските текстове (което се отразява в новозаветното очакване на Второто пришествие) се основава на действителни преживявания на земните обитатели: периодичното завръщане на царствената планета в близост до Земята.
	Периодичната поява и изчезване на планетата потвърждава предположението, че тя обикаля в орбита около Слънцето. В това се състои сходството й с много комети. Някои от известните комети — например Халеевата, която минава край Земята веднъж на седемдесет и пет години, — са изчезвали за толкова много време, че астрономите са се питали дали наблюдават същото тяло. Други комети са били виждани само веднъж в човешката история и се смята, че орбиталните им цикли се равняват на хилядолетия. Откритата през март 1973 г. комета Кохутек например през януари 1974 г. се приближи на 120 700 800 километра от Земята и отново се скри зад Слънцето. Астрономите изчисляват, че пак ще се появи след 7500–75000 години.
	Фактът, че периодичната поява на Дванадесетата планета е известна на човека, показва, че орбиталният й цикъл е по-кратък от този на Кохутек. В такъв случай защо нашите астрономи не подозират за съществуването на това небесно тяло? Всъщност дори два пъти по-къса орбита от изчислената за Кохутек ще отдалечи Дванадесетата планета от нас шест пъти повече от Плутон — разстояние, на което тя няма да се вижда от Земята тъй като в най-добрия случай едва ще отразява слънчевата светлина. Известните планети след Сатурн не са открити чрез наблюдения, а съществуването им е изведено математически. Астрономите са установили, че орбитите на известните планети очевидно търпят въздействие от други небесни тела.
	Възможно е астрономите да „открият“ Дванадесетата планета тъкмо по този начин. Вече има предположения, че съществува планета „Х“, която макар и невидима, може да се „усети“ чрез влиянието й върху орбитите на някои комети. През 1972 г. Джоузеср Л. Брейди от лабораторията „Лорънс Ливърмор“ в Калифорнийския университет установи, че несъответствията в орбитата на Халеевата комета навярно се дължат на планета, голяма колкото Юпитер, орбитираща около Слънцето за хиляда и осемстотин години. Той изчислява разстоянието, на което се намира планетата, на 9 656064000 километра, където присъствието й може да се регистрира само математически.
	Въпреки че не може да се изключи такъв орбитален цикъл, месопотамските и библейските извори представят убедителни свидетелства, че орбиталният цикъл на Дванадесетата планета е три хиляди и шестстотин години. На шумерски числото 3600 се пише като голям кръг. Епитетът на планетата — „шар“ („върховен владетел“) — също означава „идеален кръг“, „пълен кръг“. Освен това означава числото 3600. И значението на трите понятия — планета/орбита/3600 — не може да е чисто съвпадение.
	Вавилонският жрец-астроном Берос съобщава, че преди потопа на Земята царували десетима владетели. Александър Полихистор обобщава сведенията му с думите: „Втората книга съдържа историята на десетимата халдейски царе и продължителността на всяко управление, която общо се равнява на сто и двадесет шара или четиристотин тридесет и две хиляди години и стига до времето на потопа“.
	Аристотеловият ученик Абиден също цитира сведението на Берос за десетимата допотопни владетели, които общо управлявали сто и двадесет шара. Той ясно показва, че тези царе и техните градове били в древна Месопотамия:
C>
	„Казва се, че първият цар на страната бил Алор… Той управлявал десет шара.
	Смята се, че един шар е равен на три хиляди и шестстотин години…
	След него Алапър управлявал три шара; наследил го Амилар от град панти-Библон, който царувал тринадесет шара…
	След него Аменон царувал дванадесет шара; той бил от град панти-Библон. После бил Мегалур от същото място, осемнадесет шара.
	След него Даос, пастирът, управлявал десет шара…
	След тях имало други владетели и последен бил Сиситър, така че общо имало десетима царе и царуването им възлиза на сто и двадесет шара.“
C$

	Аполодор Атински съобщава за праисторическите сведения на Берос по подобен начин: десет владетели царували общо сто и двадесет шара (432000 години) и управлението на всеки от тях се измервало в шарове, единица мярка за време, равна на 3600 години.
	С появата на шумерологията били открити и разчетени споменатите от Берос „древни текстове“ — шумерските царски списъци, очевидно залегнали в основата на преданието за десетимата допотопни владетели, управлявали Земята от времето, когато „царската власт беше спусната от небето“, докато „потопът заля цялата Земя“.
	Един шумерски царски списък известен като текст W-B/144, документира божествените царе в пет селища или „града“. В първия град, Ериду, имало двама владетели. Текстът поставя пред имената им сричката-титла „А“, която означава „прародител“.
C>
	„Когато царската власт беше спусната от небето,
	царството първо беше в Ериду.
	В Ериду,
	А.ЛУ.ЛИМ стана цар; той царува 28800 години.
	А.ЛАЛ.ГАР управлява 36000 години,
	Двамата царе управляваха 64800 години.“
C$
	После царската власт била прехвърлена в други политически центрове, където владетелят се наричал „ен“ или „господар“ (и в един случай носел божествената титла „дингир“).
C>
	„Аз напускам Ериду;
	царската власт се пренесе в Бад-Тибира.
	В Бад-Тибира,
	ЕН.МЕН.ЛУ.АН.НА управлява 43200 години.
	ЕН.МЕН.ГАЛ.АН.НА управлява 28800 години.
	Божественият ДУ.МУ.ЗИ, пастирът, управлява 36000 години.
	Тримата царе управляваха 108000 години.“
C$
	Списъкът продължава със следващите градове, Ларак и Сипар, и техните божествени владетели и накрая стига до град Шурупак, където бил цар човек от божествен произход. Най-странното във фантастичната продължителност на тези царувания е, че без изключение те са кратни на 3600:
T>
	Алулим | — | 8 | x 3600 | = 28800
	Алалгар | — | 10 | x 3600 | = 36000
	Енменлуанна | — | 12 | x 3600 | = 43200
	Енменгаланна | — | 8 | x 3600 | = 28800
	Думузи | — | 10 | x 3600 | = 36000
	Енсипазианна | — | 8 | x 3600 | = 28800
	Енмендуранна | — | 6 | x 3600 | = 21600
	Убартуту | — | 5 | x 3600 | = 18000
T$
	Друг шумерски текст (W-B/62) прибавя към царския списък Ларса и нейните двама божествени владетели и продължителността им на управление също е кратна на 3600 години. С помощта на други писмени паметници стигаме до заключението, че преди потопа в Шумер наистина е имало десетима царе — чието управление според сведенията на Берос общо продължило сто и двадесет шара.
	Налага се изводът, че тези шарове също са свързани с орбиталния цикъл „шар“ (3600 години) на планетата „Шар“, „Царската планета“, че Алулим е царувал по време на осем орбити на Дванадесетата планета, Алалгар — на десет и така нататък.
	Ако тези допотопни владетели са били, както предполагаме ние, нефилими, дошли на Земята от Дванадесетата планета, не бива да се изненадваме, че продължителността на „царуването“ им се свързва с нейните орбитални цикли. Такъв мандат или управление продължавал от момента на кацане до момента на отлитане — когато от Дванадесетата планета пристигал нов командир, мандатът на предишния приключвал. /Тъй като кацанията и отлитанията трябва да са били свързани с приближаването на Дванадесетата планета към Земята, мандатите на командирите може да са били измервани единствено с тези орбитални цикли или шарове.
	Разбира се, можем да се запитаме дали след като, кацнел на Земята, някой от нефилимите можел да остане командир в продължение на 28000 или 36000 години. Нищо чудно, че учените наричат продължителността на тези управления „легендарна“.
	Ала какво представлява годината? Нашата „година“ просто е времето, необходимо на Земята да обиколи Слънцето. Тъй като се развил, когато тя вече орбитирала около Слънцето, животът на нашата планета отразява този орбитален цикъл. Ние живеем толкова години, защото биологичните ни часовници са настроени за толкова земни орбити около Слънцето.
	Не може да има съмнение, че животът на друга планета би трябвало да е „настроен“ към нейните цикли. Ако траекторията на Дванадесетата планета около Слънцето е такава, че една орбита да се равнява на сто земни орбити, една година на нефилимите ще е равна на сто наши години. Ако орбитата им е хиляда пъти по-дълга от земната, едно земно хилядолетие ще е равно само на една нефилимска година.
	Ами ако орбитата им около Слънцето, както смятаме ние, продължава три хиляди и шестстотин земни години? Тогава три хиляди и шестстотин наши години ще са равни само на една година от техния календар и живот. Така царските мандати, за които говорят шумерите и Берос, няма да са нито „легендарни“, нито фантастични: те ще продължават пет, осем или десет нефилимски години.
	В предишните глави отбелязахме, че възходът на човечеството към цивилизация — чрез намесата на нефилимите — преминал през три стадия, разделени на периоди от по 3600 години: неолитна епоха (около 11000 г. пр.Хр.), керамична фаза (около 7400 г. пр.Хр.) и внезапната шумерска цивилизация (около 3800 г. пр.Хр.). В такъв случай има голяма вероятност нефилимите периодично да са наблюдавали (и да са решавали да продължат) човешкото развитие, тъй като можели да се събират на съвет всеки път щом Дванадесетата планета се приближавала към Земята.
	Много учени (например Хайнрих Цимерн във „Вавилонското и еврейското Битие“) посочват, че Старият завет също съдържа предания за допотопни вождове или прародители и че родът от Адам до Ной (героя на Потопа) изброява десет такива владетели. Като разглежда историята преди потопа в перспектива, Битие (глава 6) описва разочарованието на Господ от човека. „И разкая се Господ, задето беше създал човека на земята… И рече Господ: ще изтребя от лицето на земята човеците, които сътворих.“
C>
	„И рече Господ (Бог): няма Моят Дух да бъде вечно занемаряван от (тия) човеци, защото са плът; и дните му бяха сто и двайсет години.“
C$
	Поколения учени са чели този стих „нека дните им бъдат сто и двайсет години“* все едно, че Бог дарява сто и двадесет години живот на човека. Ала това просто не е логично. Ако текстът се отнася за намерението на Господ да погуби човечеството, защо в същото време му предлага дълъг живот? И ние установяваме, че водите на Потопа едва са се отдръпнали, а Ной живял много повече от предполагаемия срок от сто и двадесет години, както и неговите потомци Сим (600), Арфаксад (438), Сала (433) и така нататък.
	[* Включително каноничния български превод на Стария завет. — Б.пр.]
	В стремежа си да свържат тези сто и двадесет години с човека, учените пренебрегват факта, че библейският език не използва бъдеще — „дните му _ще бъдат_“, — а минало време: „и дните му бяха сто и двайсет години“. Тогава очевидният въпрос е за чии дни става въпрос?
	Нашето заключение е, че сто и двадесетте години живот се отнасят за божеството.
	Поставянето на важните събития в съответния им хронологичен контекст е обща особеност на шумерските и вавилонските епоси. „Епос за Сътворението“ започва с думите „Енума елиш“ („Когато във висините“). Разказът за срещата на бог Енлид и богиня Нинлил е във времето „_когато_ човекът още не беше сътворен“ и така нататък.
	Езикът и смисълът на глава 6 от Битие имат същата цел — да поставят важните събития на Потопа в съответния им хронологичен контекст. Първата дума от първия стих на глава 6 е „когато“:
C>
	„Когато човеците взеха да се умножават на земята и им се родиха дъщери…“
C$
	Това било времето, продължава разказът, когато:
C>
	„… синовете Божии видяха, че дъщерите човешки са съвместими и взимаха си от тях за жени, кой каквато си избереше.“
C$
	Това било времето, когато:
C>
	„… Имаше на земята нефилими, особено пък откакто синовете на роговете почнаха да влизат при дъщерите човешки, и тия почнаха да им раждат: това са силните, от старо време човеци на шем.“
C$
	И тъкмо по онова време Потопът щял да изличи човека от лицето на Земята.
	Кога точно било това?
	Третият стих недвусмислено ни съобщава: когато годините на божеството били сто и двадесет. Сто и двадесет „години“ не на човека или на Земята, а на „силните“, човеците от ракетите, нефилимите. А тяхната година била шарът — три хиляди и шестстотин земни години.
	Тази интерпретация не само изяснява объркващите стихове на глава 6 от Битие, но и показва, че стиховете съответстват на шумерските сведения: от първото кацане на нефилимите на Земята до Потопа са изтекли 120 шара, 432000 земни години.
	Въз основа на нашите изчисления за датата на Потопа ние поставяме първото кацане на нефилимите преди около четиристотин и петдесет хиляди години.


	Преди да се обърнем към древните документи, за да потърсим сведения за пътуванията и заселването на нефилимите на Земята, трябва да отговорим на два основни въпроса. Възможно ли е на друга планета да еволюират същества, които очевидно не се различавали много от нас? Възможно ли е преди половин милион години такива същества да са били в състояние да извършват междупланетни пътувания?
	Първият въпрос е свързан с по-фундаментален проблем: съществува ли живот, какъвто го познаваме ние, другаде, освен на планетата Земя? Днес учените знаят, че има безброй галактики като нашата, които се състоят от безчет звезди като нашето Слънце, с астрономически брой планети, осигуряващи всевъзможни комбинации от температура, атмосфера и химически вещества, даващи милиарди шансове за Живот.
	Те също са установили, че нашето междупланетно пространство не е празно. Например в космоса има водни молекули, за които се предполага, че са останки от облаци от ледени кристали, очевидно обгръщащи звездите в ранните стадии от тяхното развитие. Това откритие потвърждава многократните споменавания в месопотамските текстове за водите на Слънцето, които се смесили с водите на Тиамат.
	В междупланетния космос също са открити основните молекули на живата материя и това опровергава твърдението, че животът може да съществува само при определени атмосферни или температурни условия. Нещо повече, отхвърлена е идеята, че единствен източник на енергия и топлина за живите организми е Слънцето. Така космическият кораб „Пайъниър 10“ установи, че макар да е много по-отдалечен от Слънцето, Юпитер е толкова горещ, че трябва да притежава собствени източници на енергия и топлина.
	Планетите, чиито недра изобилстват на радиоактивни елементи, не само ще генерират собствена топлина, но и ще са подложени на силна вулканична активност. Тази вулканична активност води до образуване на атмосфера. Ако е достатъчно голяма, за да упражнява силно гравитационно привличане, планетата ще запази атмосферата си за почти неограничено време. Тази атмосфера на свой ред създава парников ефект: тя защитава планетата от студа на външния космос и задържа топлината й — както ни топлят дрехите, задържайки телесната ни топлина. Като имаме предвид това, описанията на Дванадесетата планета в древните текстове като „облечена в сияние“ придобиват нещо повече от поетично значение. Тя винаги е била описвана като сияйна планета — „най-сияен от боговете е той“ — и изображенията й я представят като лъчисто тяло. Дванадесетата планета можела да генерира собствена топлина и да я задържа, благодарение на атмосферната си обвивка (обр. 115).
	{img:12-planeta-obr115.png|#Обр. 115}
	Учените също са стигнали до неочакваното заключение, че животът не само може, но и навярно е еволюирал на други планети (Юпитер, Сатурн, Уран, Нептун). Те са изградени от по-леките елементи на Слънчевата система, имат състав, по-близък до този на вселената като цяло, и атмосферите им предлагат изобилие от водород, хелий, метан, амоняк и може би неон и водни пари — всички елементи, необходими за образуването на органични молекули.
	Водата е най-важна за живота, такъв, какъвто го познаваме. Месопотамските текстове не оставят съмнение, че на Дванадесетата планета имало много вода. Списъкът с петдесетте имена на планетата в „Епос за Сътворението“ съдържа група наименования, възхваляващи нейните водни аспекти. Основани на епитета А.САР („воден цар“), тези имена характеризират планетата като А.САР.У („възвишен светъл воден цар“), А.САР.У.ЛУ.ДУ („възвишен светъл воден цар, чиито дълбини са изобилни“) и така нататък.
	Шумерите не се съмнявали, че Дванадесетата планета е зелен свят на живота. Всъщност те я наричали НАМ.ТИЛ.ЛА.КУ, „богът, който поддържа живота“. Той също бил „дарител на култивиране“, „творец на зърното и тревите, който кара растенията да никнат… който отваря изворите, отпуска изобилна вода“ — „напоител на небето и Земята“.
	Животът, заключили са учените, не е еволюирал на земните планети с техните тежки химични съставки, а във външните краища на Слънчевата система. Оттам е дошла Дванадесетата планета, червеникаво сияйно небесно тяло, генериращо и излъчващо собствена топлина, чиято атмосфера е осигурила елементите, необходими за химията на живота.
	Ако е останала някаква загадка, това е появата на живота на Земята. Нашата планета се е образувала преди около 4500000000 години и учените смятат, че неколкостотин милиона години по-късно вече са съществували по-прости форми на живот. Това просто е прекалено скоро. Съществуват също така някои податки, че най-старите и прости форми на живот, датиращи отпреди повече от 3000000000 години, са съдържали молекули от биологичен, а не небиологичен произход. Казано иначе, това означава, че животът, съществувал на Земята толкова скоро след нейното образуване, произлизал от друга, по-ранна форма на живот, а _не_ е резултат на комбинация от безжизнени химически вещества и газове.
	Всичко това показва на смутените учени, че на Земята се е развил живот, който не би могъл лесно да еволюира на нашата планета. През септември 1973 г. Нобеловите лауреати Франсиз Крик и д-р Леели Оргъл публикуваха в научното списание Icarus теорията, че „животът на Земята може да се е появил от миниатюрни организми, дошли от далечна планета“.
	Техните проучвания излизат извън рамките на досегашните теории за произхода на живота на Земята. Защо целият земен живот има само _един_ генетичен код? Ако животът е възникнал в „първичната супа“, както смятат повечето биолози, би трябвало да се развият организми с разнообразни генетични кодове. Освен това защо молибденът играе ключова роля в ензимни реакции от извънредно значение за живота, след като този елемент е изключително рядък? Защо елементи, които са по-разпространени на Земята, като хром и никел, почти не участват в биохимичните реакции?
	Странната теория на Крик и Оргъл не само предполага, че целият живот на Земята е произлязъл от организъм от друга планета, но и че това „посяване“ е било _съзнателно_ — че разумни същества от друга планета са пратили космически кораб със „семето на живота“ с цел да положат началото на жизнена верига на нашия свят.
	Без да разполагат с данните, изложени в тази книга, тези двама прочути учени стигат съвсем близо до реалния факт. Не е имало преднамерено „посяване“, а небесен сблъсък. Една животворна планета, Дванадесетата планета, и нейните сателити се сблъскали с Тиамат и я разцепили на две. От едната й половина се образувала Земята.
	По време на този сблъсък животворната почва и въздух на Дванадесетата планета „засели“ Земята и й предали сложните биологични ранни форми на живот, за чието скорошно появяване няма друго обяснение.
	Ако е възникнал дори само един процент по-рано, отколкото на Земята, животът на Дванадесетата планета се е появил около 45000000 години по-рано. Дори при тази нищожна разлика по времето, когато на Земята едва са започвали да се появяват първите дребни бозайници, на Дванадесетата планета вече трябва да са живели същества, развити колкото човека.
	Тази преднина на живота на Дванадесетата планета позволява преди петстотин хиляди години нейният народ да е бил в състояние да извършва междупланетни пътувания.


>	9. Кацане на планетата Земя

	Ние сме стъпвали единствено на Луната и сме пращали сонди само на най-близките до нас планети. Освен непосредствените ни съседи и междупланетният, и външният космос все още са извън обсега дори на малки автоматични кораби. Но със своята огромна орбита родната планета на нефилимите е играла ролята на пътуваща обсерватория, превеждала ги е през орбитите на всички външни планети и им е позволявала лично да наблюдават Слънчевата система.
	Затова не е чудно, че при кацането им на Земята голяма част от знанията, които носели със себе си, били свързани с астрономията и небесната математика. Нефилимите, „небесните богове“ на Земята, научили човека да гледа към небето — точно както Господ съветвал Авраам.
	Не е чудно също, че дори най-древните и примитивни скулптури и рисунки носят небесни символи на съзвездия и планети и че когато трябвало да се изобразяват или призовават богове, техните небесни символи се използвали като графично съкращение. Призовавайки небесните („божествени“) символи, човекът вече не бил сам — символите свързвали хората с нефилимите, Земята с небето, човечеството с вселената.
	Според нас някои символи също изразяват информация, свързана с космически пътувания до Земята.
	Съществуват безброй древни текстове и списъци, които описват небесните тела и техните връзки с различни божества. Древният обичай да се използват по няколко епитета за небесните тела и божествата затруднява идентифицирането им. Промените в пантеона объркват дори случаите на изяснено идентифициране като Венера/Ищар. Така по-рано Венера се свързвала с Нинхурсаг.
	Малко по-голяма яснота са постигнали учени като Е. Д. Ван Бурен („Символи на боговете в месопотамското изкуство“), който е събрал и подредил повече от осемдесет символа — на богове и небесни тела — от цилиндрични печати, скулптури, стели, релефи, стенописи и (изключително подробно и ясно) гранични камъни (на акадски „кудуру“). Когато се класифицират, става ясно, че освен някои по-добре известни южни и северни съзвездия (като Морския змей за съзвездието Хидра), тези символи представляват _дванадесетте_ зодиакални съзвездия (например Ракът за Скорпион), _дванадесетте_ богове на небето и Земята или _дванадесетте_ небесни тела от слънчевата система. Камъкът кудуру, поставен от Мелишапак, цар на Суза, изобразява дванадесетте зодиакални знака и символите на дванадесетте астрални богове.
	Една стела, издигната от асирийския цар Асархадон, представя владетеля с чашата на живота в ръка, обърнат с лице към дванадесетте главни богове на небето и Земята. Виждаме четирима богове, стъпили върху животни, от които твърдо могат да се разпознаят Ищар, стъпила върху лъв, и Адад, стиснал раздвоена мълния. Четирима други богове са изобразени със специфичните си атрибути, като боздугана с лъвска глава, символизиращ бога на войната Нинурта. Останалите четирима богове са представени като небесни тела — Слънцето (Шамаш), крилатата сфера (Дванадесетата планета, домът на Ану), полумесецът на Луната и един символ, състоящ се от седем точки (обр. 116).
	{img:12-planeta-obr116.png|#Обр. 116}
	Макар че по-късно бог Син бил свързван с Луната, символизирана от полумесеца, много свидетелства показват, че в „древни времена“ полумесецът бил символ на старо, брадато божество, един от истинските „стари богове“ на Шумер. Често изобразяван заобиколен от струи вода, този бог несъмнено е Еа. Полумесецът също е свързван с науката на измерването, и изчисляването, на която божествен господар бил Еа. Логично е небесен аналог на бога на моретата и океаните Еа да е Луната, която е причина за океанските приливи и отливи.
	Какво е значението на символа със седемте точки?
	Множество податки не оставят съмнение, че това е небесният символ на Енлил. Изображението на Портата на Ану (крилатата сфера), от двете страни на която стоят Еа и Енлил (вж. обр. 87), ги представя до полумесеца и символа със седемте точки. Главно място сред най-ясните изображения на небесни символи, усърдно прерисувани от сър Хенри Роулинсън („Клинописните надписи в Западна Азия“), заема група от три символа, представящи Ану между двамата си сина. Това показва, че символът на Енлил може да са или седемте точки, или седемлъчна „звезда“. Основният елемент в небесното изображение на Енлил е числото _седем_ (понякога била включвана и дъщерята Нинхурсаг, символизирана от инструмент за прерязване на пъпната връв) (обр. 117).
	{img:12-planeta-obr117.png|#Обр. 117}
	Учените не са в състояние да разтълкуват думите на Гудеа, цар на Лагаш, че „небесното 7 е 50“. Опитите за аритметични решения — някаква формула за преобразуване на числото 7 в 50 — не разкриват значението на това заявление. Ние обаче намираме прост отговор: Гудеа казва, че небесното тяло, което е „седем“, символизира бога, който е „петдесет“. Небесен аналог на бог Енлил, чийто числов ранг е петдесет, е седмата планета.
	Коя планета била планетата на Енлил? Нека си припомним текстовете, разказващи за древните времена, когато боговете дошли на Земята, Ану останал на Дванадесетата планета и двамата му синове хвърлили жребий. Еа получил „властта на дълбините“, а на Енлил „се падна Земята“. И тъкмо това е отговорът на загадката:
	Планетата на Енлил е Земята. Земята — за нефилимите — била седмата планета.


	През февруари 1971 г. Съединените щати изстреляха автоматична сонда на най-дългата досега експедиция. Тя пътува в продължение на двадесет и един месеца, мина край Луната и астероидния пояс, за да отиде на точно определена среща с Юпитер. И както очакваха учените от НАСА, огромното гравитационно притегляне на Юпитер „грабна“ космическия кораб и го понесе към външния космос.
	Предполагайки, че под влияние на гравитационното притегляне на друга „слънчева система“ един ден „Пайъниър 10“ може да кацне на някоя планета във вселената, учените от проекта монтираха на кораба алуминиева плоча с придружително „писмо“ (обр. 118).
	{img:12-planeta-obr118.png|#Обр. 118}
	Писмото е „написано“ на пиктографски език — знаци и символи, не много по-различни от най-древната писменост на Шумер. То се опитва да съобщи на онзи, който намери плочата, че хората са мъже и жени с ръст, сравнен с големината и формата на космическия кораб. Изобразени са двата основни химически елемента на нашия свят и местоположението ни по отношение на определен междузвезден източник на радиоизлъчване. Нашата Слънчева система е представена като Слънце и девет планети, което съобщава на получателя на писмото: „Съдът, който сте открили, идва от третата планета на това слънце“.
	Нашата астрономия приема, че Земята е третата планета — което е вярно, ако се брои от центъра на системата, Слънцето.
	Но за някой, който се приближава към слънчевата система отвън, първата планета ще е Плутон, втората — Нептун и третата — Уран, а не Земята. Четвъртата ще е Сатурн, петата — Юпитер, шестата — Марс.
	И Земята ще е _седмата_.
	Никой друг освен нефилимите, които пътували до Земята покрай Плутон, Нептун, Уран, Сатурн, Юпитер и Марс, не може да е смятал нашата планета за „седма“. Ако приемем — само заради спора, — че обитателите на древна Месопотамия, а не космическите пътешественици, са притежавали знанията или мъдростта да смятат положението на Земята не от центъра, а от края на Слънчевата система, стигаме до заключението, че древните народи са знаели за съществуването на Плутон, Нептун и Уран. Тъй като те не може да са научили сами за тези най-външни планети, трябва да са получили информацията от нефилимите.
	От каквото и предположение да тръгнем, заключението остава същото: само нефилимите може да са знаели, че след Сатурн има планети, в резултат от което Земята е седма поред, ако се брои от края.
	Земята не е единствената планета, чието числово положение в Слънчевата система се изобразявало символично. Множество свидетелства показват, че Венера била представяна като осемлъчна звезда: тя е осмата планета, ако се брои от края. Осемлъчната звезда също е символ на богинята Ищар, чиято планета била Венера (обр. 119).
	{img:12-planeta-obr119.png|#Обр. 119}
	Много цилиндрични печати и други графични паметници представят Марс като шестата планета. Един печат изобразява бога, свързан с Марс (първоначално Нергал, после Набу), седнал на трон под петолъчна „звезда“, неговия символ (обр. 120). Другите символи на печата показват Слънцето почти както бихме го изобразили днес, Луната и кръста, символ на „Планетата на кръстопътя“, Дванадесетата планета.
	{img:12-planeta-obr120.png|#Обр. 120}
	В асирийски времена небесното място на планетите често се обозначавало със съответния брой звездни символи, поставени до престола на бога. На една плоча е изобразен бог Нинурта, до чийто трон има четири звездни символа. Според системата на нефилимите неговата планета Сатурн наистина е четвъртата планета. Подобни изображения са открити за повечето други планети.


	Главното религиозно събитие в древна Месопотамия, дванадесетдневният новогодишен празник, изобилствал на символи, свързани с орбитата на Дванадесетата планета, структурата на Слънчевата система и пътуването на нефилимите до Земята. Най-добре документирани от тези „символи на вярата“ са вавилонските новогодишни ритуали, но свидетелствата показват, че вавилонците само са възприели традиции, датиращи от началото на шумерската цивилизация.
	Във Вавилон празникът следвал извънредно строг и подробен ритуал. Всяка част, действие и молитва имали традиционни основания и конкретно значение. Церемониите започвали в първия ден на нисан — тогава първия месец от годината, — който съвпадал с пролетното равноденствие. В продължение на единадесет дни другите богове с небесен статус се присъединявали към Мардук в определен ред. На дванадесетия ден всички други богове се отправяли към своите домове и Мардук оставал сам в цялото си величие. Очевидна е аналогията с появата на Мардук в планетната система, неговата „визита“ при другите единадесет тела и раздялата на дванадесетия ден — след която дванадесетият бог продължавал като цар на боговете, но изолиран от тях.
	Новогодишните церемонии следвали курса на Дванадесетата планета. Първите четири дни, отговарящи на минаването на Мардук край първите четири планети (Плутон, Нептун, Уран и Сатурн) били посветени на подготовка. В края на четвъртия ден ритуалите изисквали отбелязването на появата на планетата Ику (Юпитер). Мардук наближавал небесното бойно поле и върховният жрец рецитирал „Епос за Сътворението“ — разказа за небесната битка.
	Нощта минавала без сън. Когато по изгрев-слънце на петия ден свършело рецитирането на епоса, дванадесет пъти обявявали Мардук за „господар“, с което утвърждавали резултата от небесната битка. Накрая изреждали имената на дванадесетте тела от Слънчевата система и дванадесетте зодиакални съзвездия.
	По някое време на петия ден от своя култов център Борсипа пристигал с кораб бог Набу, син и наследник на Мардук. Ала той влизал във вавилонския храм едва на шестия ден, защото оттогава Набу ставал член на вавилонския пантеон на дванадесетте и негова планета била Марс — шестата планета.
	Така за шест дни „бидоха свършени небето и земята и цялото им войнство“, съобщава ни Книга Битие. Вавилонските ритуали, които чествали небесните събития, довели до сътворението на астероидния пояс и Земята, също били изпълнявани през първите шест дни от нисан.
	После празникът насочвал вниманието си към Земята. Макар че не са ни известни много подробности за ритуалите на седмия ден, Х. Франкфорт („Царската власт и боговете“) смята, че жреците разигравали освобождаването на Мардук от затвора му в „планината на долната земя“, в което участвали боговете начело с Набу. Тъй като са открити текстове, подробно описващи епичната борба между Мардук и другите претенденти за властта на Земята, можем да предположим, че събитията от седмия ден драматизирали борбата на Мардук за върховенство на нашата планета („Седмата“), първоначалните му поражения и последвалата му победа.
	На осмия ден от новогодишния празник във Вавилон победилият на Земята Мардук — според фалшифицирания епос „Енума елиш“ — получавал върховната власт на небето. След това с помощта на царя и населението боговете се отправяли на ритуална процесия, която след няколко спирки отвеждала Мардук от дома му в „Дома на Акиту“, някъде извън града. Дванадесетте богове оставали там на единадесетия ден и на следващия се пръскали по съответните си владения, с което празникът свършвал.
	Един от най-значителните аспекти на вавилонския новогодишен празник, който разкрива неговия древен шумерски произход, е процесията до Дома на Акиту. Няколко проучвания като „Вавилонският празник на Акиту“ от С. А. Палис установяват, че този дом присъства в шумерските религиозни церемонии още през III хил. пр.Хр. Същността на церемонията се състояла в свещена процесия, отнасяща върховния бог от дома му или храма на място далеч извън града. За тази цел се използвал „божествен кораб“. Изпълнил задачата си в дома на А.КИ.ТИ, богът се завръщал на градския кей със същия божествен кораб и се отправял обратно към храма, заобиколен от ликуващото население.
	Шумерската дума А.КИ.ТИ (от която произлиза вавилонската „акиту“) буквално означава „построен на Земята живот“. Като имаме предвид многобройните аспекти на това загадъчно пътуване, стигаме до заключението, че процесията символизира опасното, но успешно пътуване на нефилимите от техния свят до седмата планета, Земята.
	Проведените в продължение на двадесет години разкопки на древен Вавилон блестящо потвърдиха вавилонските ритуални текстове и позволиха на научните екипи под ръководството на Ф. Ветцел и Ф. Х. Вайсбах („Главното светилище на Мардук във Вавилон“) да възстановят свещения храм на Мардук, архитектурните особености на неговия зикурат и пътя на процесията, части от която са реконструирани в източноберлинския Музей на Древния Изток.
	Символичните имена на седемте спирки по пътя и епитетите на Мардук при всяка спирка са дадени и на акадски, и на шумерски — което свидетелства за древността и шумерския произход на процесията и нейната символика.
	Първата спирка на Мардук, където епитетът му бил „владетел на небесата“, се наричала „Дом на светостта“ на акадски и „Дом на ярките води“ на шумерски. Епитетът на бога при втората спирка не подлежи на разчитане, а самата тя се наричала „Където се разделя полето“. Отчасти повреденото име на третата спирка започвало с думите „Място, гледащо към планетата…“ и епитетът на бога бил „господар на излелия се огън“.
	Четвъртата спирка се наричала „Свещено място на съдбите“ и епитетът на Мардук бил „господар на водната буря на Ан и Ки“. Петата спирка изглежда по-спокойна. Тя се наричала „Пътят“ и Мардук приемал титлата „Където се явява думата на пастира“. Името на шестата спирка било „Корабът на пътника“, а епитетът на Мардук — „Бог на избраната порта“.
	Седмата спирка била „Бит Акиту“ („дом на строящия живот на Земята“). Там Мардук приемал титлата „Бог на дома на отдиха“.
	Според нас седемте спирки от процесията на Мардук символизират космическото пътуване на нефилимите до Земята. Първата „спирка“, „Домът на ярките води“, представлява минаването край Плутон, втората („Където се разделя полето“) — Нептун, третата — Уран, четвъртата — място на небесни бури — Сатурн. Петата, където „Пътят“ ставал ясен, „Където се явява думата на пастира“, била Юпитер. Шестата, където пътуването се прехвърляло на: „Кораба на пътника“, бил Марс.
	А седмата спирка била Земята — краят на пътуването, където Мардук им дарявал „дом на отдиха“ („домът на строящия живот на Земята“ на бога).


	Как виждало Слънчевата система „Управлението по въздухоплаване и космонавтика“ на нефилимите от гледна точка на космическия полет до Земята?
	Логично — и фактически — те разглеждали системата на две части. Едната интересуваща ги зона била зоната на полета, която обхващала пространството, заето от седемте планети, разположени от Плутон до Земята. Втората група, която излизала извън навигационната зона, се състояла от четири небесни тела — Луната, Венера, Меркурий и Слънцето. В астрономията и божествената генеалогия двете групи се смятали за отделни.
	От гледна точка на генеалогията, Син (като Луната) бил начело на групата на „Четиримата“. Шамаш (като Слънцето) бил Чичото, брат на Син, който винаги правел компания на своя племенник Шамаш и (особено) на племенницата си Ищар.
	„Седемте“, от друга страна, са групирани заедно в текстовете, свързани с делата на богове и хора и с небесните събития. Това са „седемте, които съдят“, „седемте пратеници на Ану, техния цар“, и числото седем станало свещено именно заради тях. Имало „седем древни града“, градовете имали по седем порти, портите имали по седем резета, давали се благословиите за седем години на изобилие и проклятия за седем години на глад и чума, божествените сватби се празнували със „седем дни на любене“ и така нататък.
	По време на тържествени церемонии като онези, които придружавали редките визити на Ану и неговата съпруга, божествата, представляващи Седемте планети, имали определени места и церемониални одежди, докато Четирите били смятани за отделна група. Например древният протокол изисквал: „Божествата Адад, Син, Шамаш и Ищар ще седят на двора до изгрев-слънце“.
	Всяка група трябвало да стои в собствената си небесна зона и шумерите смятали, че помежду им има „небесна решетка“. По думите на А. Йеремиас („Старият завет в светлината на Древния Изток“), „Един важен астрално-митологичен текст“ се отнася за странно небесно събитие, при което Седемте „връхлетяха Небесната решетка“. При този катаклизъм, който очевидно представлявал необикновено подреждане на Седемте планети, „те се съюзиха с героя Шамаш [Слънцето] и храбрия Адад [Меркурий]“. Това навярно означава, че всички оказали гравитационно привличане в една посока. „В същото време Ищар се стремеше към величествения дом на Ану и искаше да стане небесна царица“ — Венера някак си променила местоположението си. На най-голямо въздействие бил подложен Син (Луната). „Седемте, които не се страхуваха от законите… светлоносеца Син обсадиха.“ Според този текст появата на Дванадесетата планета спасила помръкналата Луна и отново й позволила да „засияе в небето“.
	„Четирите“ се намирали в небесната зона, която шумерите наричали ГИР.ХЕ.А („небесни води, където се объркват ракетите“), МУ.ХЕ („объркване на космически кораби“) или УЛ.ХЕ („зона на объркването“). Тези озадачаващи наименования придобиват смисъл едва когато осъзнаем, че нефилимите са възприемали небето на слънчевата система от гледна точка на своите космически пътешествия. Инженерите от Комсат („Комюникейшън Сателайт Корпорейшън“) съвсем наскоро откриха, че Слънцето и Луната „мамят“ спътниците и „ги изключват“. Дъждовете от частици, предизвикани от слънчева радиация, и промените в начините, по които Луната отразява инфрачервените лъчи, могат да „объркват“ земните сателити. Нефилимите също знаели, че щом отминат Земята и наближат Венера, Меркурий и Слънцето, ракетите и космическите кораби навлизат в „зона на смущения“.
	Отделени от Четирите с предполагаема небесна решетка, Седемте били разположени в небесна зона, която шумерите наричали УБ. „Убът“ се състоял от седем части, наречени (на акадски) „гипару“ („нощни жилища“). Няма никакво съмнение, че това е първоосновата на близкоизточната представа за „седемте небеса“.
	Седемте „кълба“ или „сфери“ на уба образували акадския „кишату“ („целостта“). Думата произлиза от шумерската Шумер, която също означава „онази част, която е най-важна“, Върховната. Седемте планети понякога били наричани „Седемте сияйни ШУ.НУ“ — Седемте, които „почиват във Върховната част“.
	Седемте са описани по-подробно от Четирите. Шумерските, вавилонските и асирийските небесни списъци ги назовават с различни епитети и ги изброяват в правилния им ред. Повечето учени приемат, че древните текстове не може да се отнасят за планети след Сатурн, и грешно идентифицират небесните тела, за които се говори в паметниците. Но нашите открития определено улесняват идентифицирането и интерпретацията на имената.
	Нефилимите, които се приближавали към Слънчевата система, първо срещали _Плутон_. Месопотамските списъци наричат тази планета ШУ.ПА („надзирател на ШУ“), планетата, която пази подстъпите към Върховната част на Слънчевата система.
	Както ще се убедим, нефилимите можели да кацнат на Земята само ако космическият им кораб бил изстрелян от Дванадесетата планета много преди да стигне в близост с нашата планета. Затова можели да пресекат орбитата на Плутон не само като обитатели на Дванадесетата планета, но и като космонавти в движещ се космически кораб. Един астрономически текст съобщава, че планетата Шупа била мястото, където „божеството Енлил определи съдбата на Страната“ — където богът, командващ космическия кораб, определил точния курс към планетата Земя и страната Шумер.
	След Шупа бил ИРУ („обръч“). При _Нептун_ корабът на нефилимите навярно описвал широка дъга или „обръч“ към крайната си цел. Друг списък нарича планетата ХУМ.БА, което означава „блатна растителност“, Дали когато някой ден проучим Нептун, ще открием, че асоциирането му с вода се дължи на видените от нефилимите там блата?
	_Уран_ бил наричан Какаб Шанама („планетата двойник“). Уран наистина е близнак на Нептун по големина и вид. Един шумерски списък го нарича ЕН.ТИ.МАШ.СИГ („планета със светлозеленикав живот“). Може би и Уран е планета, на която изобилства блатна растителност?
	След Уран идва _Сатурн_, гигантска планета (близо десет пъти колкото Земята), отличаваща се с пръстените си, чийто диаметър е два пъти по-голям от този на самата планета. Въоръжен с огромно гравитационно привличане и тайнствените пръстени, Сатурн трябва да е представлявал голяма заплаха за нефилимите и техния кораб. Това може би обяснява защо са наричали четвъртата планета ТАР.ГА-ЛУ („великият унищожител“). Планетата също била назовавана КАК.СИ.ДИ („праведно оръжие“) и СИ.МУТУ („който убива за справедливостта“). В целия Древен Изток Сатурн символизирал съдник на неправедните. Дали тези имена били израз на страх, или са свързани с истински космически случаи?
	Както видяхме, в ритуалите на Акиту се споменавало за „водни бури“ между Ан и Ки — когато космическият кораб се намирал между Аншар (Сатурн) и Кишар (Юпитер).
	Има голяма вероятност един изключително древен шумерски паметник, смятан от първата си публикация през 1912 г. за „древен магически текст“, да се отнася за гибелта на космически кораб и неговите петдесет пътници. Той разказва как Мардук стигнал в Ериду и се втурнал при баща си Еа с ужасна вест:
P>
	Има формата на оръжие,
	носеше се напред като смърт…
	Анунаките, които са петдесет,
	порази.
	Летящия като птица ШУ.ШАР
	порази в гърдите.
P$
	Текстът не посочва какво е унищожило този ШУ.ШАР (летящ „върховен преследвач“) и неговите петдесет космонавти. Но страхът от небесна опасност е очевиден само по отношение на Сатурн.
	Нефилимите трябва да са минали покрай Сатурн и с огромно облекчение да са стигнали до _Юпитер_. Те наричали петата планета Барбару („яркия“) или САГ.МЕ.ГАР („великият, където се пристягат скафандрите“). Друго име на Юпитер, СИБ.ЗИ.АН.НА („истински водач в небето“), също подчертава вероятната му роля в пътуването до Земята: той бил знак за навлизане в трудната отсечка между Юпитер и Марс и опасната зона на астероидния пояс. Тези епитети показват, че в този момент нефилимите си слагали „мес“, скафандри.
	_Марс_ бил наричан УТУ.КАТАБ.А („светлина на портата на водите“), което ни напомня шумерските и библейските описания на астероидния пояс като небесна „гривна“, разделяща „горните води“ от „долните води“ на Слънчевата система. По-точно Марс бил назовавай Шелибу („който е близо до центъра“ на Слънчевата система).
	Едно необикновено изображение върху цилиндричен печат предполага, че след като минел край Марс, космическият кораб на нефилимите установявал постоянна връзка с „контролната кула“ на Земята (обр. 121).
	{img:12-planeta-obr121.png|#Обр. 121}
	Централният обект на това древно изображение имитира символа на Дванадесетата планета, крилатата сфера. Но този път тя изглежда различно: има по-скоро механичен, изкуствен, отколкото естествен вид. „Крилете“ й много приличат на слънчеви батерии, каквито използват американските космически кораби, за да преобразуват слънчевата енергия в електричество. Двете антени не могат да се сбъркат с нищо друго.
	Кръглият кораб с напомнящ на корона връх, разперени криле и антени, се намира в небето между Марс (шестлъчната звезда) и Земята с нейната Луна. На Земята някакво божество приветствено протяга ръка към космонавта, който все още е в космоса. Самият космонавт е изобразен с шлем с наличник и нагръдник. Долната част на скафандъра му е точно като тяло на „рибо-човек“ — навярно изискване в случай, че корабът падне в океана. В едната си ръка държи уред, с другата отговаря на поздрава от Земята.
	И после нефилимите наближават самата _Земя_, седмата планета. В списъците на „седемте небесни богове“ тя се нарича ШУ.ГИ („вярното място за отдих на ШУ“). Това също означава „земя в края на ШУ“ — целта на дългото космическо пътуване.
	Въпреки че в Древния Изток „ги“ понякога се превръщало в по-близкото „ки“ („Земя“, „суха пръст“), тази сричка е стигнала до наше време с оригиналното значение, каквото влагали в нея нефилимите: {e}гео{/e}графия, {e}гео{/e}метрия, {e}гео{/e}логия.
	В най-ранната форма на пиктографското писмо знакът ШУ.ГИ също означава „щибу“ („седмата“). И астрономическите текстове поясняват:
C>
	„Шар шади ил Енлил ана какаб ШУ.ГИ икаби.“
C$
C>
	„Господарят на планините, божеството Енлил, с планетата Шуги е едно и също.“
C$
	Освен седемте спирки от пътуването на Мардук, имената на планетите също говорят за космически полет. Земята в края на пътуването била седмата планета, Земята.


	Възможно е никога да не узнаем дали след безчет години някой от друга планета ще открие и разбере писмото, „написано“ върху монтираната на „Пайъниър 10“ плоча. Не е логично също да очакваме да намерим такава плоча на Земята — плоча, съобщаваща на хората информация за местоположението и пътя от Дванадесетата планета.
	И все пак такова необикновено свидетелство съществува.
	Това е глинена плочка, открита в руините на царската библиотека в Ниневия. Подобно на много други плочки, тя несъмнено е асирийски препис на по-древен шумерски паметник. За разлика от други, тя представлява кръгъл диск и макар че някои клинописни знаци са отлично запазени, малцината учени, които са се заели със задачата да разчетат плочката, в крайна сметка я наричат „най-озадачаващия месопотамски документ“.
	През 1912 г. Л. У. Кинг, тогава уредник на отдел „Асирия и Вавилон“ в Британския музей, старателно копирал диска, който е разделен на осем сегмента. Невредимите части са покрити с геометрични фигури, каквито не се наблюдават върху никой друг древен артефакт. Те са изпълнени с изключителна прецизност и представляват стрели, триъгълници, пресичащи се линии и дори елипса — геометрично-математическа крива линия, дотогава смятана за неизвестна на древните народи (обр. 122).
	{img:12-planeta-obr122.png|#Обр. 122}
	Вниманието на научната общност за пръв път било привлечено към необикновената и озадачаваща глинена плочка в доклад, изнесен пред Британското кралско астрономическо дружество на 9 януари 1880 г. В една от първите си лекции за „Вавилонската астрономия“, Р. Х. М. Босанкет и А. Х. Сейс я наричат „планисфера“ (сферична повърхност, представена като плоска карта). Те твърдят, че някои от клинописните знаци върху нея „предполагат измервания… изглежда, имат някакъв технически смисъл“.
	Многобройните имена на небесни тела, които се срещат в осемте сегмента на плочката, явно свидетелстват за астрономическия й характер. Босанкет и Сейс особено се заинтригували от седемте „точки“ в един от сегментите. Според тях те можели да представляват лунните фази, ако не минавали край линия, назоваваща „звездата на звездите“ ДИЛ.ГАН и небесно тяло, наречено АПИН.
	„Не може да има съмнение, че тази загадъчна фигура има просто обяснение“ — заявяват те. Но опитът им да дадат такова обяснение не излиза извън рамките на вярно разчитане на фонетичните стойности на клинописните знаци и заключението, че дискът е небесна планисфера.
	Когато Кралското астрономическо дружество публикувало скица на планисферата, Ю. Оперт и П. Йенсен направили крачка напред в разчитането на имената на някои звезди и планети. През 1891 г. в едно немско списание д-р Фриц Хомел („Астрономията на древните халдейци“) привлича вниманието към факта, че всеки от осемте сегмента на планисферата образува ъгъл от 45°. Авторът стига до заключението, че е изобразено цялото небе — всичките 360°. Той предполага, че центърът на планисферата бележи някакво място „във вавилонското небе“.
	Проучванията спрели дотам, докато Ернст Ф. Вайднер, първо в статия, публикувана през 1912 г. в списанието Babyloniaca („За вавилонската астрономия“) и по-късно в учебника си „Наръчник по вавилонска астрономия“ (1915 г.) изчерпателно не анализирал плочката, само за да заключи, че е напълно непонятна.
	Озадачението му се дължало на факта, че макар геометричните фигури и имената на звезди и планети в различните сегменти да били четивни или нечетивни (дори значението или предназначението им да не били ясни), надписите покрай линиите (пресичащи се под ъгъл от 45°) просто били непонятни. Те винаги представлявали поредица от повтарящи се срички на асирийския език на плочката. Например:
F>
	_лу бур ди    лу бур ди      лу бур ди_
	_бат бат бат каш каш каш каш алу алу алу алу_
F$
	Вайднер стига до извода, че плочката е и астрономическа, и астрологическа и че била използвана като магическа плочка за гонене на зли духове, като няколко други текста, които се състояли от повтарящи се срички. С това той изгубил всякакъв интерес към уникалния паметник.
	Но надписът придобива съвсем друг смисъл, ако се опитаме да го прочетем не с асирийски думи-знаци, а с шумерски думи-срички, защото не може да има никакво съмнение, че плочката е асирийски препис на по-древен шумерски оригинал. Когато разгледаме един от сегментите (който можем да номерираме като I), неговите безсмислени срички:
F>
	_на на на    а на      а на ну (по спускащата се линия)_
	_ша ша ша ша ша ша (по обиколката)_
	_шам шам бур кур Кур (по хоризонталната линия)_
F$
	буквално се изпълват със значение, ако ги приемем за шумерски думи-срички (обр. 123).
	{img:12-planeta-obr123.png|#Обр. 123}
	Информацията от този сегмент очевидно се отнася за космическо пътуване на самия Енлил. В този първи сегмент имаме точна геометрична скица на два триъгълника, свързани с линия, която завива под ъгъл. Линията представлява маршрут, тъй като надписът ясно посочва, че скицата изобразява как „божеството Енлил мина покрай планетите“.
	Изходната точка е левият триъгълник, който представлява далечните краища на Слънчевата система. Целта на пътуването е отдясно, където всички сегменти сочат мястото на кацане.
	Оставен с отворена основа, левият триъгълник прилича на един знак от близкоизточното пиктографско писмо, чието значение може да се интерпретира като „земята на владетеля, планинската страна“. Десният триъгълник е обозначен с надписа шу-ут ил Енлил („Път на божеството Енлил“) — както знаем, това означава северното небе на Земята.
	В такъв случай пречупената линия свързва Дванадесетата планета — „земята на владетеля, планинската страна“ — със земното небе. Маршрутът минава между две небесни тела — Дилган и Апин.
	Някои учени предполагат, че това са имена на далечни звезди или части от съзвездия. Щом съвременните космически кораби се ориентират по предварително определени ярки звезди, подобен навигационен метод не може да се изключи и за нефилимите. И все пак идеята, че двете имена са свързани с такива далечни звезди, някак си не се съгласува със значението им: ДИЛ.ГАН буквално означава „първата спирка“, а АПИН — „където е определен верният курс“.
	Значенията на имената посочват пътните спирки, точките, край които е минал курсът. Склонни сме да се съгласим с такива авторитети като Томпсън, Епинг и Щрасмайер, които идентифицират Апин като планетата Марс. В такъв случай значението на скицата става ясно: маршрутът от Царската планета до небето над земята минавал между Юпитер („първата спирка“) и Марс („където е определен верният курс“).
	Тази терминология, при която описателните имена на планетите били свързани с тяхната роля в космическите пътувания на нефилимите, се съгласува с имената и епитетите в списъците на седемте планети Шу. Като че ли за да потвърди нашите заключения, под редица от седем точки — седемте планети между Плутон и Земята — има надпис, съобщаващ, че това е пътят на Енлил.
	Нищо чудно, че останалите четири небесни тела, тези в „зоната на объркването“, са изобразени отделно, извън северното небе на Земята.
	Всички други невредими сегменти също съдържат свидетелства, че това е космическа карта и наръчник за космически полети. Като продължава в посока обратна на часовниковата стрелка, запазената част от следващия сегмент носи следния надпис: „взимане взимане взимане хвърляне хвърляне хвърляне завършване завършване“. В третия сегмент, на който се вижда част от необичайна елипсовидна фигура, има надпис „какаб СИБ.ЗИ.АН.НА… пратеник на АН.НА… божеството ИШ.ТАР“ и интригуващото изречение „Божеството НИ.НИ надзирател на спускането“.
	В четвъртия сегмент, който съдържа указания за определяне на местоназначение според група звезди, спускащата се линия представлява хоризонта: под нея единадесет пъти се повтаря думата „небе“.
	Дали този сегмент представлява фаза от полета по-близо до Земята, по-близо до мястото на кацане? Може би тъкмо това е значението на надписа над хоризонталната линия: „хълмове хълмове хълмове хълмове	връх връх връх връх град град град град“. Надписът в средата гласи: „какаб МАШ.ТАБ.БА [Близнаци], чиято среща е определена; какаб СИБ.ЗИ.АН.НА [Юпитер] дава знания“.
	Ако сегментите са подредени според последователността на приближаване към Земята, почти можем да споделим вълнението на нефилимите при спускането към земния космодрум. Следващият сегмент, в който спускащата се линия също носи надписа „небе небе небе“, съобщава:
F>
	наша светлина    наша светлина    наша светлина
	промяна    промяна    промяна    промяна
	наблюдава път и висока земя
	… равна земя…
F$
	Хоризонталният ред за пръв път съдържа числа:
F>
	ракета    ракета
	ракета    издигане    плъзгане
	40 40 40
	40 40 20 22 22
F$
	Горният ред от следващия сегмент вече не гласи „небе небе“, а „канал канал 100 100 100 100 100 100 100“. В този силно повреден сегмент се открива система. Надписът край една от линиите гласи: „Ашур“, което може да означава „който вижда“ или „виждайки“.
	Седмият сегмент е прекалено повреден, за да участва в нашия анализ — няколкото различими срички означават „далечен далечен… гледка гледка“ и инструкцията гласи: „натисни“. Осмият, последен сегмент обаче е почти цял. Упътващите линии, стрелки и надписи определят маршрут между две планети. Инструкцията „зареди планина планина“ включва четири групи кръстчета. Двукратно са повторени надписите „гориво вода зърно“ и „пара вода зърно“.
	Дали този сегмент е свързан с приготовленията за полет към Земята, или за обратния полет към Дванадесетата планета? Може би е вярно последното, защото в другия край на линията с остра стрелка, която сочи към мястото на кацане на Земята, има друга „стрелка“, сочеща в обратната посока и носеща надпис „завръщане“ (обр. 124).
	{img:12-planeta-obr124.png|#Обр. 124}
	Когато Еа уредил пратеникът на Ану да „накара Адапа да поеме пътя към небето“ и Ану открил измамата, богът попитал:
P>
	Защо Еа разкрива плана небе-Земя
	на недостоен човек —
	и го почита, прави му Шем?
P$
	В планисферата, която разчетохме, виждаме точно такава карта, „план небе-Земя“. С езика на знаците и с думи нефилимите са ни скицирали маршрута от своята планета до нашата.


	Иначе необясними текстове, свързани с небесни разстояния, също се изпълват със смисъл, ако ги четем от гледна точка на космическите пътувания от Дванадесетата планета. Един такъв паметник, открит в руините на Нипур и датиращ отпреди около четири хилядолетия, днес се съхранява в колекцията „Хилпрехт“ в Университета в Йена, Германия. О. Нойгебауер („Точните науки в древността“) установява, че плочката несъмнено е препис „от по-древно оригинално съчинение“. Тя съдържа небесни разстояния, първо от Луната до Земята и после до други шест планети.
	Втората част на текста, изглежда, се състои от математически формули за решаване на някакъв междупланетен проблем. Според някои тълкувания той гласи:
C>
	„40 4 20 6 40 Х 9 е 6 40
	13 касбу 10 уш мул ШУ.ПА
	ели мул ГИР суд
	40 4 20 6 40 Х 7 е 5 11 6 40
	10 касбу 11 уш 6 1/2 гар 2 у мул ГИР таб
	ели мул ШУ.ПА суд“
C$
	Учените спорят за вярното разчитане на мерните единици в тази част на текста (нова интерпретация ни прати с писмо д-р Йолснер, уредник на колекцията „Хилпрехт“ в Йена). Ясно е обаче, че втората част на текста измерва разстояния от ШУ.ПА (Плутон).
	Единствено нефилимите, които пътували между планетите, може да са автори на тези формули, единствено те се нуждаели от такива данни.
	Като се има предвид, че тяхната планета и целта им, Земята, се намирали в постоянно движение, нефилимите трябвало да насочат кораба си не към мястото, където била Земята по време на излитането, а там, където щяла да е по време на пристигането. Спокойно можем да приемем, че те изчислявали траекториите си по същия начин, по който съвременните учени картографират експедициите до Луната и други планети.
	Космическите кораби на нефилимите навярно били изстрелвани от Дванадесетата планета в посоката на нейната орбита, но много преди приближаването й до Земята. Въз основа на тези и безброй други фактори Амнон Сичин, доктор по въздухоплаване и инженерство, изчисли специално за нас две алтернативни траектории. Първата изисквала изстрелване на кораба от Дванадесетата планета преди да достигне апогея си (най-далечната точка). Почти без разход на гориво корабът всъщност почти нямало да промени курса си, а просто щял да намали скоростта. Докато Дванадесетата планета (също космически кораб, макар и огромен) продължавала по елипсовидната си орбита, космическият кораб щял да следва много по-къс елипсовиден курс и да стигне до Земята много преди нея. Тази алтернатива има и преимущества, и недостатъци.
	Периодите от по три хиляди и шестстотин земни години, с които нефилимите измервали мандатите и дейността си на Земята, предполагат, че те може би са предпочитали втората алтернатива — кратко пътуване и престой в земното небе, съвпадащ с приближаването на самата Дванадесета планета. Това изисквало изстрелване на космическия кораб (С), когато Дванадесетата планета се намирала по средата на връщането си от апогея. Поради бързото увеличаване на скоростта на планетата корабът имал нужда от мощни двигатели, за да я изпревари и да стигне на Земята (В) няколко земни години преди нея (обр. 125).
	{img:12-planeta-obr125.png|#Обр. 125}
	Въз основа на сложни технически данни и податки в месопотамските текстове стигаме до заключението, че за пътуванията си до Земята нефилимите използвали същия подход, какъвто използва НАСА за полетите до Луната: когато наближавал целта (Земята), главният космически кораб влизал в орбита около нея, без да каца. От кораба-майка се отделял по-малък кораб, който се приземявал на планетата.
	Колкото и трудно да било кацането, излитането от Земята трябва да било още по-рисковано. Спускателният кораб трябвало да се върне на кораба-майка, който да запали двигателите си и да развие изключително висока скорост, за да настигне Дванадесетата планета, вече отминала перигея си между Марс и Юпитер с максималната си орбитална скорост. Д-р Сичин изчисли, че в земната орбита на космическия кораб имало три точки, които можели да му придадат начална скорост. Трите алтернативи давали на нефилимите възможност за избор и им позволявали да настигнат Дванадесетата планета от 1.1 до 1.6 земни години.
	За успешното подхождане, кацане и излитане от нашата планета били необходими подходящ терен, напътствия от Земята и идеална координация с родния им свят.
	Както ще се уверим, нефилимите изпълнявали всички тези изисквания.


>	10. Градовете на боговете

	Историята за заселването на разумни същества на Земята е вълнуваща сага, също толкова вдъхновяваща, колкото откриването на Америка или първото околосветско пътуване. И определено е по-важна, защото в резултат на това заселване днес съществуваме ние и нашата цивилизация.
	„Епос за Сътворението“ разказва, че „боговете“ дошли на Земята след грижливо обмисленото решение на водача си. Вавилонската версия приписва това решение на Мардук и обяснява, че той изчакал пръстта на Земята да изсъхне и да се втвърди достатъчно, за да позволи кацане и строителство. После Мардук обявил решението на групата космонавти:
P>
	В дълбините горе,
	където живеете,
	построих аз „Царския дом на висините“.
	Сега ще построя негово подобие долу.
P$
	След това Мардук разяснил целта си:
P>
	Когато от небесата
	на съвет се спускате,
	ще има място за пренощуване,
	което ще приема всички ви.
	Ще го нарека Вавилон —
	Портата на боговете.
P$
	Така Земята не само станала обект на кратък изследователски престой, а постоянен „дом далеч от дома“.
	Обитавайки планета, която представлявала своего рода космически кораб и пресичала орбитите на повечето други планети, нефилимите несъмнено първо наблюдавали небето от родния си свят. Сигурно са последвали автоматични сонди. Рано или късно нефилимите са придобили способността да пращат космонавти на други планети.
	Когато започнали да си търсят нов „дом“, Земята трябва да е привлякла вниманието им. Нейните сини краски показвали, че разполага с необходимите за живота вода и въздух, кафявите говорели за наличие на суша, зелените — за растителност и условия за животински живот. И все пак когато нефилимите най-после стигнали на Земята, тя трябва да е изглеждала по-различно, отколкото на нашите космонавти. Защото когато нефилимите за пръв път дошли на Земята, тя преживявала ледникова епоха — ледников период, състоящ се от фази на заледяване и стопяване на Ледниците.


	Ранно заледяване — започнало преди около 600000 години.
	Първо затопляне (междуледников период) — преди 550000 години.
	Втори ледников период — преди 480000 до 430000 години.


	Когато преди 450000 години нефилимите за пръв път кацнали на Земята, около една трета от сушата била покрита с лед. Тъй като голяма част от водата била замръзнала, валежите били намалели, но не навсякъде. Поради особеностите на ветровете и терена, както и поради други фактори, някои достатъчно влажни днес райони били сухи тогава, а други, в които сега се наблюдават само сезонни дъждове, били подложени на целогодишни валежи.
	Морското равнище също било по-ниско, тъй като била замръзнала голяма част от водата. Свидетелствата показват, че по време на кулминацията на двете основни ледникови епохи морското равнище било със 180–210 метра по-ниско от сегашното. Затова там, където сега има морета и крайбрежни ивици, тогава имало суша. Ако минавали през скалисти земи, реките прорязвали дълбоки клисури и каньони, ако теренът бил мека пръст и глина, те стигали до ледниковите морета през огромни тресавища.
	След като дошли на Земята при такива климатични и географски условия, къде можели да установят първата си база нефилимите?
	Те несъмнено са търсили място със сравнително умерен климат, където щели да са достатъчни обикновени заслони и можели да се движат с леки работни дрехи, а не дебело подплатено облекло. Освен това трябва да са търсили вода за пиене, къпане и промишлени нужди, както и за растителния и животински живот, необходим им за храна. Реките улеснявали напояването на големи райони и осигурявали удобен транспорт.
	Само една доста тясна умерена зона отговаряла на всички тези изисквания, както и на необходимостта от дълги и равни, подходящи за кацане участъци. Както вече знаем, вниманието на нефилимите се насочило към три големи речни системи и техните долини: Нил, Инд и Тигър-Ефрат. Всяка от тези долини била подходяща за колонизиране и всяка след време се превърнала в център на древна цивилизация.
	Нефилимите не може да са пренебрегнали и друга потребност: източник на гориво и енергия. На Земята петролът бил подходящ и богат източник на енергия, топлина и светлина, както и основна суровина, от която се правели безброй ценни продукти. Ако се съди по шумерската практика и документи, нефилимите широко използвали нефта и неговите производни — логично е в търсене на най-подходящо за заселване място на Земята те да предпочетат район с богати петролни залежи.
	От тази гледна точка нефилимите навярно са поставили долината на Инд на последно място, защото не разполага с петрол. Долината на Нил може би е заела второто място — геологически тя се намира в обширен район със седиментни скали, но петролните залежи са на известно разстояние и изискват дълбоко сондиране. Двуречието несъмнено е било поставено на първо място. От Персийския залив до планинските извори на Тигър и Ефрат се намират едни от най-богатите петролни залежи. И въпреки че за да се стигне до нефта на повечето места се налага да се пробиват дълбоки сонди, в древен Шумер (днес Южен Ирак) различните видове битум, катрани, смоли и асфалт естествено извирали на повърхността.
	(Интересно е, че шумерите имали имена за всички видове битумни съставки — петрол, земно масло, естествен асфалт, скален асфалт, катрани, пирогенни асфалти и смоли. Имали девет имена за различни видове битум. За сравнение, на древноегипетски има само две имена, на санскрит — само три.)
	Битие описва Божия дом на Земята — Едем — като място с умерен климат, топло, но с лек ветрец, защото Господ излизал на следобедна разходка, за да се разведри. Почвата била подходяща за земеделие, особено за овощни градини. Водната мрежа се състояла от системите на четири реки. „Името на третата река е Хидекел (Тигър): тя тече пред Асирия. Четвъртата река е Ефрат.“
	Докато предположенията за първите две реки, Фисон („обилна“) и Гихон („която блика“) са неубедителни, няма абсолютно никакво съмнение в другите две, Тигър и Ефрат. Някои учени локализират Едем в Северна Месопотамия, откъдето извират двете реки и два по-малки техни притока, други (като И. А. Спайсър, „Реките на рая“) смятат, че четирите реки са се сливали при Персийския залив и Едем не се е намирал в Северна, а в Южна Месопотамия.
	Библейското име Едем е от месопотамски произход и произлиза от акадската дума „едину“, която означава „равнина“. Спомняме си, че „божествената“ титла на древните богове била ДИН.ГИР („праведните/справедливите от ракетите“). Вероятното шумерско име на дома на боговете Е.ДИН би означавало „дом на праведните“ — подходяща характеристика.
	Изборът на Месопотамия за дом на Земята навярно се дължал на поне още едно важно съображение. Макар че след време нефилимите установили космодрум на суха земя, някои свидетелства предполагат, че поне отначало са се приводнявали в морето в херметично затворена капсула. Ако са използвали този метод за кацане, Месопотамия осигурявала близост не само до едно, а до две морета — Индийския океан на юг и Средиземно море на запад — така че в случай на необходимост кацането да не зависи от един воден басейн. Както ще се убедим, важно било също да разполагат с подходящ залив, от който да се отправят на дълги морски пътешествия. В древните текстове и изображения корабите на нефилимите отначало били наричани „небесни кораби“. Можем да си представим, че в древните епоси кацането на такива „морски“ космонавти се е описвало като поява на някаква небесна подводница в морето, от която на брега слизали „рибо-човеци“.
	В текстовете наистина се споменава, че някои от АБ.ГАЛ, които дошли с космическите кораби, били облечени като риби. Един текст, който разказва за божествените пътувания на Ищар, съобщава, че богинята се опитала да стигне при „великия галу“ (главен навигатор), който отплавал с „потънал кораб“. Берос предава легендата за Оанес, „съществото, надарено с разум“, бог, който се появил от „Еритрейското море, което граничи с Вавилония“, през първата година от спускането на царската власт от небето. Според Берос, макар да приличал на риба, Оанес имал човешка глава под рибешката и човешки крака под рибешката опашка. „Гласът и езикът му също били членоразделни и човешки“. (обр. 126).
	{img:12-planeta-obr126.png|#Обр. 126}
	Тримата старогръцки историци, от които научаваме какво е писал Берос, твърдят, че такива божествени рибо-човеци се появявали периодично от „Еритрейското море“ — водния басейн, който днес наричаме Арабско море (западната част от Индийския океан).
	Защо нефилимите се приводнявали в Индийския океан, на стотици километри от избраното от тях място в Месопотамия, вместо в Персийския залив, който е много по-близо? Древните разкази непряко потвърждават нашето заключение, че първите кацания били по време на втория ледников период, когато днешният Персийски залив не бил море, а тресавища и плитки езера, в които не можело да се приводни космически кораб.
	От Арабско море първите разумни същества на Земята се отправили към Месопотамия. Блатата се простирали по-навътре в сушата, отколкото днешната брегова ивица. Там, край тресавищата, те установили първото си селище на нашата планета.
	Нарекли го Е.РИ.ДУ („дом, построен надалеч“). Значението на тази дума се е вкоренило във всички езици; на немски „Земя“ е „Erde“, на старонемски — „Erda“, на исландски — „Jordh“, на датски — „Jord“, на готски — „Airtha“, на средноанглийски — „Erthe“, а ако се върнем назад географски и хронологически, „Земя“ на арамейски е „Aratha“ или „Ereds“, на кюрдски — „Erd“ или „Ertz“ и „Eretz“ — на иврит.
	В Ериду, Южна Месопотамия, нефилимите установили Земна станция I, самотен аванпост на полузаледена планета (обр. 127).
	{img:12-planeta-obr127.png|#Обр. 127}
	Самотен аванпост на чужда планета:
	Азия, както навярно изглеждала от въздуха в средата на ледниковата епоха. По-ниското морско равнище означава, че бреговете са били различни от днешните. Персийският залив и Южна Месопотамия са представлявали калища, езера и тресавища.
	Потвърдени от по-късни акадски преводи, шумерските текстове изброяват първите селища или „градове“ на нефилимите в реда на тяхното създаване. Научаваме дори кой бог отговарял за тях. Един шумерски паметник, за който се смята, че е оригинал на акадските „плочки на потопа“, разказва за пет от първите седем града:
P>
	След като царската власт беше спусната от небето,
	след като върховната корона, царският престол
	бяха спуснати от небето,
	той… усъвършенства процедурите,
	божествените повели…
	Основа пет града на чисти места,
	даде им имена,
	определи ги за центрове.
	Първия от тези градове, ЕРИДУ,
	той даде на Нудимуд, водача.
	Втория, БАД-ТИБИРА,
	даде на Нугиг.
	Третия, ЛАРАК,
	даде на Пабилсаг.
	Четвъртия, Сипар,
	даде на героя Уту.
	Петия, ЩУРУПАК,
	даде на Суд.
P$
	За съжаление името на бога, който спуснал царската власт от небето, подготвил създаването на Ериду и още четири града и назначил техните наместници или командири, се е изличило. Всички текстове обаче са единодушни, че богът, който излязъл на брега край блатата и казал „тук ще се заселим“, бил Енки, наричан в текста „Нудимуд“ („който направи неща“).
	Двете имена на този бог — ЕН.КИ („господар на твърдта“) и Е.А („чийто дом е вода“) — са изключително подходящи. Ериду, който останал седалище на властта и култов център на Енки през цялата месопотамска история, бил построен на земя, изкуствено издигната над водите на блатата. Свидетелствата за това се съдържат в текста, наречен (от С. Н. Крамър) „Мит за Енки и Ериду“:
P>
	Господарят на водните дълбини, царят Енки…
	построи своя дом…
	В Ериду построи Дома на водния бряг…
	Царят Енки… построи дом:

	Ериду, като планина,
	той издигна от земята;
	на хубаво място го построи.
P$
	Тези и други, главно фрагментарни текстове предполагат, че една от първите грижи на тези „колонисти“ на Земята била свързана с плитките езера и тресавищата. „Той донесе… започна разчистването на малките реки.“ Опитът за разчистване на коритата на потоците и притоците целял пресушаване на блатата, осигуряване на по-чиста, питейна вода и развитие на изкуственото напояване. Шумерските паметници също разказват за насипване на пръст и издигане на диги за защита на първите сгради от вездесъщата вода.
	Така нареченият „Мит за Енки и реда на земята“ е една от най-дългите и най-добре запазени шумерски поеми, открити до този момент. Текстът й се състои от около четиристотин и седемдесет реда, триста седемдесет и пет от които са напълно четивни. За съжаление началото (петдесетина реда) е отчупено. Следващите стихове са посветени на възхвала на Енки и установяването на неговата връзка с върховния бог Ану (негов баща), Нинти (негова сестра) и Енлил (негов брат).
	След това встъпление „микрофона взима“ самият Енки. Колкото и фантастично да звучи, факт е, че текстът представлява разказ на Енки за кацането му на Земята.
P>
	Когато се приближих към Земята,
	имаше големи наводнения.
	Когато се приближих към зелените й морави,
	купчини и могили бяха издигнати
	по моя заповед.
	Аз построих дома си на чисто място…
	Моят дом…;
	Сянката му пада връз Змийското блато…
	Шарани размахват опашки в него
	сред ниските тръстики гизи.
P$
	Поемата продължава с описание в трето лице за успехите на Енки. Ето някои избрани стихове:
P>
	Той измери блатото,
	пусна в него шаран и… — риба;
	той измери тръстиковия гъсталак,
	пусна в него… — тръстика и зелена тръстика.
	Енбилулу, инспектора на каналите,
	той назначи да надзирава тресавищата.

	Той, който опъна мрежа, за да не избяга нито една риба,
	от чийто капан не… избягва,
	от чиято примка нито една птица не избягва,
	… син на… бог, който обича риба,
	Енки назначи да отговаря за рибата и птиците.

	Енкимду, онзи от рова и дигата,
	Енки назначи да отговаря за рова и дигата.
	Той, чийто… калъп насочва,
	Кула, тухларя на Страната,
	Енки назначи да отговаря за калъпите и тухлите.
P$
	Поемата изброява другите постижения на Енки, например пречистването на водите на Тигър и свързването (с канал) на Тигър и Ефрат. До жилището му на брега бил построен кей, на който можели да пристават тръстикови салове и лодки. Домът му съответно бил наречен Е.АБЗУ („дом на дълбините“). Светилището на Енки в Ериду хилядолетия наред било известно под това име.
	Енки и неговите другари несъмнено проучили сушата около Ериду, но изглежда, предпочитали да пътуват по вода. Тресавищата, казва той в един от текстовете, „са моето любимо място, те простират ръце към мен“. В други паметници Енки описва плаването си сред блатата с кораб, наречен МА.ГУР (буквално, „кораб за обикаляне“). Той разказва, че екипажът му „едновременно натискаха греблата“, „пеят сладки песни и радват реката“. В такива моменти, споделя богът, „свещените песни и заклинания изпълваха моите водни дълбини“. Посочват се дори такива незначителни подробности като името на капитана на кораба на Енки (обр. 128).
	{img:12-planeta-obr128.png|#Обр. 128}
	Шумерските царски списъци показват, че Енки и неговата първа група нефилими доста дълго останали сами на Земята: до назоваването на следващия командир или „селищен вожд“ изтекли осем шара (28800 години).
	Анализът на астрономическите свидетелства хвърля интересна светлина върху този въпрос. Учените са озадачени от очевидното шумерско „объркване“ на свързания с Енки зодиакален дом. Знакът на рибо-козата, който обозначава съзвездието Козирог, явно се свързвал с Енки (и обяснява епитета на основателя на Ериду, А.ЛУ.ЛИМ, което може да означава „овца на блестящите води“): Но Еа/Енки често е изобразяван със съдове, от които тече вода — древният Водолей. Освен това определено бил бог на рибата и затова бил свързван с Риби.
	Астрономите не могат да обяснят как древните звездобройци са видели в група звезди очертанията на риби или водоносец, да речем. Естественият отговор предполага, че зодиакалните знаци не са били наричани според формата на звездната група, а според епитета или главната дейност на бога, първоначално свързван с времето, когато на пролетното равноденствие слънцето изгрявало в съответния зодиакален дом.
	Ако е кацнал на Земята — както смятаме ние — в края на Епохата на Риби, станал е свидетел на прецесиалното придвижване във Водолей и е останал цяла голяма година (25920 години) до началото на Епохата на Козирог, Енки наистина е бил единствен командир на Земята в продължение на предполагаемите 28800 години.
	Този период също съответства на заключението ни, че нефилимите са пристигнали на Земята по средата на ледниковата епоха. Тежката работа по издигането на диги и прокопаването на канали започнала при изключително сурови климатични условия. Ала няколко шара след кацането им студът започнал да отстъпва на по-топъл и дъждовен климат (преди около 430000 години). Тъкмо тогава нефилимите решили да се преместят по-навътре в сушата и да разширят селищата си. Анунаките (редовите нефилими) съответно нарекли втория командир на Ериду А.ЛАЛ.ГАР („който донесе отдих в дъжда“).
	Но докато Енки изживявал трудностите на първозаселник, Ану и другият му син Енлил наблюдавали развитието на събитията от Дванадесетата планета. Месопотамските текстове ясно показват, че земната мисия всъщност се командвала от Енлил и още щом се взело решение за нейното продължаване, той лично се спуснал на Земята. За него ЕН.КИ.ДУ.НУ („Енки копае дълбоко“) построил специално селище или база на име Ларса. Когато лично поел командването, Енлил бил наречен АЛИМ („овен“), което съвпаднало с „епохата“ на зодиакалното съзвездие Овен.
	Създаването на Ларса поставило началото на нова фаза в нефилимското заселване на Земята. То бележи решението за по-нататъшно изпълнение на задачите, заради които били дошли и които изисквали снабдяване на планетата с повече „работна ръка“, инструменти, оборудване и изпращане на ценни товари на Дванадесетата планета.
	Приводняването в морето вече не било възможно за такива по-големи тежести. Климатичните промени направили вътрешността по-достъпна — било време да преместят мястото за кацане навътре в Месопотамия. В този момент Енлил дошъл на Земята и от Ларса установил „контролен център“ — сложен команден пункт, от който нефилимите координирали космическите пътувания до и от родната си планета, насочвали спускателните совалки и усъвършенствали излитането и окачването с космическите кораби, орбитиращи около Земята.
	За тази цел Енлил избрал място, което нарекъл НИБРУ.КИ („земен кръстопът“) и което хилядолетия наред било известно под името Нипур. (Спомняме си, че небесната точка, в която Дванадесетата планета максимално се приближавала до Земята, се казвала „Небесен кръстопът“.) Там той установил ДУР.АН.КИ, връзката небе-Земя.
	Естествено задачата била сложна и времеемка. Докато строели Нипур, Енлил останал в Ларса в продължение на шест шара (21600 години). Както свидетелстват зодиакалните наименования на Енлил, операцията в Нипур също продължила много. В Ларса Енлил бил свързван с Овен и по-късно с Телец. Нипур бил създаден през „епохата“ на Телец.
	Една религиозна поема, наречена „Химн на Енлил, Всемилостивия“, която възхвалява Енлил, съпругата му Нинлил, неговия град и „върховния му дом“ Е.КУР, ни съобщава много подробности за Нипур. Например Енлил имал на разположение някои изключително сложни инструменти: „вдигнато нагоре «око», което оглежда земята“ и „вдигнат нагоре лъч, който претърсва сърцето на цялата земя“. Нипур, разказва ни поемата, бил охраняван от ужасни оръжия: „Видът му е ужас“, „до него никой могъщ бог не може да се приближи“. „Ръката“ му била „огромна мрежа“ и насред нея имало „бързостъпваща птица“, от която злите не можели да избягат. Дали градът не бил защитен от някакъв смъртоносен лъч или от електронно силово поле? Дали в средата му имало хеликоптерна площадка с „птица“, толкова бърза, че никой не можел да избяга от нея?
	На върха на изкуствено издигната платформа в центъра на Нипур се издигал домът на Енлил, КИ.УР („място на земния корен“) — където се намирала „връзката между небето и Земята“. Това бил комуникационният център на контролния пункт, мястото, от което анунаките на Земята се свързвали със своите другари, ИГИ.ГИ („които се обръщат и виждат“), в орбитиращия космически кораб.
	В средата му, продължава древният текст, имало „висока колона, издигаща се към небето“. Този стълб бил здраво забит в земята „като платформа, която не може да се преобърне“ и Енлил го използвал, за да „казва думата си“ към небето. Това е просто описание на предавателна кула. Щом „думата“ на Енлил — неговите заповеди — „стигнеше на небето, оттам на Земята изобилие се изливаше“. Какъв прост начин да се опише потокът от материали, специална храна, лекарства и инструменти, спускани от совалката, щом се получела „дума“ от Нипур!
	В този контролен център върху издигната платформа, „върховния дом“ на Енлил, имало тайнствено помещение, наречено ДИР.ГА:
P>
	Тайнствена като далечните Води,
	като Небесния зенит.
	Сред нейните… емблеми,
	емблемите на звездите.
	МЕ отнася тя до съвършенство.
	Нейните думи са за произнасяне…
	Нейните думи са прелестни предсказания.
P$
	Каква е тази „дирга“? Повредите в древната плочка не ни позволяват да получим повече сведения, но името говори само за себе си, защото означава „тъмната, напомняща на корона стая“, място, където се съхранявали звездните карти, където се правели предсказания, където се получавали и предавали „ме“ (съобщенията на космонавтите). Описанието ни напомня за контролния център в Хюстън, Тексас, откъдето се наблюдаваха полетите до Луната.
	Тук ще припомним историята за бог Зу, който отишъл в светилището на Енлил и откраднал плочката на съдбите и в резултат „прекратени бяха божествените формули; неподвижност се разпростря навред, тишина се спусна… Блясъкът на светилището угасна.“
	В „Епос за Сътворението“ „съдбите“ на планетните богове са техните орбити. Логично е да допуснем, че плочката на съдбите, която била толкова важна за функционирането на Енлиловия „контролен център“, управлявала орбитите и траекториите на космическите кораби, поддържащи „връзката“ между небето и Земята. Може би това е била жизненоважната „черна кутия“ с компютърните програми, насочващи космическите кораби, без които били прекъснати контактите между нефилимите на Земята и тяхната връзка с родната планета.
	Повечето учени смятат, че името ЕН.ЛИЛ означава „господар на вятъра“, което се вписва в теорията, че древните „обожествявали“ природните стихии и имали богове на ветровете и бурите. Някои специалисти обаче предполагат, че в този случай думата ЛИЛ не означава природен ураганен вятър, а „вятъра“ който излиза от устата — реч, заповед. Древните шумерски пиктограми на думите ЕН — особено по отношение на Енлил — и ЛИЛ хвърлят светлина върху въпроса. Защото пред себе си виждаме постройка с висока кула, от която стърчат антени, както и приспособление, много напомнящо на гигантски радарни гнезда, каквито днес се издигат за регистриране и излъчване на сигнали — „огромната мрежа“, описана в текстовете (обр. 129).
	{img:12-planeta-obr129.png|#Обр. 129}
	Енлил поставил начело на създадения като производствен център Бад-Тибира своя син Нанар/Син. В списъците на градовете той е наречен НУ.ГИГ („онзи от нощното небе“). Според нас там били родени близнаците Инана/Ищар и Уту/Шамаш — събитие, белязано от свързването на баща им Нанар със следващото зодиакално съзвездие Близнаци. Като бог, опитен в ракетното дело, Щамаш бил свързан със съзвездието ГИР (което означава и „ракета“, и „щипка на рак“), а Ищар — с Лъв, на чийто гръб традиционно се изобразява.
	Сестрата на Енлил и Енки, „акушерката“ Нинхурсаг (СУД) също не била забравена: под нейна власт Енлил поставил Шурупак, медицинския център на нефилимите — събитие, белязано с назоваването на нейното съзвездие „Девойката“ (Дева).
	Докато се установявали тези центрове, завършването на Нипур било последвано от построяването на нефилимския космодрум на Земята. Текстовете ясно посочват, че Нипур бил мястото, където се изричали „думите“ — заповедите. Когато „Енлил заповяда «Към небето!»… онова, което сияе, се издигна като небесна ракета.“ Но самото действие станало там, „където изгрява Шамаш“, и това място — нефилимският „Кейп Кенеди“* — било Сипар, градът под властта на началника на Орлите, в чието светилище се издигали многостепенни ракети.
	[* Старото име на Кейп Канаверал (1963–1973), космическия полигон на: САЩ. — Б.пр.]
	Когато поел командването на огнените ракети и по-късно станал бог на правосъдието, Шамаш бил свързан със съзвездията Скорпион и Везни.
	Последен от списъка на първите седем града на боговете бил Ларак, където Енлил пратил сина си Нинурта. Текстът го нарича ПА.БИЛ.САГ („велик закрилник“) — името, под което било известно съзвездието Стрелец.


	Не е реалистично да смятаме, че първите седем града на боговете били създадени случайно. Тези „богове“, които можели да пътуват в космоса, разположили първите си селища в съответствие с определен план, изпълняващ жизненоважна потребност: да могат да кацат на Земята и да излитат към родната си планета.
	Какъв бил този общ план?
	В търсене на отговор ние си задаваме въпроса какъв е произходът на земния астрономически и астрологически символ, кръг, разполовен с кръст, чиито рамена се пресичат под прав ъгъл — символа, с който обозначаваме „мишена“.
	Символът датира от появата на астрономията и астрологията в Шумер и е идентичен с египетския йероглиф за „място“:
	{img:12-planeta-p280.png}
	Съвпадение ли е това, или е важно свидетелство? Дали нефилимите са кацали на Земята, като са налагали върху изображението й или картата някаква „мишена“?
	Нефилимите били чужденци на Земята. Докато наблюдавали повърхността й от космоса, те сигурно са обръщали особено внимание на планините и планинските вериги не само защото можели да се окажат опасни по време на кацанията и излитанията, но и защото можели да служат за навигационни ориентири.
	Докато кръжали над Индийския океан, нефилимите оглеждали Двуречието, което избрали за обект на първите си колонизационни опити. Единственият ориентир, който изпъквал в района, била планината Арарат.
	Угаснал вулканичен масив, Арарат се издига над Арменското плато, където днес се пресичат границите на Турция, Иран и Съветска Армения. Източните и северните части на планината се издигат на около 900, а северозападните — на около 1500 метра над морското равнище. Целият масив има диаметър около 40 километра, огромен купол, извисяващ се над земната повърхност.
	Други особености карат Арарат да изпъква не само на хоризонта, но и от небето. Първо, той се намира почти точно между две езера, Ван и Сован. Второ, от него се издигат два върха: Малки Арарат (3932 метра) и Големи Арарат (5181 метра). Никоя друга планина в района не може да съперничи на височината на двата върха, които са постоянно покрити със сняг. Те са като два светещи фара между двете езера, които от своя страна денем играят ролята на исполински рефлектори.
	Имаме основания да смятаме, че нефилимите са избрали мястото на космодрума заради специфичния ориентир и удобния речен път. Разположеният на север от Месопотамия двувръх и леснодостъпен Арарат е очевиден ориентир. Спуснатият през центъра на планината меридиан разполовява Ефрат. Това била мишената — мястото, избрано за космодрума (обр. 130).
	{img:12-planeta-obr130.png|#Обр. 130}
	Лесно ли се кацало и излитало оттам?
	Отговорът е положителен. Избраното място се намира в равнина. Планинските вериги, които обграждат Месопотамия, са на значително разстояние. Най-високите (на изток, североизток и север) не могат да пречат на космическа совалка, която подхожда от югоизток.
	Достъпно ли е било мястото — можели ли са космонавтите и материалите без много трудности да стигат дотам?
	Отговорът отново е положителен. Мястото било достъпно по суша и с кораб по Ефрат.
	И един по-важен въпрос: имало ли близък източник на енергия, на гориво за светлина и енергия? Отговорът е категорично ДА. На завоя на Ефрат, където щял да бъде установен Сипар, се намирали едни от най-богатите известни в древността повърхностни залежи на битум, петролни продукти, които извирали в естествени кладенци и можели да се черпят направо, без да се налага дълбоко сондиране.
	Можем да си представим как заобиколен от своите помощници в командния център на космическия кораб, Енлил чертае кръст в нарисувания на картата кръг. „Как ще наречем това място?“ — може би пита той.
	„Защо не Сипар?“ — предлага някой.
	На близкоизточните езици името означава „птица“. Сипар било мястото, където щели да свият гнездо Орлите.
	Как щели да стигат до Сипар космическите совалки?
	Можем да си представим как някой от космическите навигатори показва най-подходящия курс. Отляво били Ефрат и планинското плато западно от него, отдясно били Тигър и планинската верига Загрос на изток. Ако корабът трябвало да подходи към Сипар под прав ъгъл спрямо араратския меридиан, курсът му щял безопасно да мине между тези два рискови района. Нещо повече, подхождайки под такъв ъгъл, той щял да прелети над скалистия край на Арабския полуостров, докато все още е на голяма височина, и да започне спускането си над водите на Персийския залив. Оттам щял да има отлична видимост и връзка с контролния център в Нипур.
	Тогава помощникът на Енлил нахвърлил груба скица — триъгълник с реки и планини от двете страни, сочещ като стрела към Сипар. В центъра му с „Х“ бил отбелязан Нипур (обр. 131).
	{img:12-planeta-obr131.png|#Обр. 131}
	Колкото и невероятно да изглежда, тази скица не е направена от нас — тя е нарисувана върху керамичен предмет, открит в Суза и произхождащ от пласт, който датира от около 3200 г. пр.Хр. Това напомня планисферата, описваща траекторията и процедурите на полета, която е разделена на четиридесет и пет градусови сегменти.
	Установяването на нефилимските селища на Земята не било случаен опит. Били проучени всички възможности, били преценени всички ресурси, били взети предвид всички опасности. Нещо повече, самият селищен план бил грижливо картографиран, така че всеки обект да се впише в окончателната картина, чиято цел била да очертае курса към Сипар.
	До този момент никой не е търсил цялостен план в пръснатите шумерски селища. Но ако вземем първите седем града, ще установим, че Бад-Тибира, Шурупак и Нипур са разположени на линията, която минава точно под прав ъгъл спрямо араратския меридиан, и че тя пресича меридиана точно в Сипар! Другите два града, които са локализирани, Ериду и Ларса, също са разположени на права линия, която пресича първата и араратския меридиан, също в Сипар.
	Като изходим от древната скица, която прави Нипур център на кръг, и начертаем концентрични кръгове от Нипур през различните градове, установяваме, че друг древен шумерски град, Лагаш, бил разположен точно на един от тези кръгове — на линия, отстояща на равно разстояние от четиридесет и пет градусовата линия, например линията Ериду-Ларса-Сипар. Местоположението на Лагаш отразява това на Ларса.
	Макар че ЛА.РА.АК („виждащ яркия ореол“) все още не е локализиран, логичното му място е точка 5, тъй като там е естествено да има град на боговете, завършващ веригата от селища по главната летателна траектория на интервали от шест беру: Бад-Тибира, Шурупак, Нипур, Ларак, Сипар (обр. 132).
	{img:12-planeta-obr132.png|#Обр. 132}
	Двете външни линии, които фланкират централната и минават през Нипур, се намират на шест градуса от двете му страни и играят ролята на югозападна и североизточна граница на главната летателна траектория. Името ЛА.АР.СА означава „виждащ червената светлина“, а ЛА.АГ.АШ — „виждащ ореола в шест“. Градовете по всяка линия наистина са разположени на шест беру (приблизително шестдесет километра) един от друг.
	Това според нас бил общият план на нефилимите. След като избрали най-подходящото място за своя космодрум (Сипар), те разположили другите селища така, че да очертаят курса до него. В центъра поставили Нипур, където се намирала „връзката небе-Земя“.


	Нито истинските градове на боговете, нито техните останки някога пак ще бъдат зърнати от човек — всички те били унищожени от потопа, който по-късно сполетял Земята. Но можем да научим много за тях, защото било свещен дълг на месопотамските царе да възстановяват светилищата на едно и също място според първоначалните планове. Владетелите подчертавали педантичното си придържане към плановете в своите надписи като този, открит от Лейърд:
C>
	„Вечния хоризонтален план,
	който за бъдещето
	строителството определи
	[аз изпълних].
	Той носи
	рисунките от Древните времена
	и писмената на Горното небе.“
C$
	Ако Лагаш е един от градовете, играли ролята на сигнален фар, както предполагаме, голяма част от сведенията на Гудеа придобиват смисъл. Той пише, че когато Нинурта му наредил да възстанови светилището, друг бог му дал архитектурните планове (начертани върху каменна плоча) и една богиня (която „пътувала между небето и Земята“) му показала небесна карта и му обяснила астрономическата ориентация на сградата.
	Освен „божествената черна птица“ в светилището били поставени „ужасното око“ на бога („силният лъч, който покорява света на могъществото си“) и „владетелят на света“ (чийто звук можел да „кънти навсякъде“). Накрая, когато сградата била завършена, отгоре й издигнали „символа на Уту“ с, лице „към мястото на изгрева на Уту“ — към космодрума в Сипар. Всички тези лъчисти предмети били важни за функционирането на космодрума, защото самият Уту „радостно се отправи“ да инспектира системите.
	Древни шумерски изображения често представят големи сгради, построени в древни времена от тръстика и дърво, да се издигат в полето сред пасящ добитък. На предположението, че това са обори, противоречат стълбовете, които винаги се подават от покривите на тези постройки (обр. 133 а).
	Както можем да видим, предназначението на „стълбовете“ е да носят една или повече двойки „пръстени“, чиято функция е неясна. Но макар тези сгради да са издигнати на полето, трябва да си зададем въпроса дали са построени за добитъка. Шумерските пиктограми (обр. 133 б) за думата ДУР или ТУР (която означава „дом“, „сборно място“) несъмнено представят същите сгради, които са изобразени върху цилиндричните печати, но ясно показват, че главната особеност на сградата не е „колибата“, а кулата с антените. Подобни стълбове с „пръстени“ се издигали на входовете на храмовете в светилищата на боговете, а не само на полето (обр. 133 в).
	{img:12-planeta-obr133.png|#Обр. 133}
	Дали тези обекти са антени, свързани с предавателна техника? Дали двойките пръстени са радари, издигнати на полето, за да насочват кацащите космически совалки? Дали стълбовете били сканиращи устройства, „всевиждащите очи“ на боговете, за които споменават много текстове?
	Известно ни е, че техниката, с която били свързани различните устройства, била портативна, защото някои шумерски печати изобразяват „божествени предмети“ с формата на кутии, пренасяни с кораби или товарни животни (обр. 134).
	{img:12-planeta-obr134.png|#Обр. 134}
	Тези „черни кутии“ напомнят за ковчега на завета, направен от Мойсей по Божие напътствие. Сандъкът трябвало да е от дърво, облицовано отвътре и отвън със злато — две електропроводникови повърхности, изолирани с дърво помежду им. Върху сандъка трябвало да се постави „капорет“, също дървен, подпиран от два херувима, излети от чисто злато. Характерът на „капорета“ (според учените думата означава „капак“) не е ясен, но следният стих от Изход предполага неговото предназначение: „… там, над капорета*, между двата херувима, които са над ковчега на откровението, Аз ще ти се явявам…“
	[* В каноничния български превод на Стария завет, „очистилището“. — Б.пр.]
	Впечатлението, че кивотът на завета бил електрическа комуникационна кутия, още повече се засилва от напътствията относно неговото пренасяне. Той трябвало да се носи с дървени прътове, пъхнати през четири златни халки. Никой не бивало да докосва сандъка и когато един израилтянин го сторил, мигом бил убит — сякаш от удар на високоволтов електрически ток.
	Такива очевидно свръхестествени устройства — които позволявали да се общува с божеството, макар то физически да се намирало другаде — се превърнали в обект на почит, в „свещени култови символи“. Сред религиозните предмети в храмовете в Лагаш, Ур, Мари и други древни градове имало „идоли-очи“. Най-типичният пример бил открит в един „храм на окото“ в Тел Брак, Северозападна Месопотамия. Това светилище от IV хил. пр.Хр. било наречено така не само защото там били открити стотици символични „очи“, а главно защото във вътрешната част на храма имало само един олтар, върху който бил поставен огромен каменен символ на две очи (обр. 135).
	{img:12-planeta-obr135.png|#Обр. 135}
	По всяка вероятност той изобразявал истинския божествен предмет — „ужасното око“ на Нинурта или „окото“ от контролния център на Енлил в Нипур, за което древният писар съобщава: „Неговото вдигнато нагоре Око оглежда земята… Неговият вдигнат нагоре лъч претърсва земята.“
	Изглежда, че равният месопотамски терен изисквал издигане на изкуствени платформи, върху които да разполагат свързаната с космическите пътувания техника. Текстовете и изображенията не оставят съмнение, че постройките варирали от първите колиби на полето до по-късните стъпаловидни платформи със стълбища и наклонени рампи, които водели от широк долен етаж на по-тесен по-горен и така нататък. На върха на зикурата се издигало истинско жилище на бога, заобиколено с равен, ограден със стени двор, където била неговата „птица“ и „оръжията“ му. Изобразеният на един цилиндричен печат зикурат не само представлява обичайната многоетажна сграда, но и има две „пръстеновидни антени“, чиято височина, изглежда, е равна на трите етажа (обр. 136).
	{img:12-planeta-obr136.png|#Обр. 136}
	Мардук твърдял, че зикуратът и цялото светилище във Вавилон (Е.САГ.ИЛ) били построени по негови инструкции и в съответствие с „писания от Горното небе“. Една плочка (известна като плочката на Смит, по името на учения, който я разчел), анализирана от Андре Паро („Зикуратите и кулите във Вавилон“), съобщава, че седеметажният зикурат представлявал идеален квадрат, като първия етаж или основата имала страни от по петнадесет гара. Всеки следващ етаж бил с по-малка площ и по-нисък, освен последния (домът на бога), който бил извънредно висок. Общата височина обаче отново се равнявала на петнадесет гара, така че цялата сграда не само била идеален квадрат, но и идеален куб.
	Гарът, който се използвал при измервания, бил равен на дванадесет къси лакти — приблизително шест метра. Двама учени, Х. Дж. Ууд и Л. К. Стечини, доказват, че шумерската шестдесетична основа, числото 60, определяло всички основни мерки в месопотамските зикурати. Така основата на всяка страна била равна на 3 x 60 лакътя, общо 60 гара (обр. 137).
	{img:12-planeta-obr137.png|#Обр. 137}
	Какъв фактор определял височината на всеки етаж? Стечини установява, че ако умножи височината на първия етаж (5.5 гара) по двоен лакът, получава 33, приблизителната географска ширина на Вавилон (32.5° северна ширина). Изчислен по аналогичен начин, вторият етаж увеличавал ъгъла на наблюдение на 51° и всеки от следващите четири етажа го увеличавал с по още 6°. Така седмият етаж бил построен върху платформа, издигната на 75° над хоризонта на географската ширина на Вавилон. Този последен етаж прибавял още 15° — и давал възможност на наблюдателя да гледа право нагоре под ъгъл от 90°. Стечини стига до заключението, че всеки етаж играе ролята на етаж от астрономическа обсерватория със специално определен наклон спрямо небесната дъга.
	Разбира се, в тези размери може да са „скрити“ още съображения. Докато наклонът от 33° не е точен за Вавилон, той идеално съвпада за Сипар. Дали има връзка между шестградусовия наклон на всеки от четирите етажа и разстоянията от шест беру между градовете на боговете? Дали седемте етажа някак си са свързани с местоположението на първите седем селища или с мястото на Земята на седма планета?
	Г. Мартини („Астрономически данни за вавилонската кула“) показва, че тези особености на зикурата го правели подходящ за небесни наблюдения и че последният етаж на Есагила бил ориентиран към планетата Шупа (която идентифицира като Плутон) и съзвездието Овен (обр. 138).
	{img:12-planeta-obr138.png|#Обр. 138}
	Но дали зикуратите били издигани единствено за наблюдение на звездите и планетите, или били предназначени да обслужват и космическите кораби на нефилимите? Всички зикурати били ориентирани така, че ъглите им да сочат точно по основните посоки на света. В резултат страните им минавали точно под прав ъгъл спрямо четирите основни посоки. Това означава, че подхождащите за кацане космически совалки можели да се ориентират по страните на зикуратите — и с лекота да стигнат до Сипар!
	Акадско-вавилонското име на тези сгради, „зукирату“, означава „тръба на божествен дух“. Шумерите наричали зикуратите ЕШ, което означава „върховен“ или „най-висок“, каквито наистина били тези постройки. Думата също може да означава числова стойност, свързана с „мерния“ аспект на зикуратите, както и „топлинен източник“ („огън“ на акадски и иврит).
	Дори учените, които проучват проблема без нашата „космическа“ интерпретация, стигат до заключението, че зикуратите са имали и друго предназначение, освен да издигнат дома на бога нависоко. Самюъл Н. Крамър обобщава научната позиция по следния начин: „Зикуратът, стъпаловидната кула, която станала отличителен белег на месопотамската храмова архитектура… била предназначена да изпълнява ролята на връзка, и реална, и символична, между боговете на небето и смъртните на земята“.
	Ние обаче показахме, че истинската функция на тези постройки била да свързва боговете на небето с боговете — а не смъртните — на Земята.


>	11. Бунтът на анунаките

	След като Енлил лично дошъл на Земята, Енки трябвало да предаде „земното командване“. Навярно тъкмо в този момент епитетът или името му било променено на Е.А („господар води“), вместо „господар земя“.
	Шумерските текстове обясняват, че в тази ранна фаза от престоя си на Земята боговете се уговорили да си поделят властите: Ану трябвало да остане в небето и да управлява Дванадесетата планета, Енлил поемал властта над сушата, а Енки — над АБ.ЗУ (на акадски, „апсу“). Подвеждани от „водното“ значение на името Е.А, учените превеждат АБ.ЗУ като „водни дълбини“ и приемат, че подобно на старогръцката митология, Енлил представлявал гръмовержеца Зевс, а Еа бил прототип на Посейдон, бога на океаните.
	В други случаи се твърди, че Енлил владеел Горния свят, а Еа — Долния свят. Според учените това означава, че Енлил господствал над земната атмосфера, а Еа — над „подземните води“, нещо като гръцкия Хадес, в когото се предполага, че вярвали месопотамците. Затова, когато попадат на месопотамски текстове, описващи този Долен свят, учените го превеждат като „Underwelt“ („подземен свят“) или „Totenwelt“ („свят на мъртвите“). Едва напоследък шумеролозите „смекчиха“ това зловещо значение и използват израза „Долен свят“.
	Главна причина за това объркване са група религиозни текстове, оплакващи изчезването на Думузи, който е по-известен от библейските и ханаанските текстове като бог Тамуз. Той бил най-известният любим на Инана/Ищар и когато изчезнал, богинята отишла да го търси на Долния свят.
	Преводът на П. Маурус Вицел „Литургии на Тамуз и други“, шедьовър на шумерските и акадските „текстове, посветени на Тамуз“, само затвърждава тази заблуда. Търсенето на Ищар се интерпретира като пътуване „в царството на мъртвите и завръщането й в земята на живите“.
	Шумерските и акадски текстове, които описват спускането на Инана/Ищар в Долния свят, ни съобщават, че богинята решила да посети сестра си Ерешкигал, господарка на тази земя. Ищар не отишла там нито мъртва, нито против волята си — отишла жива и без покана и влязла, като заплашила вратаря:
P>
	Ако портата не отвориш и не ме пуснеш да вляза,
	ще разбия вратата, ще счупя резето,
	ще разцепя дървото, ще изскубна вратите.
P$
	Седемте порти, водещи към дома на Ерешкигал, една по една били отворени пред Ищар и когато я видяла, сестра й едва не побесняла от ярост (според акадския текст, „избухна от нейното присъствие“). Шумерският текст, който не изяснява целта на пътуването, нито причината за гнева на Ерешкигал, съобщава, че Инана очаквала такова посрещане. Тя си направила труда да уведоми другите главни божества за пътуването си и се погрижила да предприемат мерки за нейното освобождаване в случай, че бъде затворена там.
	Мъж на Ерешкигал бил Нергал. Начинът, по който дошъл в Долния свят и станал негов господар, не само осветлява човешкия характер на „боговете“, но и съвсем не представя това място като „свят на мъртвите“.
	Историята, за която съществуват няколко версии, започва с пир, почетни гости на който били Ану, Енлил и Еа. Пирът се провеждал „в небето“, но не в дома на Ану на Дванадесетата планета. Може би действието се развива на борда на орбитиращ космически кораб, защото след като Ерешкигал не успяла да отиде при тях, боговете й пратили вестител, който „се спусна по дългото стълбище на небето, стигна до портата на Ерешкигал“. Когато получила поканата, тя наредила на своя съветник Намтар:
P>
	Качи се, Намтар, по дългото стълбище на небето,
	вдигни съда от масата, вземи моя дял,
	каквото ти даде Ану, донеси ми го тук.
P$
	Когато Намтар влязъл в залата, всички богове освен „един плешив бог, който седеше в дъното“ се изправили да го посрещнат. Когато се върнал в Долния свят, съветникът разказал това на Ерешкигал. Тя и всички по-нисши божества от нейните владения се обидили. Богинята поискала дай пратят виновника, за да го накаже.
	Виновникът обаче се оказал Нергал, син на великия Еа. След като строго го смъмрил, Еа му наредил да се отправи на Долния свят сам, въоръжен единствено с множество бащини съвети. Когато Нергал пристигнал на портата, Намтар разпознал в него оскърбителя и го отвел в „просторния двор на Ерешкигал“ и там го подложили на няколко изпитания.
	По някое време Ерешкигал отишла да вземе ежедневната си баня.
P>
	… тя разкри тялото си.
	Което е нормално за мъж и жена,
	той… в сърцето си…
	… те се прегърнаха,
	страстно в леглото отидоха.
P$
	Любили се в продължение на седем денонощия. В Горния свят се разтревожили за изчезналия Нергал. „Пусни ме — казал той на Ерешкигал. — Ще отида и ще се върна“ — обещал богът. Ала едва напуснал Долния свят, Намтар отишъл при Ерешкигал и обвинил Нергал, че нямал намерение да се върне. Съветникът отново бил пратен при Ану. Посланието на Ерешкигал било ясно:
P>
	Аз, дъщеря ти, бях млада,
	не познавам играта девическа.
	Онзи бог, когото ми прати
	и който се сноши с мен —
	прати ми го, за да се омъжа за него,
	за да живее при мен.
P$
	Тъй като навярно все още не мислел за семеен живот, Нергал организирал военен поход и разбил вратите на Ерешкигал с намерението да й „отсече главата“. Ала тя го помолила:
P>
	Стани мой съпруг и аз ще съм твоя жена.
	Ще ти дам аз властта
	над обширната Долна земя.
	Ще поставя плочката на мъдростта в дланта ти.
	Ти ще си господар, а аз ще съм господарка.
P$
	И тогава настъпил щастливият край:
P>
	Щом чу нейните думи,
	Нергал ръката й хвана и я целуна,
	сълзите й избърса:
	„Каквото искаш за мен
	от месеци вече — това да е!“
P$
	Изложените събития не предполагат, че се разказва за земята на мъртвите. Напротив, боговете можели да отиват и да си тръгват оттам, да се любят. Това място било достатъчно важно, за да го поверят на внучка на Енлил и син на Енки. Като признава, че фактите не подкрепят предишната представа за това „мрачно царство“, У. Ф. Олбрайт („Месопотамски елементи в ханаанската есхатология“) смята, че жилището на Думузи в Долния свят било „светъл и богат дом в подземния рай, наречен «устието на реките», който бил тясно свързан с дома на Еа в Апсу“.
	Мястото било далечно и труднодостъпно, естествено, защото се намирало в своего рода „забранена зона“, но не било „място, от което завръщане няма“. Също като Инана, и други главни божества ходили и се завръщали от този Долен свят. След като изнасилил Нинлил, Енлил за известно време бил прогонен в Абзу. Еа постоянно пътувал от Ери ду в Шумер до Абзу и обратно, като донесъл в Абзу „майсторството на Ериду“ и си направил там „великолепно светилище“.
	Долният свят съвсем не бил мрачен и пуст, а се описва като място на светлина и течащи води.
P>
	Богата земя, любима на Енки,
	пълна с разкош, съвършена във всичко…,
	чиято могъща река тече през страната.
P$
	Множество изображения представят Еа като бог на течащите води. Шумерските извори показват, че такива течащи води наистина съществували — не в Шумер и неговите равнини, а в Долния свят. У. Ф. Олбрайт привлича вниманието към един текст, който нарича Долния свят „Земята на УТ.ТУ“, и го поставя „на запад“ от Шумер. В паметника се разказва за пътуването на Енки до Апсу:
P>
	Към теб, Апсу, чиста земя,
	където големи води бързо текат,
	към дома на течащите води
	господарят се отправя…
	Дом на течащите води
	Енки в чистите води създаде,
	Насред Апсу
	голямо светилище издигна.
P$
	Според всички сведения Долният свят се намирал отвъд море. Една жалба по „чистия син“, младия Думузи, съобщава, че бил отнесен в Долния свят с кораб. „Оплакване на разрушаването на Шумер“ разказва как Инана успяла да се промъкне на борда на един кораб. „От своите владения отплава тя и се спусна в Долния свят.“ Един дълъг текст, много неясен, тъй като не е открита невредима версия, описва някакъв остър спор между Ира (титлата на Нергал като господар на Долния свят) и неговия брат Мардук, В хода на спора Нергал напуснал владенията си и отишъл при Мардук във Вавилон. Брат му от своя страна го заплашил: „В Апсу аз ще се спусна, при анунаките… своите свирепи оръжия срещу тях аз ще вдигна“. За да стигне в Апсу, той напуснал Месопотамия и се отправил по „води, които се издигат“. Целта му бил Арали в „подземието“ на Земята и текстовете ясно показват къде се намирало това „подземие“:
P>
	В далечното море,
	на сто беру вода [разстояние]…
	[се намира] земята Арали…
	Там Сините камъни зло причиняват,
	където майсторът на Ану
	сребърната брадва носи, която блести като слънце.
P$
	Когато ставало въпрос за пътуване по вода, беру, мерната единица за разстояние и време, навярно се използвала във второто си качество. Като такава, тя била равна на двоен час, с други думи „сто беру“ означава двеста часа плаване. Няма как да определим предполагаемата или средната скорост, която се използвала в този древен начин за измерване на разстояние. Ала няма съмнение, че след плаване на разстояние от четири-пет хиляди километра се стигало до наистина далечна земя.
	Текстовете показват, че Арали се намирала на югозапад от Шумер. Кораб, плавал четири-пет хиляди километра на югозапад от Персийския залив, може да е имал една-единствена цел: бреговете на Южна Африка.
	Само такова заключение обяснява понятието „Долен свят“ като южното полукълбо, където се намирала земята Драли, за разлика от Горния свят или северното полукълбо, където бил Шумер. Това разделение на земните полукълба между Енлил (север) и Еа (юг) е аналогично на наричането на северното небе Път на Енлил и на южното — Път на Еа.
	Способността на нефилимите да извършват междупланетни полети, да орбитират около Земята и да кацат на нея прави излишен въпроса дали освен Месопотамия са познавали Южна Африка. За „африканската връзка“ свидетелстват множество цилиндрични печати, които изобразяват животни, характерни за този район (например зебри и щрауси), джунгли или владетели, носещи леопардови кожи по африкански обичай.
	Защо нефилимите толкова се интересували от тази част на Африка, че да насочат натам научния гений на Еа и да дадат на главните богове на тази земя уникална „плочка на мъдростта“?
	Шумерската дума АБ.ЗУ, която според учените означава „водни дълбини“, изисква нов и критичен анализ. Буквалното значение на термина е „първичен дълбок източник“ — не непременно воден. Според шумерските граматични правила всяка от двете срички във всяка дума може да стои преди другата, без да променя значението на думата. В резултат АБ.ЗУ и ЗУ.АБ означава едно и също. Последният вариант на шумерската дума позволява откриването на неин паралел в семитските езици, защото „за-аб“ и досега означава „благороден метал“ и конкретно „злато“ на иврит и другите сродни езици.
	Шумерската пиктограма за АБ.ЗУ изобразява дълбок изкоп в Земята. Следователно Еа не бил господар на някакви неопределени „водни дълбини“, а бог, отговарящ за добива на земните минерали! (обр. 139).
	{img:12-planeta-obr139.png|#Обр. 139}
	Всъщност гръцката дума „абисос“, заета от акадската „апсу“, също означава изключително дълбока дупка в земята. Акадските учебници обясняват, че „апсу“ е „никбу“ — значението на тази дума и на еврейския й аналог „никба“ е съвсем ясно: дълбока изкуствена яма или сондаж.
	През 1890 г. П. Йенсен („Вавилонската космология“) отбелязва, че често срещаният акадски термин „Бит Нимику“ не трябва да се превежда като „мъдър дом“, а като „дълбок дом“. Той цитира един текст (V.R.30, 49–50 a-b), в който се казва: „Златото и среброто идват от Бит Нимику“. Друг текст (III. R.57, 35 a-b), посочва авторът, пояснява, че акадското име „богинята Шала от Нимики“ било превод на шумерския епитет „богиня, която дава блестящия бронз“. Акадската дума „нимики“, която се превеждала като „мъдрост“, заключава Йенсен, „е свързана с металите“. Но „нямам представа“ защо, простичко признава той.
	Някои месопотамски химни на Еа го възхваляват като „Бел Нимики“, което се превежда като „мъдър господар“, но верният превод несъмнено е „господар на металургията“. Щом плочката на съдбите в Нипур съдържала орбитални данни, поверената на Нергал и Ерешкигал плочка на мъдростта всъщност била „плочка на металургията“, „база данни“, свързана с нефилимското разработване на залежите.
	Като господар на Абзу, на Еа помагал друг син, бог ГИ.БИЛ („който изгаря пръстта“), който отговарял за огъня и топенето. Ковач на Земята, той обикновено се изобразява като млад бог, от чиито рамене излизат нажежени до червено лъчи или огнени искри. Божеството излиза от земята или се готви да се спусне в нея. Текстовете посочват, че Гибил бил „пропит от мъдростта на Еа“, което означава, че Еа го научил на миньорски методи (обр. 140).
	{img:12-planeta-obr140.png|#Обр. 140}
	Меалните руди, които нефилимите добивали в Югоизточна Африка, се превозвали в Месопотамия със специални товарни кораби, наречени МА.ГУР УР.НУ АБ.ЗУ („кораб за руди от Долния свят“). Рудата се откарвала в Бад-Тибира, чието име буквално означава „основите на металургията“. Стопен и рафиниран, металът се изливал на кюлчета, чиято форма хилядолетия наред останала непроменена в целия древен свят. Такива кюлчета са открити при различни разкопки в Близкия изток, което потвърждава достоверността на шумерските пиктограми като верни изображения на обозначаваните от тях предмети. Шумерският знак за думата ЗАГ („пречистен благороден метал“) е рисунка на такова кюлче. В по-древни времена по дължината му очевидно е била пробита дупка, през която се пъхала пръчка за носене (обр. 141).
	{img:12-planeta-obr141.png|#Обр. 141}
	Няколко изображения на бога на течащите води го представят между двама носачи на такива кюлчета от благородни метали, което показва, че той също е бил бог на металургията (обр. 142).
	{img:12-planeta-obr142.png|#Обр. 142}
	Различните имена и епитети на управляваната от Еа африканска Земя на рудниците изобилстват на податки за нейното местонахождение и характер. Тя била известна като А.РА.ЛИ („място на блестящите жили“), земята, откъдето идвала металната руда. Когато замисля спускането си в южното полукълбо, Инана говори за земята, „където благородният метал е покрит с пръст“ — където се намира под земята. Един текст, публикуван от Ерика Райнер, изброява планините и реките на шумерския свят и посочва: „Планината Арали: дом на златото“. Един фрагментарен текст, описан от Х. Радау, потвърждава, че Арали била земята, от която зависела металургията в Бад-Тибира.
	Месопотамските текстове описват Земята на рудниците като планинска, с тревисти плата и степи, буйно обрасла с растителност.
	Столицата на Ерешкигал в тази земя е характеризирана като ГАБ.КУР.РА („в гръдта на планината“), много навътре в сушата. В акадската версия на пътуването на Ищар вратарят я посреща с думите:
P>
	Влез, господарке,
	нека Куту ти се възрадва,
	нека палатът на земята на Нугия
	се радва на твоето присъствие.
P$
	На акадски терминът КУ.ТУ означава „онова, което е навътре в сушата“, а на шумерски има и значение на „ярките височини“. Всички текстове предполагат, че дните в тази земя били светли, огрени от слънчеви лъчи. Шумерските термини за злато (КУ.ГИ — „блестящ от земята“) и сребро (КУ.БАБАР — „блестящо злато“) запазват първоначалната връзка на благородните метали със светлите („ку“) владения на Ерешкигал.
	Използваните в най-древното шумерско писмо пиктограми разкриват множество прилики не само с различни металургични процеси, но и с факта, че източниците на метали били рудници, изкопани дълбоко в земята. Думите за мед и бронз („красив блестящ камък“), злато („върховният добиван метал“) или рафиниран („блестящо-пречистен“) са пиктографски варианти на миньорска шахта („отвор/уста за тъмночервен метал“) (обр. 143).
	{img:12-planeta-obr143.png|#Обр. 143}
	Името на земята — Арали — също се пишело като вариант на пиктограмата за „тъмночервената“ почва на Куш („тъмночервен“, но след време започнало да означава „негър“) или добиваните там метали. Пиктограмите винаги представляват варианти на миньорска шахта (обр. 144).
	{img:12-planeta-obr144.png|#Обр. 144}
	Честото споменаване на злато и други метали в древните текстове предполага познаване на металургията от най-древни времена. Още от самото начало на цивилизацията съществувала оживена търговия с метали, резултат от познания, завещани на човечеството от боговете, които, съобщават текстовете, се занимавали с металодобив и металургия много преди появата на човека. Множество проучвания, които свързват месопотамските божествени истории с библейския списък на допотопните патриарси, посочват, че според Светото писание Тувалкаин много преди Потопа бил „ковач на всякакви медни и железни сечива“.
	Старият завет познава земята Офир, която навярно се намирала някъде в Африка, като източник на злато в древността. Корабите на цар Соломон плавали по Червено море от пристанището Ецион-Гевер (днешния Ейлат). „И те отидоха… в Офир, отдето изкараха… злато, и го донесоха на цар Соломона.“ Тъй като не искал да забави строежа на Божия храм в Ерусалим, Соломон се разбрал със своя съюзник Хирам, цар на Тир, да прати втори флот в Офир по друг път:
C>
	„… защото царски кораби ходеха в Тарсис със слугите Хирамови и всеки три години корабите се връщаха от Тарсис, та донасяха злато и сребро, слонова кост, маймуни и пауни.“
C$
	Флотът от Тарсис взимал обиколния път за три години. Като се предвиди достатъчно време за товарене в Офир, пътуването в двете посоки трябва да е продължавало доста повече от година. Това предполага много по-дълъг път от прекия маршрут през Червено море и Индийския океан — път, заобикалящ цяла Африка (обр. 145).
	{img:12-planeta-obr145.png|#Обр. 145}
	Повечето учени локализират Тарсис в Западното Средиземноморие, навярно при или близо до сегашния Гибралтарски пролив. Това е идеално място за начало на плаване около африканския материк. Някои смятат, че името Тарсис означава „топилня“.
	Много специалисти по Стария завет предполагат, че Офир трябва да се отъждестви със съвременната Родезия*. 3. Херман („Народи, морета, кораби“) представя свидетелства, според които египтяните в най-древни времена внасяли различни минерали от Родезия. Минните инженери там, както и в Южна Африка, често търсят злато, като се ръководят по следи от праисторически металодобив.
	[* Днес Замбия и Зимбабве. — Б.пр.]
	Как се стигало до отдалечения навътре в сушата дом на Ерешкигал? Как се пренасяла рудата от „вътрешността“ до пристанищата? Като се има предвид надеждността на нефилимските речни кораби, не бива да се изненадваме от наличието на голяма плавателна река в Долния свят. Текстът „Енлил и Нинлил“ ни съобщава, че Енлил бил заточен в Долния свят. Когато стигнал там, той трябвало да преплава широка река.
	Един вавилонски текст, разказващ за произхода и съдбата на човечеството, нарича реката в Долния свят Набур, „река на риба и птици“. Някои шумерски писмени паметници говорят за земята на Ерешкигал като за „равнинната страна ХА.БУР“.
	Една от четирите могъщи африкански реки, Нил, тече на север към Средиземно море. Конго и Нигер се вливат на запад в Атлантическия океан. Замбези извира от вътрешността на Африка, описва полукръг на изток и стига до източния бряг. Делтата й е широка и подходяща за пристанищата самата река е плавателна стотици километри срещу течението.
	Дали Замбези е била „реката на риба и птици“ в Долния свят? Дали величественият водопад Виктория е мястото, споменато в един от текстовете като столица на Ерешкигал?
	Тъй като знаели, че много „новооткрити“ обещаващи залежи в Южна Африка са разработвани в древността, от „Англо-Америкън Корпорейшън“ повикали археологически екипи да проучат обектите преди модерната земекопна техника да унищожи всички следи от древна дейност. В публикувания си в списанието Optima доклад Ейдриън Бошие и Питър Бомон съобщават, че се натъкнали на множество пластове от древна и праисторическа металодобивна дейност и човешки останки. Радиовъглеродните дати, получени в Йейлския (САЩ) и Гронингенския (Холандия) университет, варират от правдоподобните 2000 г. пр.Хр. до поразителните 7690 г. пр.Хр.
	Заинтригувани от неочаквано голямата възраст на находките, археолозите разширили зоната на проучване. В основата на една скала на стръмните западни склонове на връх Лайън открили петтонна хематитова плоча, затваряща входа на пещера. Останките от въглени датирали металодобивната дейност в пещерата към 26000–20000 г. пр.Хр.
	Възможно ли било добивът на метали да датира от старокаменната епоха? Скептичните учени изкопали шахта на мястото, където древните миньори очевидно били започнали своята работа. Проба от откритите там въглени била пратена в Гронингенската лаборатория. Получената дата била 41250±1600 г. пр.Хр.!
	Впоследствие южноафриканските учени проучили праисторически рудници в Южен Свазиленд. В няколко пещери те намерили съчки, листа и трева, дори пера — всичко това навярно донесено от древните миньори за постелка. В пласта от 35000 г. пр.Хр. те открили кости с резки, което „показва способността на хората да броят през тази далечна епоха“. Други останки увеличили възрастта на артефактите до към 50000 г. пр.Хр.
	Убедени, че „истинската възраст на началото на рудодобива в Свазиленд най-вероятно е в порядъка на 70000–80000 г. пр.Хр.“, двамата археолози предполагат, че „Южна Африка… спокойно може да е била в предните редици на техническото развитие през голяма част от периода след 100000 г. пр.Хр.“.
	Коментирайки тези открития, д-р Кенет Оукли, бивш главен антрополог от Музея за естествена история в Лондон, вижда съвсем различно значение в находките. „Те хвърлят важна светлина върху произхода на човека… възможно е Южна Африка да е еволюционният дом на човечеството“, „родно място“ на Homo Sapiens.
	Както ще се убедим, съвременният човек наистина се появил тъкмо там в резултат на верига събития, предизвикани от металургичната дейност на боговете.


	И сериозни учени, и автори на научна фантастика предполагат, че сериозно основание за установяване на земни селища на други планети или астероиди са залежите на редки метали на тези небесни тела, полезни изкопаеми, прекалено оскъдни или прекалено скъпи за добив на Земята. Възможно ли е причината за нефилимското колонизиране на нашия свят да е такава?
	Съвременните учени разделят човешката дейност на каменна, бронзова, желязна епоха и така нататък. В древни времена обаче старогръцкият поет Хезиод например изброява пет епохи — златна, сребърна, бронзова, героична и желязна. Освен героичната епоха, всички древни предания приемат последователността злато-сребро-мед-желязо. Пророк Даниил имал видение, в което му се явил „огромен истукан“ с глава от чисто злато, гърди и ръце от сребро, корем от мед, крака от желязо и стъпала от глина.
	Митовете и приказките изобилстват на мъгляви спомени за златна епоха, главно свързана с времето, когато боговете живеели на Земята, следвана от сребърна епоха и после епохите, през които богове и хора заедно обитавали нашия свят — епохите на героите, медта, бронза и желязото. Дали тези легенди не са спомени за действителни събития на Земята?
	Златото, среброто и медта са химически елементи от групата на златото. Според теглото и броя на атомите си те попадат в едно и също семейство в периодичната таблица, имат сходни кристалографски, химически и физически свойства — всички са меки и ковки. Те са най-добрите проводници на топлина и електричество от всички известни елементи.
	Златото е най-трайният, на практика вечен материал. Макар че е най-широко използвано за пари и накити, то е почти безценно в електронната промишленост. Високоразвитото общество се нуждае от злато за микроелектронни елементи и компютърни „мозъци“.
	Страстта на човека към златото може да се проследи до зората на неговата цивилизация и религия — до контактите му с древните богове. Боговете на Шумер изисквали да им се поднася храна в златни паници, вода и вино — в златни съдове, да ги обличат в златотъкани одежди. Макар да напуснали Египет толкова припряно, че нямали време да оставят хляба си да втаса, израилтяните имали заповед да поискат от египтяните всички налични сребърни и златни предмети. Както ще установим по-късно, това нареждане било свързано с потребността от такива материали за построяване на скинията и нейните електронни елементи.
	Златото, което ние наричаме „царски метал“, всъщност бил металът на боговете. Във връзка със завръщането си, за да съди народите, Господ ясно заявил на пророк Агей: „Среброто е Мое и златото е Мое“.
	Свидетелствата предполагат, че страстта на човека към тези метали се корени в огромната потребност на нефилимите от злато. Изглежда, че те дошли на Земята именно за злато и други редки метали — например платина (на каквато е богата Южна Африка и която се използва за зареждане на енергийни клетки). Не бива да изключваме и вероятността да са дошли на нашата планета в търсене на източници на радиоактивни минерали като уран и кобалт — причиняващите „зло“ „сини камъни“ от Долния свят, за които споменават някои текстове. На множество изображения Еа — в качеството си на бог на металургията — излиза от рудник и излъчва толкова мощно сияние, че боговете, които му помагат, се предпазват с щитове. На всички тези изображения Еа е представен с миньорски трион в ръка (обр. 146).
	{img:12-planeta-obr146.png|#Обр. 146}
	Макар че Енки отговарял за първата изследователска група и развитието на Абзу, постигнатото — както се случва с всички други пълководци — не бива да се приписва единствено на него. Всъщност ежедневната работа се вършела от по-нисшите членове на групата, анунаките.
	Един шумерски текст описва строежа на центъра на Енлил в Нипур. „Ануна, богове на небето и земята, работят. В ръцете си държат брадвите и кошниците, с които полагат основите на градовете.“
	Древните писмени паметници разказват за анунаките като редови богове, които участвали в заселването на Земята — боговете, „които вършеха работата“. Вавилонският „Епос за Сътворението“ приписва на Мардук възлагането на задачите на анунаките. (Спокойно можем да допуснем, че шумерският оригинал посочвал Енлил като бог, командващ тези космонавти.)
P>
	Придадени към Ану, да се подчиняват на неговите нареждания,
	триста в небето за стража той остави,
	пътищата на Земята да определят от небето,
	а на Земята
	шестстотин той прати.
	Щом изложи всички инструкции
	на анунаките на небето и Земята,
	той им постави задачите.
P$
	Текстовете съобщават, че триста от тях — „анунаките на небето“ или „игиги“ — били истински космонавти, които останали на борда на космическия кораб, без да кацат на новата колония. Като орбитирал около планетата, този кораб изстрелвал и приемал совалките от Земята.
	Като командир на „Орлите“, Шамаш бил добре дошъл гост на борда на „могъщата велика зала в небето“ на игигите. Един „Химн на Шамаш“ разказва как игигите наблюдавали приближаването на неговата совалка:
P>
	От твоето идване всички владетели са щастливи,
	всички игиги ти се радват…
	В блясъка на твоята светлина техният път…
	Те винаги търсят твоето сияние.
	Широко отворена е вратата, докрай…
	Хлябът, принесен в жертва от всички игиги [те очаква].
P$
	Тъй като живеели на космическия кораб, игигите очевидно никога не били виждани от човечеството. Няколко текста съобщават, че те били „прекалено високо за човека“, в резултат на което „не били загрижени за хората“. От друга страна, анунаките, които кацнали и останали на Земята, били известни и почитани от човечеството. Текстовете, които казват, че „небесните анунаки… са 300“, също съобщават, че „анунаките на Земята… са 600“.
	И все пак много текстове упорито наричат анунаките „петдесетте велики владетели“. Най-разпространеният акадски вариант на името им, „ан-нун-на-ки“, също може да означава „петдесетте, които дойдоха от небето на Земята“. Как ще обясним това привидно противоречие?
	Спомняме си текста, който разказва, че Мардук се втурнал при баща си Еа и му съобщил за загубата на космически кораб, превозващ „анунаките, които са петдесет“. Един екзорсистки текст от времето на III династия на Ур говори за „ануна ериду нинуби“ („петдесетте анунаки от град Ериду“). Това показва, че групата космонавти, която основала Ериду под командването на Енлил, наброявала петдесет нефилими. Дали всички групи, които кацали на Земята, не се състояли от петдесет члена?
	Според нас е напълно логично нефилимите да са пристигали на групи от по петдесетима. Когато пътуванията станали редовни, започнали да пристигат все повече нефилими. Всеки път някой се качвал на земен модул и се връщал на космическия кораб, за да се отправи към дома си. Ала всеки път на Земята оставали все повече нефилими и броят на астронавтите, които колонизирали нашата планета, нараснал от първата петдесетчленна група до „600, които се заселиха на Земята“.


	Как възнамерявали да постигнат целта си нефилимите — да разработват желаните полезни изкопаеми и да откарват кюлчетата на Дванадесетата планета — с толкова малко работна ръка?
	Те несъмнено разчитали на научните си знания. Именно сега в пълна степен се изясняват качествата на Енки — причината, поради която кацнал пръв той, а не Енлил, причината за неговото пращане в Абзу.
	Един известен печат, днес изложен в Лувъра, представя Еа с познатите течащи води, само че водите сякаш извират от или се филтрират през няколко лабораторни колби (обр. 147). Тази древна интерпретация на връзката на Еа с водата предполага вероятността нефилимите отначало да са се надявали да извлекат нужните си минерали от морето. Океанската вода наистина съдържа огромни количества злато и други жизненоважни вещества, но в толкова малка концентрация, че за оправдаването на такъв „воден металодобив“ са необходими изключително сложни методи. Известно е също, че на морското дъно има невероятни количества полезни изкопаеми във формата на големи колкото слива конкреции — само някой трябва да се гмурне и да ги събере.
	{img:12-planeta-obr147.png|#Обр. 147}
	Древните текстове многократно споменават за един тип кораб, използван от боговете — „елипу тебити“ („потънал кораб“ — днешните подводници). Вече видяхме „рибо-човеците“ под ръководството на Еа. Дали това свидетелства за опити да се спускат на океанското дъно, за да разработват морските залежи? Както посочихме, Земята на рудниците по-рано била наричана А.РА.ЛИ — „място на водите на блестящите жили“. Това може да означава земя, където жълтият метал се добива в реките, но предполага и опити за получаване на злато от морето.
	Ако плановете им наистина са били такива, нефилимите очевидно не са постигнали нищо. Защото скоро след като установили първите си селища, неколкостотин анунаки неочаквано получили извънредно трудна задача: да се спуснат в дълбините на африканската земя, за да добият нужните минерали.
	Открити са цилиндрични печати с изображения на богове, застанали на входове на рудници или шахти. На един печат Еа е представен в земя, където Гибил е на повърхността, а друг бог се труди, застанал на четири крака под земята (обр. 148).
	{img:12-planeta-obr148.png|#Обр. 148}
	В по-късни времена вавилонските и асирийските текстове съобщават за мъже — млади и стари, — осъдени на тежък труд в рудниците в Долния свят. Работейки в мрак и с пълна с прах уста, вместо храна, те били обречени никога да не се завърнат в родината си. Затова шумерското наименование на тази земя — КУР.НУ.ГИ.А — може да се интерпретира като „земя, от която няма връщане“, докато буквалното му значение е „земя, където работещите богове в дълбоки тунели трупат [рудата]“. Защото всички древни извори свидетелстват, че нефилимите се заселили на Земята преди появата на човека и малцината анунаки били принудени да се трудят в рудниците. По време на спускането си в Долния свят Ищар разказва, че храната на трудещите се анунаки била смесена с глина и питейната им вода била замърсена с прах.
	На този фон отлично можем да разберем един дълъг епос, наречен (според обичая, по началния си стих), „Когато боговете като хора се трудеха“.
	Като събират множество фрагменти от вавилонски и асирийски версии, У. Дж. Ламбърт и А. Р. Милард („Атрахасис: вавилонската история за Потопа“) успяват да представят свързан текст. Те стигат до заключението, че в основата му са залегнали по-стари шумерски варианти и навярно още по-древни устни предания за идването на боговете на Земята, сътворяването на човека и неговата гибел в Потопа.
	Въпреки че много от стиховете имат само литературна стойност за своите преводачи, ние откриваме в тях важно значение, защото те потвърждават нашите открития и изводи в предишните глави. Те също обясняват обстоятелствата, довели до бунта на анунаките.
	Историята започва с времето, когато на Земята живеели само боговете:
P>
	Когато боговете като хора
	се трудеха и страдаха от труда —
	трудът на боговете беше тежък,
	работата беше трудна,
	мъката беше силна.
P$
	По онова време, разказва епосът, главните божества вече си били поделили командването.
P>
	Ану, баща на анунаките, беше техен небесен цар,
	техен повелител беше воинът Енлил.
	Техен главен офицер беше Нинурта,
	а техен пристав беше Енуги.
	Боговете си стиснаха ръцете,
	теглиха жребий и се поделиха.
	Ану се възкачи на небето,
	[Остави] Земята на поданиците си.
	Моретата, затворени като с обръч,
	бяха дадени на Енки, господаря на Земята.
P$
	Били създадени седем града и текстът говори за седем анунаки, които били градоначалници. Дисциплината трябва да е била строга, тъй като епосът ни съобщава: „Седемте велики анунаки караха по-нисшите богове да се бъхтят от работа“.
	Изглежда, че копането било обичайното им задължение, както и най-тежкото и неприятното. По-нисшите богове разчиствали речните корита, за да ги направят плавателни, копаели напоителни канали, копаели руда в Апсу. Въпреки че несъмнено са имали нужната техника — текстовете разказват за „сребърната брадва, която блести като слънце“, дори под земята — работата била прекалено изтощителна. Дълго време — по-точно четиридесет „периода“ — анунаките „се трудиха“ и после извикали: „Стига вече!“
P>
	Те се оплакваха,
	злословеха, мърмореха в шахтите.
P$
	Повод за бунта, изглежда, било посещението на Енлил в района на рудниците. Анунаките се възползвали от възможността и си казали един на друг:
P>
	Да се изправим срещу… нашия главен офицер,
	за да ни освободи от тежката работа.
	Царя на боговете, героя Енлил,
	да смутим в собствения му дом!
P$
	Скоро се появил водач или организатор на бунта. Това бил „главният офицер от едно време“, който сигурно е негодувал срещу новия главен офицер. За съжаление неговото име е повредено в текста, но подстрекателската му реч е съвсем ясна:
P>
	А сега да обявим война,
	да се обединим и да се бием.
P$
	Описанието на бунта е толкова живо, че напомня сцените от превземането на Бастилията:
P>
	Боговете послушаха думите му.
	Те запалиха своите инструменти,
	своите брадви на клада натрупаха,
	смутиха бога на металургията в тунелите
	и отидоха при портата на бога Енлил.
P$
	Древният поет вдъхва живот на някогашните събития:
P>
	Беше нощ, по средата на смяната.
	Домът му беше обкръжен —
	ала не знаеше бог Енлил.
	Калкал [тогава] забеляза и се смути.
	Той затвори резето и проследи…
	Калкал събуди Нуску,
	те чуха шума на…
	Нуску събуди своя господар —
	вдигна го от леглото [с думите]:
	„Господарю, домът ти е обграден,
	бой се води пред твоята порта.“
P$
	Първата реакция на Енлил била да вдигне ръка срещу бунтовниците. Но неговият съветник Нуску го посъветвал да свика съвет на боговете:
P>
	„Предай съобщение Ану да дойде,
	повикай Енки при себе си.“
	Той го послуша и Ану се спусна,
	Енки също дойде при него.
	В присъствието на великите анунаки
	изправи се Енлил… уста отвори
	и към великите богове се обърна.
P$
	Енлил приел бунта лично и попитал:
P>
	Срещу мен ли те са се вдигнали?
	Трябва ли в бой аз да вляза?…
	Какво видяха очите ми?
	Битка се води пред моята порта!
P$
	Ану предложил да проведат разследване. Въоръжен с авторитета на господаря на Дванадесетата планета и другите командири, Нуску отишъл при разположилите се на лагер бунтовници: „Кой е подбудител на битката? — попитал той. — Кой е подстрекател на бунта?“
	Анунаките били задружни.
P>
	Всеки от нас на боговете война обявил е!
	Ние… в мината,
	тежкият труд ни убива,
	работата ни е мъчителна.
P$
	Когато Енлил чул доклада на Нуску за тези оплаквания, „сълзите му потекоха“. Той поставил ултиматум: или да бъде екзекутиран водачът на бунтовниците, или той да подаде оставка. „Вземи си службата, вземи си властта — казал на Ану Енлил, — и аз при теб в небето ще дойда.“ Ала Ану, който се бил спуснал от небето, застанал на страната на анунаките:
P>
	В какво ги обвиняваме?
	Тежък беше трудът им, мъката им беше голяма!
	Всеки ден…
	Плачът им беше силен, можем да чуем жалбите им.
P$
	Окуражен от бащините си думи, Еа също „уста отвори“ и повторил обобщението на Ану. Но той предложил решение на въпроса: да създадат „лулу“, „примитивен работник“!
P>
	Докато богинята на раждането е тук,
	нека създаде примитивен работник,
	нека той носи хомота…
	нека той се труди за боговете!
P$
	Предложението да _създадат_ „примитивен работник“, който да поеме бремето на анунаките, било прието с готовност. Боговете единодушно гласували за сътворяването на „работника“. „“Човек" ще е неговото име" — заявили те.
P>
	Те повикаха и помолиха богинята,
	акушерката на боговете, мъдрата Мами
	[, и й рекоха]:
	„Ти си богинята на раждането, създай работници!
	Създай примитивен работник,
	за да носи хомота!
	Нека той поеме хомота, определен от Енлил,
	нека работникът поеме бремето на боговете“!
P$
	Мами, майката на боговете, отвърнала, че ще има нужда от помощта на Еа, „в когото се крие умението“. Боговете чакали в Дома на Шимти, нещо като болница. Еа помогнал за приготвянето на сместа, от която Богинята-майка изваяла „човека“. Присъствали богини на раждането. Богинята-майка продължавала да работи под постоянното рецитиране на заклинания. После ликуващо извикала:
P>
	Сътворих го!
	Ръцете ми го създадоха!
P$
	Тя „повика анунаките, великите богове… тя уста отвори, към великите богове се обърна“:
P>
	Вие задача ми възложихте —
	изпълних я вече…
	От тежкия труд ви избавих,
	хомота ви върху работника, човек, прехвърлих.
	Вие надигнахте вик за работник:
	аз от бремето ви спасих,
	свобода ви дадох.
P$
	Анунаките ентусиазирано приели тази вест. „Те се втурнаха и нозете й целунаха.“ Оттогава насетне примитивният работник — човекът — щял „ярема да тегли“.
	След като пристигнали на Земята, за да създадат свои колонии, нефилимите въвели робството, не с роби, докарвани от друг континент, а с примитивни работници, създадени от самите тях.
	Бунтът на боговете довел до сътворяването на човека.


>	12. Сътворението на човека

	За пръв път документираното и предадено от шумерите твърдение, че човекът е създаден от нефилимите, на пръв поглед като че ли противоречи на еволюционната теория и юдейско-християнските догми, основаващи се на Библията. Но сведенията, които се съдържат в шумерските текстове — и само тези сведения — могат да потвърдят и валидността на еволюционната теория, и правдивостта на библейския разказ и да покажат, че всъщност между тях няма абсолютно никакво противоречие.
	В епоса „Когато боговете като хора се трудеха“, в други текстове и в бегли споменавания шумерите описват човека и като съзнателно творение на боговете, и като звено в еволюционната верига, започнала с небесните събития, описани в „Епос за Сътворението“. Шумерските писмени паметници твърдо се придържат към вярата, че сътворяването на човека се предшествало от епоха, през която на Земята живеели единствено нефилимите, и разкриват многобройни случаи (например историята с Енлил и Нинлил) от времето, когато „човекът още не беше създаден и когато в Нипур живееха само богове“. Успоредно с това текстовете описват сътворяването на Земята и развитието на флората и фауната по начин, който съответства на съвременните еволюционни теории.
	Шумерските текстове твърдят, че когато нефилимите дошли на Земята, нашата планета все още не познавала изкуствата на отглеждането на зърно, овощни дървета и добитък. Библейският разказ поставя сътворението на човека на шестия „ден“ или фаза от еволюционния процес. Битие също съобщава, че на един по-ранен еволюционен стадий:
C>
	„… и всякакво полско храсте, което го нямаше още на земята, и всякаква полска трева, що не беше още никнала… и нямаше човек, който да я [земята] обработва.“
C$
	Всички шумерски текстове твърдят, че боговете сътворили човека, за да върши тяхната работа. Древният поет излага обяснението с думите на Мардук:
P>
	Аз ще създам нисшо примитивно същество,
	„човек“ ще е името му.
	Аз ще създам примитивен работник,
	той на боговете ще служи,
	за да ги облекчи от тежкия труд.
P$
	Самите думи, с които шумерите и акадците наричат „човека“, говорят за положението и предназначението му: той бил „лулу“ („примитивно същество“), „лулу амелу“ („примитивен работник“), авилум („работник“). Фактът, че човекът бил създаден, за да служи на боговете, изобщо не изглеждал странен на древните народи. В библейски времена божеството било „Господ“, „цар“, „владетел“, „господар“. Думата, която обикновено се превежда като „поклонение“, всъщност е „авод“ („труд“). Древният и библейският човек не се „покланял“ на своя бог — той работел за него.
	Подобно на божествата в шумерските разкази, библейският Бог едва сътворил човека, когато посадил градина и заповядал на човека да се грижи за нея:
C>
	„След това Господ Бог взе човека (когото създаде) и го посели в Едемската градина, да я обработва и да я пази.“
C$
	По-късно Библията разказва как божеството „ходеше низ рая по дневната хладина“, защото вече новото същество щяло да се грижи за Едемската градина. Нима тази версия много се различава от шумерските текстове, които описват как боговете настоявали за работници, за да могат да си почиват?
	В шумерските версии съветът на боговете взел решението за сътворяването на човека. Нарочно възхвалявайки постиженията на единствено божество, Битие използва множественото число „Елохим“ (буквално, „божества“) вместо „Господ“ и съобщава една удивителна забележка:
C>
	„След това рече Елохим*: да сътворим човек по Наш образ,
	(и) по Наше подобие…“
	[* В каноничния български превод на Стария завет, „Бог“. — Б.пр.]
C$
	Към кого се обръща единственото, но множествено божество и кои били тези „ние“, по чийто множествен образ и множествено подобие трябвало да бъде създаден човекът? Битие не ни дава отговор на този въпрос. После, когато Адам и Ева яли от плода на дървото на познанието, Елохим предупредил същите си неназовани колеги: „ето, Адам стана като един от Нас да познава добро и зло“.
	Тъй като, подобно на другите истории за началата в Битие, библейският разказ за Сътворението има шумерски произход, отговорът е очевиден. Обединявайки многобройните божества в единствен върховен Бог, библейското повествование е само редактирана версия на шумерските сведения за обсъжданията в съвета на боговете.
	Старият завет прави всичко възможно, за да изясни, че човекът не е нито бог, нито е от небето. „Небето е небе на Господа, а земята Той даде на синовете човешки“. Новото същество било наречено „Адам“, защото бил сътворен от „адама“, земната пръст.
	Лишен единствено от някакво „знание“ и божествен вечен живот, Адам във всички други отношения бил създаден по образ („шелем“) и подобие („дмут“) на своя Творец (Творци). Употребата на двата термина в текста цели да не остави съмнение, че човекът е подобен на Бога (Боговете) и физически, и емоционално, външно и вътрешно.
	Тази физическа прилика е очевидна на всички древни изображения на богове и хора. Въпреки че библейската забрана да се почитат езически образи дала хляб на идеята, че еврейският Бог няма нито образ, нито подобие, не само разказът на Битие, но и други старозаветни сведения потвърждават противното. Богът на древните евреи можел да се види и чуе, с Него можели да се борят и разговарят, имал глава и крака, длани, пръсти и кръст. Библейският Господ и Неговите пратеници приличали на и се държали като хора — защото, хората били създадени да приличат и да се държат като богове.
	Но в тази простота се крие голяма загадка. Как е възможно едно _ново_ същество да е физическо, психическо и емоционално копие на нефилимите? Как всъщност бил сътворен човекът?
	Западният свят отдавна изповядвал представата, че специално създаденият човек е поставен на Земята, за да я покори и да господства над всички други същества. През ноември 1859 г. обаче един английски естественик на име Чарлз Дарвин публикувал съчинение, озаглавено „За произхода на видовете чрез естествен подбор или оцеляването на облагодетелстваните раси в борбата за живот“. Книгата обобщавала близо тридесетгодишни проучвания и прибавяла към предишните идеи за естествената еволюция концепцията за естествения подбор като следствие на борбата на всички видове — растителни и животински — за съществуване.
	Християнският свят бил потресен по-рано, когато след 1788 г. известни геолози започнали да изразяват убедеността си, че Земята е на огромна възраст, извънредно много по-голяма от около петте хиляди и петстотин години на еврейския календар. Концепцията за еволюцията като такава също не била експлозивна: по-ранни учени били забелязали такъв процес, старогръцки учени още от IV в. пр.Хр. били събирали данни за еволюцията на животинския и растителния живот.
	Хвърлената от Дарвин разтърсваща бомба било заключението, че всички живи същества — _включително_ човекът — били резултат на еволюция. Противно на тогавашното убеждение, човекът не бил създаден спонтанно.
	Отначало Църквата реагирала енергично. Но когато излезли на бял свят научните факти за истинската възраст на Земята, еволюцията, генетиката и другите биологични и антропологически проучвания, критиката на Църквата замлъкнала. Най-после изглеждало, че самите думи на Стария завет правели разказа му недоказуем, защото как можел Господ, който няма физическо тяло и който е универсално сам, да каже „да сътворим човек по Наш образ, (и) по Наше подобие“?
	Но наистина ли не сме нищо повече от „голи маймуни“? Нима маймуната е само на една еволюционна ръка разстояние от нас и дървесната твар просто е човек, който още не е изгубил опашката си и не е застанал изправен на задните си крака?
	Както показахме в началото на тази книга, съвременните учени започват да оспорват простите теории. Еволюцията обяснява общия ход на събитията, довели до появата и развитието на формите на живот на Земята, от най-простото едноклетъчно същество до човека. Ала еволюцията не обяснява появата на Homo sapiens, която наистина е внезапна от гледна точка на необходимите милиони години еволюция, без свидетелства за по-ранни стадии, които да говорят за постепенна промяна от Homo erectus.
	Хоминидът от рода Homo е резултат на еволюцията. Но Homo sapiens е резултат на някакво внезапно, революционно събитие. Той необяснимо се появил преди около 300000 години — милиони години преждевременно.
	Учените нямат обяснение. За разлика от нас. За разлика от шумерските и вавилонските текстове. За разлика от Стария завет.
	Homo sapiens — съвременният човек — бил сътворен от древните богове.


	За щастие месопотамските текстове ни разказват за времето, когато бил сътворен човекът. Историята за труда и последвалия бунт на анунаките ни съобщава, че „четиридесет периода те денонощно се трудиха“. Дългите години на техните мъки са подчертани с повтарящите се стихове.
P>
	Десет периода се трудиха те,
	двадесет периода се трудиха те,
	тридесет периода се трудиха те,
	четиридесет периода се трудиха те.
P$
	В древния текст се използва думата „ма“ за „период“ и повечето учени я превеждат с „година“. Но този термин означава „нещо, което свършва и после се повтаря“. За нас една година е равна на една пълна орбита на Земята около Слънцето. Както вече видяхме, орбитата на нефилимската планета била равна на един шар или 3600 земни години.
	Четиридесет шара или 144000 земни години след кацането си анунаките възразили: „Стига вече!“ Ако нефилимите са кацнали преди около 450000 години, както заключихме, сътворяването на човека е станало преди около 300000 години! Нефилимите не създали бозайниците, приматите или хоминидите. Библейският „Адам“ не бил родът Homo, а съществото, което е наш прародител — първият Homo sapiens. Нефилимите сътворили съвременния човек, какъвто го познаваме ние.
	Ключът към разбирането на този важен факт се крие в разказа за задрямалия Енки, събуден, за да му съобщят, че боговете са решили да създадат „адаму“ и че той има за задача да измисли начина за това. Той отвърнал:
P>
	Създанието, чието име произнесохте
	— СЪЩЕСТВУВА!
P$
	И после прибавил: „Придайте му [на създанието, което вече съществува] образа на боговете“.
	Тук се крие отговорът на загадката. Нефилимите не „сътворили“ човека от нищото, а взели вече съществуващо създание и го манипулирали, „придали му“ „образа на боговете“.
	Човекът е резултат на еволюцията — ала съвременният човек, Homo sapiens, е продукт на „боговете“. Защото преди около 300000 години нефилимите взели Homo erectus и му имплантирали своя образ и подобие.
	Еволюцията и близкоизточният разказ за сътворението на човека изобщо не си противоречат. Всъщност те взаимно се обясняват и допълват. Защото без творчеството на нефилимите съвременният човек все още щеше да е на милиони години разстояние в еволюционното дърво.


	Нека се пренесем назад във времето и се опитаме да си представим обстоятелствата и разгръщащите се събития.
	Междуледниковата епоха, която започнала преди около 435000 години, и нейният топъл климат довели до изобилие на храна и животни. Тя също ускорила появата и разпространението на човекоподобната маймуна Homo erectus.
	Нефилимите видели не само доминиращите бозайници, но и приматите — и сред тях човекоподобните маймуни. Не е ли възможно скитащите се групи Homo erectus да са били привлечени от излитащите в небето огнени предмети? Не е ли възможно нефилимите да са забелязали и после да са заловили някои от тези интересни примати?
	Няколко древни текста свидетелстват, че нефилимите и човекоподобните маймуни наистина са се срещали. Един шумерски разказ за прастари времена съобщава:
P>
	Когато бяха създадени хората,
	те не познаваха яденето на хляб,
	не познаваха носенето на одежди,
	ядяха растения с уста като овце,
	пиеха вода от рововете.
P$
	Такова нееволюирало „човешко същество“ е описано в „Епос за Гилгамеш“. Този текст разказва какъв бил роденият в степите Енкиду преди да се цивилизова:
P>
	Покрито е с козина цялото му тяло,
	с косите си гъсти на Нисаба прилича
	и както жените ги сплита и носи.
	Ни хора, ни страната е виждал още.
	Гол, в козина дълга, както Сумукан,
	с газелите редом ръфа тревите,
	с дивеча степен на водопоя се блъска,
	весели си сърцето като звяр със водата.
P$
	Акадският текст описва не само такъв „животински“ човек, но и срещата с такова същество:
P>
	Но някой човек, ловец неизвестен,
	покрай водопоя го срещна внезапно…
	Ловецът уплашен, с лице разкривено,
	със своите псета в дома се прибира,
	смълчан от уплаха, безмълвен,
	с образ помръкнал, с тежест в гърдите…
P$
	Това не било просто страх след като ловецът видял „човека планински“, защото този „дивак“ също му пречел:
P>
	Изравям ями — той ги засипва,
	поставям примки — той ги изтръгва,
	от ръцете ми измъква дивеча степен,
	не ми разрешава в степта да ловувам!
P$
	Не можем да искаме по-пълно описание на маймуночовека: космат, рошав, гол, скитащ номад, който „ни хора, ни страната е виждал още“, храни се с трева и живее сред животните. И все пак не му липсва разум, защото може да разваля капаните и да засипва ямите на ловците. С други думи, той закрилял своите животински приятели. Открити са множество цилиндрични печати, които изобразяват този рунтав маймуночовек сред неговите животински другари (обр. 149).
	{img:12-planeta-obr149.png|#Обр. 149}
	И тогава, изправени пред нужда от работна ръка, решени да се сдобият с примитивен работник, нефилимите видели готово решение: да опитомят подходящо животно.
	„Животното“ го имало — но Homo erectus поставял сериозен проблем. От една страна, той бил прекалено умен и див, за да се превърне в кротко работно добиче. От друга страна, не бил съвсем подходящ за тази задача. Физиката му трябвало да се промени — да може да хваща и използва инструментите на нефилимите, да ходи и да се навежда като тях, за да може да замени боговете на нивата, и в рудника. Трябвал му по-добър „мозък“ — не като този на боговете, но достатъчен, за да разбира заповедите и възлаганите му задачи. Трябвал му толкова интелект, колкото да е послушен и полезен „амелу“ — роб.
	Ако животът на Земята произлиза от живота на Дванадесетата планета, както, изглежда, предполагат древните свидетелства и съвременната наука, еволюцията на нашия свят трябва да е продължила като на планетата-майка. Несъмнено имало мутации и вариации, предизвикани от различните местни условия, но еднаквите генетични кодове, еднаквата „химия“ на живота, откривана във всички растения и животни на Земята, насочвали развитието на земните форми на живот в същата посока като на Дванадесетата планета.
	Като наблюдавали различните земни форми на живот, нефилимите и техният главен учен Еа нямали нужда от много време, за да разберат какво се е случило: по време на небесния сблъсък тяхната планета посяла своя живот на Земята. Затова избраното същество всъщност било сродно на нефилимите — макар и в по-слабо еволюирал вид.
	Не им вършел работа постепенен процес на опитомяване чрез отглеждане на много поколения и селекция. Нужна им била бърза процедура, която да позволи „масово производство“ на нови работници. Проблемът бил поставен на Еа, който веднага видял отговора: да „отпечата“ образа на боговете върху вече съществуващото създание.
	Според нас процесът, който Еа препоръчал за осъществяване на бързо еволюционно развитие на Homo erectus, бил _генетична манипулация_.
	Известно ни е, че в основата на сложния биологичен процес, чрез който се възпроизвеждат живите организми и създават сродно на родителите потомство, стои генетичният код. Всички живи организми — глисти, папрати или хора — съдържат в клетките си хромозоми, миниатюрни пръчковидни тела във всяка клетка, които съдържат всички наследствени инструкции за конкретния организъм. Когато мъжката клетка (полен, сперма) опложда женската, двете двойки хромозоми се комбинират и после се разделят, за да образуват нови клетки, съдържащи всички наследствени характеристики на родителските клетки.
	Вече е възможно изкуствено осеменяване, дори на човешка яйцеклетка. Истинското предизвикателство се състои в кръстосаното оплождане между различни семейства от един вид и дори между различни видове. Съвременната наука е изминала дълъг път в развитието си от първата хибридна царевица, кръстосването на ескимоски кучета с вълци или „създаването“ на мулето (изкуствена кръстоска между кобила и магаре) до способността за манипулиране на човешкото възпроизводство.
	Процесът, наречен „клониране“ (от старогръцката дума „клон“ — „вейка“) прилага към животните същия принцип като откъсването на клончета от растение за възпроизводството на стотици такива растения. Приложен към животни, методът за пръв път беше демонстриран в Англия, където д-р Джон Гордън замени ядрото на оплодена яйцеклетка на жаба с материал от друга клетка на същата жаба. Успешното образуване на нормални попови лъжички показа, че яйцеклетката се развива, дели и създава потомство, независимо откъде получава вярната двойка хромозоми.
	Експериментите в Института за обществени, етични и естествени науки в Хастингс, щата Ню Йорк, показват, че днес съществуват методи за клониране на човешки същества. Вече е възможно да се вземе материал от която и да е човешка клетка (не непременно от половите органи) и чрез въвеждане на нейните двадесет и три двойки пълни хромозоми в женската яйцеклетка да се стигне до зачеване и раждане на „предварително определен“ индивид. При нормалното зачеване „бащините“ и „майчините“ двойки хромозоми се комбинират и после трябва да се разделят, за да останат двадесет и три хромозомни двойки, водещи до случайни комбинации. Но при клонирането потомството е точно копие на източника на неразделената двойка хромозоми. Според д-р У. Гейлин от Института ние вече притежаваме необходимите ни „ужасни знания, за да създаваме точни копия на човешки същества“ — неограничен брой двойници на Хитлер, Моцарт или Айнщайн (ако бяхме запазили техни клетъчни ядра).
	Но изкуството на генното инженерство не се ограничава до един процес. Изследователи от много страни са разработили така наречения „клетъчен синтез“, който позволява да се комбинират клетки, а не хромозоми в една клетка. В резултат на този процес могат да се комбинират клетки от различни източници в една „суперклетка“, съдържаща в себе си две ядра и двоен набор хромозоми. Когато тази клетка се раздели, комбинацията от ядра и хромозоми може да даде резултат, различен от двете клетки — две нови клетки с нов набор от генетични кодове.
	Това означава, че може да се комбинират клетки от досега несъвместими живи организми — да речем, от пиле и мишка, — за да образуват нови клетки с нови генетични комбинации, които водят до създаване на нови животни, които не са нито пилета, нито мишки. В бъдеще този процес също ще ни позволи да подбираме особеностите на дадена форма на живот, която да наследи „синтезираната“ клетка.
	Това доведе до развитието на широката област „генно трансплантиране“. Вече е възможно да вземем конкретен генетичен код от някои бактерии и да го въведем в животинска или човешка клетка, за да дадем на потомството допълнителни характеристики.


	Трябва да приемем, че след като преди 450000 години са можели да летят в космоса, нефилимите са били също толкова развити в сравнение с нас днес в областта на естествените науки. Трябва да приемем и че са им били известни различните възможности за комбиниране на два предварително подбрани набора хромозоми, за да получат предварително определен генетичен резултат и че независимо дали процесът имал нещо общо с клонирането, генетичното трансплантиране или все още непознати ни методи, те са владеели тези процеси и са можели да ги прилагат не само в лабораторни колби, но и в живи организми.
	В древните текстове се споменава за такова комбиниране на две форми на живот. Според Берос божеството Бел („господар“) — също наричано „деус“ („бог“) — създало различни „ужасни двойни същества“:
C>
	„Хората били с две криле, някои с четири или две лица. Те имали едно тяло, но две глави, едната мъжка, другата женска. Също така органите им били мъжки и женски.
	Можели да се видят други човешки фигури с кози крака и рога. Някои имали конски копита, други конски задни крака, но отпред били като хора и приличали на кентаври. Раждали се и бикове с човешки глави, кучета с четворни тела и рибешки опашки. Също коне с кучешки глави, хора и други животни с конски глави и тела и рибешки опашки. Накратко, имало същества с крайници на всевъзможни животни…
	В храма на Бел във Вавилон се пазели изображения на всички тях.“
C$
	Озадачаващите подробности на този разказ може би съдържат важна истина. Напълно логично е преди да пристъпят към сътворяването на същество по свой образ, нефилимите да са се опитали да създадат „слуга“ като експериментират с други възможности: хибриди между маймуна, човек и животно. Някои от тези изкуствени същества може да са оцелели известно време, но със сигурност не са били способни да се размножават. Загадъчните хора-бикове и хора-лъвове (сфинксове), които украсявали храмовете в Древния Изток, не може да са били просто плод на творческо въображение, а истински същества, излезли от биологичните лаборатории на нефилимите — увековечени от изкуството неуспешни експерименти (обр. 150).
	{img:12-planeta-obr150.png|#Обр. 150}
	Шумерските текстове също разказват за уродливи хора, създадени от Енки и Богинята-майка (Нинхурсаг) в хода на техните опити да сътворят идеален примитивен работник. Един паметник съобщава, че Нинхурсаг, чиято задача била да „извае сместа в калъпа на боговете“, се напила и „на Енки извика“:
P>
	Хубаво или лошо е тялото на човека?
	Както ми подскаже сърцето,
	ще направя добра или лоша съдбата му.
P$
	После Нинхурсаг дяволито — но навярно неизбежно в процеса на опитите и грешките — създала мъж, който не можел да задържа урината си, жена, която не можела да ражда, същество, което нямало нито мъжки, нито женски органи. Тя направила общо шест уродливи създания. Енки бил виновен за сътворяването на човек с болни очи, треперещи ръце, болен черен дроб и слабо сърце, друг със старческа немощ и така нататък.
	Ала накрая бил създаден идеалният човек, когото Енки нарекъл Адапа, Библията — Адам, а нашите учени — Homo sapiens. Това същество много приличало на боговете и според един текст Богинята-майка му дала „кожа като на бог“ — гладко тяло без косми, съвсем различно от рунтавия маймуночовек.
	При този окончателен резултат нефилимите били генетично съвместими с дъщерите човешки и можели да се женят и да имат деца от тях. Но такава съвместимост била възможна само ако човекът бил създаден от същото „семе на живота“ като нефилимите. За това говорят и древните текстове.
	Според месопотамските и библейските представи човекът бил сътворен като комбинация от божествен елемент — божия кръв — и земна „глина“. Всъщност, макар да означава „примитивен“, буквалният смисъл на думата „лулу“ е „който е смесен“. Повикана да извае човек, Богинята-майка „си изми ръцете, откъсна глина и я смеси в степите“. (Интересно е да отбележим хигиенните мерки, взети от богинята. Тя „си изми ръцете“. Такива клинични мерки и процедури срещаме и в други текстове за сътворението.)
	Използването на земна „глина“, смесена с божествена „кръв“, за сътворяване на прототип на човека твърдо е установено в месопотамските текстове. Един такъв паметник разказва, че Енки не се затруднил да „извае слуги на боговете“. „Възможно е!“ — заявил той и дал следните инструкции на Богинята-майка:
P>
	Размеси глината
	от подземието на Земята,
	точно над Абзу —
	и й придай форма на сърце.
	Аз ще доведа добри, способни млади богове,
	които ще приведат глината в нужното състояние.
P$
	Втора глава на Битие предлага същата техническа версия:
C>
	„И създаде Господ Бог човека от земна пръст и вдъхна в лицето му дихание за живот; и стана човекът жива душа.“
C$
	Често превеждана като „душа“, еврейската дума „нефеш“ е онзи тайнствен „дух“, който одухотворява живото същество и привидно го напуска след смъртта му. Не е съвпадение, че Петокнижието (първите пет книги от Стария завет) многократно забранява проливането на човешка кръв и поглъщането на животинска кръв, „защото кръвта е нефеш*“. Следователно библейската версия на сътворението на човека отъждествява „нефеш“ („дух“, „душа“) с кръв.
	[* В каноничния български превод на Стария завет, „душа“. — Б.пр.]
	Старият завет предлага още податки за ролята на кръвта в сътворението на човека. Думата „адама“ (откъдето произлиза името на Адам) първоначално означавала не само пръст или почва, а конкретно тъмночервена пръст. Подобно на аналогичния акадски термин „адамату“ („тъмночервена земя“), еврейската дума за червен цвят („адом“) произлиза от думите за „кръв“: „адаму“, „дам“. Когато нарича сътвореното от Господ същество „Адам“, Битие прилага любимата шумерска езикова двусмислица. „Адам“ може да означава „който е от пръст“, „който е направен от тъмночервена пръст“ и „който е направен от кръв“.
	Същата връзка между основния елемент на живите същества и кръвта се наблюдава в месопотамските разкази за сътворението на човека. Болницата, в която Еа и Богинята-майка създали човека, се наричала Домът на Шимти. Повечето учени превеждат този израз като „дома, в който се определят съдбите“. Но терминът „шимти“ явно произлиза от шумерската дума ШИ.ИМ.ТИ, която, разгледана сричка по сричка, означава „дъх-вятър-живот“. „Бит Шимти“ буквално означава „домът, където е вдъхнат вятърът на живота“. Това е пълна аналогия на библейската версия.
	Всъщност в Месопотамия шумерската дума ШИ.ИМ.ТИ се превеждала с акадската „напищу“ — точен паралел на библейския термин „нефеш“. И „нефеш“ или „напищу“ било тайнственото „нещо“ в кръвта.
	Докато Старият завет дава съвсем оскъдни податки, месопотамските текстове са недвусмислени. Те не само съобщават, че за сместа, от която бил направен човекът, била нужна кръв, но и посочват, че трябвало да е кръв от бог, божествена кръв.
	Когато боговете решили да създадат човека, техният водач заявил: „Кръв ще събера, ще съживя костите“. Еа предложил кръвта да се вземе от конкретен бог: „Нека примитивните същества бъдат сътворени по негово подобие“ — казал той. След като избрали бога:
P>
	От кръвта му сътвориха човечеството,
	наложиха му службата, за да освободят боговете…
	Работата му бе непонятна.
P$
	Според епоса „Когато боговете като хора се трудеха“, после боговете повикали богинята на раждането (Богинята-майка, Нинхурсаг) и я помолили да изпълни следната задача:
P>
	Докато богинята на раждането е тук,
	нека богинята на раждането извае потомство.
	Докато майката на боговете е тук,
	нека богинята на раждането извае лулу,
	нека работникът поеме теглото на боговете.
	Нека тя сътвори лулу амелу,
	нека той понесе хомота.
P$
	В един аналогичен старовавилонски текст, наречен „Сътворяването на човека от Богинята-майка“, боговете повикали „акушерката на боговете“, опитната Мами, и й казали:
P>
	Ти си майката-утроба,
	която човека може да създаде.
	Тогава сътвори лулу, нека той поеме хомота!
P$
	В този момент текстът „Когато боговете като хора се трудеха“ и аналогичните текстове се впускат в подробно описание на действителното сътворение на човека. Богинята (тук назована НИН.ТИ — „господарката, която дава живот“) приела задачата и съобщила някои изисквания, сред които химически вещества („битум от Абзу“), необходими за „пречистване“, както и „глина от Абзу“.
	Каквито и да били тези материали, Еа не се затруднил с изискванията.
P>
	Аз ще приготвя пречистваща баня.
	Нека вземем кръв от избрания бог…
	От неговата плът и кръв
	нека Нинти глината омеси.
P$
	За да изваят човек от омесената глина, имали нужда от женска помощ, от нещо като бременност. Енки предложил услугите на своята съпруга:
P>
	Нинки, моята божествена жена,
	ще изпълни тази задача.
	Седем богини на раждането
	ще са наблизо, за да помагат.
P$
	След смесването на „кръвта“ и „глината“ фазата на раждането щяла да сложи край на придаването на божествен образ на създанието.
P>
	Съдбата на новороденото ти ще изречеш,
	Нинки ще му придаде образа на боговете,
	и то ще се превърне в човек.
P$
	Някои изображения върху асирийски печати може би илюстрират тези текстове. Те показват как Богинята-майка (неин символ бил {img:12-planeta-p329.png}, ножът за прерязване на пъпната връв) и Еа (чийто главен символ бил полумесецът) приготвят смесите и рецитират заклинания (обр. 151–152).
	{img:12-planeta-obr151.png|#Обр. 151} {img:12-planeta-obr152.png|#Обр. 152}
	Участието на съпругата на Енки, Нинки, в сътворението на първия успешен прототип на човека ни напомня историята за Адапа, която обсъдихме в една от предните глави:
P>
	В онези дни, в онези години,
	мъдрецът от Ериду, Еа,
	сътвори го като образец за човек.
P$
	Учените предполагат, че като нарича Адапа „син“ на Еа, древният разказвач загатва, че от любов към този човек богът го осиновил. Ала в същия текст Ану нарича Адапа „човешки потомък на Енки“. Изглежда, че участието на съпругата на Енки в процеса на сътворяване на Адапа, „образцовия Адам“, е установило някаква родословна връзка между новия човек и неговия бог: защото всъщност Нинки била бременна с Адапа!
	Нинти благословила новото същество и го показала на Еа. Някои печати изобразяват богиня, седнала между дървото на живота и лабораторни колби, с новородено създание в ръце (обр. 153).
	{img:12-planeta-obr153.png|#Обр. 153}
	Създаденото по този начин същество, което месопотамските текстове многократно наричат „образец за човек“ или „калъп“, очевидно било нужното създание, защото боговете поискали негови копия. Тази привидно маловажна подробност обаче хвърля светлина не само върху процеса на „сътворението“, но и върху иначе противоречивите сведения в Библията.
	Според първа глава на Битие:
C>
	„И сътвори Бог човека по Свой образ, по Божий образ го сътвори; мъж и жена ги сътвори.“
C$
	Пета глава, която е наречена „родословието на Адам“, съобщава, че:
C>
	„Когато Бог сътвори човека, създаде го по подобие Божие, мъж и жена ги сътвори и ги благослови, и им даде име «човек» в деня на тяхното сътворение.“
C$
	Едновременно научаваме, че божеството сътворило по свой образ и подобие едно-единствено същество, „Адам“, и в очевидно противоречие, че били сътворени мъж и жена. Противоречието, изглежда, се задълбочава във втора глава на Битие, която конкретно съобщава, че Адам известно време бил сам, докато божеството не го приспало и не направило от реброто му жена.
	Противоречието, което озадачава учени и теолози, изчезва веднага щом разберем, че библейските текстове са съкратени версии на оригиналните шумерски извори. Тези извори ни съобщават, че след като се опитали да създадат примитивен работник чрез „комбиниране“ на маймуночовеци с животни, боговете стигнали до извода, че е възможно единствено комбиниране на маймуночовеците със самите нефилими. След няколко неуспешни опита бил сътворен „образец“ — Адапа/Адам. Отначало имало само един Адам.
	Щом се оказало, че именно такова същество е нужно на боговете, Адапа/Адам бил използван като генетичен образец или „калъп“ за създаването на копия и те не били само мъжки, а мъжки и женски.
	Както вече видяхме, библейското „“ребро", от което била създадена жената", е игрословица с шумерския термин ТИ („ребро“ и „живот“) — което потвърждава, че Ева е създадена от „жизнената същност“ на Адам.


	Месопотамските текстове ни представят свидетелски разказ за първото производство на копия на Адам.
	Изпълнили инструкциите на Енки. В Дома на Шимти — където бил „вдъхван“ дъхът на живота — се събрали Енки, Богинята-майка и четиринадесет богини на раждането. Получили „същност“ от определения бог, приготвили „пречистващата баня“. „Еа почисти глината в нейно присъствие и не преставаше заклинания да изрича“:
P>
	Богът, който пречиства Напищу, Еа, заговори.
	Седнал пред нея, той я напътстваше.
	След като каза своите заклинания,
	тя протегна ръка към глината.
P$
	Предстои да се запознаем с подробния процес на масовото сътворяване на човека. В присъствието на четиринадесетте богини на раждането:
P>
	Нинти откъсна четиринайсет парчета глина,
	седем тя постави отдясно,
	седем тя постави отляво.
	Помежду им постави калъпа.
	… косата тя…
	… ножа за пъпната връв.
P$
	Очевидно богините на раждането били разделени на две групи. „Мъдри и учени, два пъти по седем богини на раждането се бяха събрали“ — продължава разказът. Богинята-майка поставила „смесената глина“ в утробите им. Има податки за хирургическа процедура — епилиране или обръсване на косми, подготовка на хирургически инструмент, нож за пъпна връв. Не оставало нищо друго освен да чакат:
P>
	Богините на раждането заедно останаха.
	Нинти месеците броеше.
	Съдбовният десети месец наближаваше:
	десетият месец настъпи,
	периодът за отваряне на утробите беше изтекъл.
	Лицето й разбиране излъчваше:
	тя покри си главата, изпълни акушерската работа.
	Кръста си тя препаса, изрече благословията.
	Очерта тя форма — в калъпа беше животът.
P$
	Изглежда, че драмата на човешкото сътворение била усложнена от закъсняло раждане. Била използвана „смес“ от „глина“ и „кръв“ за оплождане на четиринадесетте богини на раждането. Ала изтекли девет месеца и настъпил десетият. „Периодът за отваряне на утробите беше изтекъл.“ Разбрала какво е необходимо, Богинята-майка „изпълни акушерската работа“. Въпреки фрагментарния си характер един аналогичен текст по-ясно показва, че е извършила някаква хирургическа операция:
P>
	Нинти… брои месеците…
	Определеният десети месец настъпи,
	дойде господарката, чиято ръка отваря.
	С… тя отвори утробата.
	Лицето й засия от радост.
	Главата й беше покрита.
	… отвор направи,
	съдържанието на утробата извади.
P$
	Обзета от радост, Богинята-майка извикала:
P>
	Сътворих го!
	Ръцете ми го създадоха!
P$
	Как било извършено сътворението на човека?
	Един откъс от текста „Когато боговете като хора се трудеха“ обяснява защо в глината трябвало да прибавят „кръв“ от бог. „Божественият“ елемент изисквал не просто няколко капки кръв, а нещо по-фундаментално и трайно. Избраният бог, научаваме ние, имал ТЕ.Е.МА — термин, който всепризнатите специалисти по този текст (У. Дж. Ламбърт и А. Р. Милард от Оксфордския университет) превеждат като „личност“. Ала древният текст е много по-конкретен и буквално означава „помещаващ онова, което обвързва паметта“. По-нататък същият термин се среща в акадската версия като „етему“ и е преведен като „дух“.
	В двата случая става въпрос за онова „нещо“ в кръвта на бога, което било хранилище на неговата индивидуалност. Убедени сме, че всичко това са заобиколни начини на древния разказвач да ни обясни, че като подложил кръвта на поредица от „пречистващи бани“, Еа целял да изолира _гените_ на бога.
	Изяснена е и целта на смесването на този божествен елемент с глината:
P>
	В глината бог и човек ще се слеят,
	та до края на дните
	плътта и душата,
	която в бог е съзряла —
	тази душа в кръвно родство да се обвърже,
	както ще покаже на живота й знакът.
	За да не бъде забравено туй,
	нека душата в кръвно родство се обвърже.
P$
	Учените почти не разбират тези силни думи. Текстът съобщава, че кръвта на бога била смесена в глината, за да свърже генетично бог и човек „до края на дните“ така, че плътта („образът“) и душата („подобието“) на боговете да се придадат на човека в кръвно родство, което никога да не може да се наруши.
	„Епос за Гилгамеш“ разказва, че когато боговете решили да създадат двойник на отчасти божествения герой, Богинята-майка смесила „глина“ със „същността“ на бог Нинурта. По-нататък в текста огромната сила на Енкиду се приписва на факта, че притежавал „същността на Ану“, елемент, който получил чрез Нинурта, внук на върховния бог.
	Акадският термин „кишир“ означава „същност“, „концентрат“, каквито имали небесните богове. Е. Ебелинг обобщава опитите за установяване на точното значение на „кишир“ като пише, че като „същност“ или някакъв нюанс на тази дума, „кишир“ може да се отнася за „божества или небесни ракети“. Е. А. Спайсър е съгласен, че терминът означава също „нещо, дошло от небето“. Това се потвърждавало от факта, прибавя той, че се използвал в „медицински контекст“.
	Което ни връща към нашия първоначален превод: „ген“.
	Свидетелствата на древните текстове, и месопотамските, и библейските, предполагат, че процесът на комбиниране на гените на боговете и Homo erectus включвал използване на мъжки гени като божествен елемент и женски гени като земен елемент.
	След като многократно посочва, че божеството създало Адам по свой образ и подобие, Битие описва раждането на Адамовия син Сит със следните думи:
C>
	„Адам живя сто и трийсет години и роди (син) по свое подобие (и) по свой образ, и му даде име Сит.“
C$
	Терминологията повтаря описанието на сътворението на Адам от божеството. Но Сит определено е роден в резултат на биологичен процес — оплождане на женска яйцеклетка от Адамовата сперма и последвалото зачатие, бременност и раждане. Идентичната терминология говори за идентичен процес и единственото правдоподобно заключение е, че Адам също е създаден от божеството чрез процес на оплождане на женска яйцеклетка с мъжка сперма от бог.
	Ако „глината“, към която бил прибавен божествен елемент, е земен елемент — както твърдят всички текстове, единственият възможен извод е, че с мъжката сперма — генетичния материал на бога — са оплодили яйцеклетка от женски Homo erectus!
	Акадската дума за „глина“ е „тит“. Но първоначално тя се пишела ТИ.ИТ („което е с живот“). На иврит „тит“ означава „кал“, но думата има синоним „бош“, което има общ корен с „биша“ („блато“) и „беша“ („яйце“).
	Историята за сътворението изобилства на игрословици. Вече видяхме двойното или тройното значение на Адам-адама-адамту-дам. Епитетът на Богинята-майка, НИН.ТИ, означава „господарка на живота“ и „господарка на реброто“. Тогава защо бош-биша-беша („глина-кал-яйце“) да не е игра на думи, означаваща женска яйцеклетка?
	Оплодена с гени на бог, яйцеклетката от женски Homo erectus била имплантирана в матката на съпругата на Еа и след като получили „образеца“, имплантирали негови копия в матките на богините на раждането:
P>
	Мъдри и учени,
	два пъти по седем богини на раждането се бяха събрали,
	седем родиха мъжки,
	седем родиха женски.
	Богинята на раждането им вдъхна
	вятъра на дъха на живота.
	По двойки бяха те завършени,
	по двойки бяха завършени в нейно присъствие.
	Съществата бяха хора —
	Създания на Богинята-майка.
P$
	Така бил създаден Homo sapiens.

	Древните легенди и митове, библейските сведения и съвременната наука са единодушни по още един въпрос. Подобно на откритията на днешните антрополози — че човек е еволюирал и се е появил в Югоизточна Африка, — месопотамските текстове предполагат, че сътворяването на човека е станало в Апсу, Долния свят, където се намирала Земята на рудниците. Успоредно с Адапа, „образеца“ за човек, някои текстове споменават „святата Амама, земната жена“, чийто дом бил в Апсу.
	В текста „Сътворението на човека“ Енки дава следните инструкции на Богинята-майка: „Размеси глината от подземието на Земята, точно над Абзу“. Един химн за творенията на Еа, който „Апсу свой дом направи“, започва с думите:
P>
	Божественият Еа в Апсу
	откъсна парче глина,
	сътвори Кула, за да възстанови храмовете.
P$
	Химнът продължава със списък на строителите и отговорниците за „изобилните продукти на планината и морето“, които били сътворени от Еа — всички от „глина“, откъсната в Абзу — Земята на рудниците в Долния свят.
	Текстовете ясно посочват, че докато в Ериду си построил тухлена къща край водата, в Абзу Еа издигнал дом, украсен със скъпоценни камъни и сребро. Именно там създал своето творение, човека:
P>
	Господарят на АБ.ЗУ, царят Енки…
	построи си къща от сребро и лазурит.
	Нейното сребро и лазурити като искряща светлина
	отецът сътвори в АБ.ЗУ.
	Съществата с красив лик,
	създадени в АБ.ЗУ,
	стояха около господаря Нудимуд.
P$
	Различните текстове навеждат на мисълта, че сътворението на човека довело до разрив сред боговете. Изглежда, че поне отначало новите примитивни работници не напускали Земята на рудниците. Анунаките, които се трудели в Шумер, били лишени от облагите на новата работна ръка. Един озадачаващ текст, наречен от учените „Мит за кирката“, свидетелства за събитията, в резултат на които шумерските анунаки под ръководството на Енлил получили своя справедлив дял от черноглавия народ.
	В опит да възстанови „нормалния ред“ Енлил взел крайната мярка да прекъсне връзките между „небето“ (Дванадесетата планета или космическите кораби) и Земята и предприел драстични действия срещу мястото, „откъдето идваше плътта“.
P>
	Господарят,
	както е редно постъпи.
	Господарят Енлил,
	чиито решения са неизменни,
	наистина се зае да отдели небето от Земята,
	така че Сътворените да могат да дойдат,
	наистина се зае да отдели небето от Земята.
	„Връзката небе-Земя“ той разсече,
	така че Сътворените да могат да дойдат
	от Мястото, откъдето идваше плътта.
P$
	Енлил използвал срещу „Земята на кирката и кошницата“ чудодейно оръжие, наречено АЛ.А.НИ („брадва, която дава сила“). Това оръжие имало „зъб“, който „като еднорог вол“ можел да атакува и разрушава високи стени. Ако се съди по описанията, това бил булдозер с огромен свредел отпред, който смазвал всичко пред себе си:
P>
	Къщата, която се разбунтува срещу Господаря,
	къщата, която не е покорна на Господаря,
	АЛ.А.НИ я подчини на Господаря.
	На лошите… главите на нейните растения смазва,
	изравя корените, разкъсва короната.
P$
	Енлил снабдил своето оръжие със „земеразцепител“ и се отправил в атака:
P>
	Господарят повика АЛ.А.НИ, даде му заповед.
	Той постави земеразцепителя на главата му като корона
	и го подкара към Мястото, откъдето идваше плътта.
	В дупката появи се глава на човек.
	От земята наизскачаха хора
	към Енлил.
	Той твърдо погледна черноглавите.
P$
	Признателните анунаки поставили исканията си за примитивни работници и без да губят време, ги впрегнали на работа:
P>
	Анунаките към него пристъпиха,
	ръцете си за поздрав вдигнаха,
	утешиха с молитви сърцето Енлилово.
	Черноглави от него поискаха.
	На черноглавите хора
	те кирки раздадоха.
P$
	Битие също съобщава, че „Адам“ бил сътворен някъде на запад от Месопотамия и после доведен на изток, за да работи в Едемската градина:
C>
	„И насади Господ Бог рай в Едем, на изток… След това Господ Бог взе човека (когото създаде) и го посели в Едемската градина, да я обработва и да я пази.“
C$


>	13. Краят на всяка плът

	Трайната вяра на човека, че в праисторията му е имало златна ера, не може да се основава на действителни спомени, защото това се е случило прекалено отдавна и той е бил твърде примитивен, за да запази каквито и да било конкретни сведения за бъдещите поколения. Ако човечеството някак си съхранява подсъзнателното усещане, че в онези ранни дни е преживяло време на спокойствие и щастие, това е просто защото не знае истината. И също защото за нея са му разказали не по-древни хора, а самите нефилими.
	Единственото цялостно изложение на събитията, които човекът преживял след пристигането си в месопотамския дом на боговете, е библейската история за Адам и Ева в Едемската градина:
C>
	„И насади Господ Бог рай в Едем, на изток, и там настани човека, когото създаде. И направи Господ Бог да израстат от земята всякакви дървеса, хубави наглед и добри за ядене, и дървото на живота посред рая, и дървото за познаване добро и зло… След това Господ Бог взе човека (когото създаде) и го посели в Едемската гадина, да я обработва и да я пази. И заповяда Господ Бог на човека и рече: от всяко дърво в градината ще ядеш; а от дървото за познаване добро и зло, да не ядеш от него; защото, в който ден вкусиш от него, бездруго ще умреш.“
C$
	Въпреки че имало два жизненоважни плода, човеците нямали право да посягат само към плода на дървото за познаване добро и зло. Божеството — в този момент — изглежда, не се безпокояло, че човекът може да посегне към плода на живота. Ала човекът не се подчинил дори на тази забрана и последвала трагедия.
	Скоро идиличната картина отстъпила място на драматични събития, които специалистите по Библията и теолозите наричат „първородния грях“. Това е разказ за неизпълнени божествени заповеди, божествени лъжи, лукава (но казваща истината) змия, наказание и изгнание.
	Змията ненадейно се появила и оспорила тържествените Божии предупреждения:
C>
	„Змията… И рече тя на жената: истина ли каза Бог, да не ядете от никое дърво в рая? Жената отговори на змията: плодове от дърветата можем да ядем, само за плодовете на дървото, що е посред рая, рече Бог: не яжте от тях и не се докосвайте до тях, за да не умрете. Тогава змията рече на жената: не, няма да умрете; но Бог знае, че в деня, в който вкусите от тях, ще ви се отворят очите, и ще бъдете богове, знаещи добро и зло. Видя жената, че дървото е добро за ядене и че е приятно за очите и многожелано, защото дава знание, взе от плодовете му и яде, па даде и на мъжа си, та яде и той. Тогава се отвориха очите на двамата, и разбраха, че са голи, па съшиха смокинени листи и си направиха препасници.“
C$
	Като чете и препрочита лаконичния и в същото време точен разказ, човек не може да не се запита каква е причината за противоречието. Въпреки че под страх от смъртно наказание им било забранено дори да докосват плода на познанието, двамата човеци се оставили да ги убедят и яли от онова, което щяло да ги направи „знаещи“ като божеството. Ала последвало само откритието, че са голи.
	Състоянието на голота всъщност е основен аспект на проблема. Библейският разказ за Адам и Ева в Едемската градина започва с думите: „И бяха двамата голи, Адам и жена му, и не се срамуваха“. От този откъс трябва да разбираме, че те се намирали на по-нисша степен от напълно развитите хора: не само че били голи, но и не съзнавали значението на голотата си.
	По-нататъшният анализ на библейския текст предполага, че темата е придобиването на известен сексуален опит. „Познанието“, което било забранено на човека, не представлявало научна информация, а нещо, свързано с мъжкия и женския пол, защото едва придобили „познанието“, мъжът и неговата жена „разбраха, че са голи“ и скрили половите си органи.
	Библейското повествование потвърждава връзката между голотата и липсата на познание, защото на божеството изобщо не му трябвало време, за да се досети какво се е случило:
C>
	„И чуха гласа на Господа Бога, когато ходеше низ рая по дневната хладина, и скриха се Адам и жена му от лицето на Господа Бога между райските дървета. И извика Господ Бог на Адама и му рече: (Адаме,) де си? Той каза: чух гласа Ти в рая, и ме достраша, защото съм гол и се скрих. И рече (Бог): кой ти каза, че си гол? Да не би да си ял от дървото, от което ти забраних да ядеш?“
C$
	Примитивният работник признал истината и обвинил жена си, която на свой ред обвинила змията. Жестоко разгневено, божеството проклело змията и двамата човеци. После — изненадващо — „И направи Господ Бог на Адама и на жена му кожени дрехи, с които ги облече“.
	Не можем сериозно да предполагаме, че целта на този случай — който довел до прогонването на човеците от Едемската градина — бил драматичен начин на разказвача да обясни как човекът започнал да носи дрехи. Носенето на дрехи е само външна проява на новото „познание“. Придобиването на такова „познание“ и опитите на божеството да лиши човека от него са основните теми на събитията.
	Макар че все още не е открит месопотамски аналог на библейския разказ, не може да има съмнение, че той — подобно на всички библейски материали, свързани със сътворението и човешката праистория — е от шумерски произход. Имаме мястото: домът на боговете в Месопотамия. Имаме издайническата игрословица с името на Ева („тя от живота“, „тя от реброто“). Имаме и двете жизненоважни дървета, дървото на познанието и дървото на живота, също като в дома на Ану.
	Дори думите на божеството показват шумерски произход, защото единственият еврейски Бог отново преминава в множественото число, с което се обръща към божествените си колеги, присъстващи не в Библията, а в шумерските текстове:
C>
	„Ето, Адам стана като един от Нас да познава добро и зло; и сега — да не простре ръка да вземе от дървото на живота, та като вкуси, да заживее вечно. Тогава Господ Бог го изпъди от Едемската градина…“
C$
	Както показват множество древни шумерски изображения, като примитивен работник, някога човекът служил на боговете си чисто гол. Той бил гол и когато им поднасял храна и напитки, и когато се трудел на нивата, и когато работел на строежите (обр. 154–155).
	{img:12-planeta-obr154.png|#Обр. 154} {img:12-planeta-obr155.png|#Обр. 155}
	Ясно е, че боговете не правели голяма разлика между човека и домашните животни. Те просто развили едно съществуващо животно, за да задоволят потребностите си. Дали тогава липсата на „познание“ означава, че голото като животно новосъздадено същество също правело секс като или с животните? За това говорят някои ранни изображения (обр. 156).
	{img:12-planeta-obr156.png|#Обр. 156}
	Шумерски текстове като „Епос за Гилгамеш“ предполагат, че сексуалните навици наистина обясняват разликата между дивия и очовечения човек. Когато поискал да цивилизова дивия Енкиду — „дивака, мъжа невъздържан от бездънните степи“ — народът на Урук използвал услугите на „любодейка“, пратил я да се срещне с Енкиду при потока и да му предложи своя „чар“.
	Изглежда, че повратният момент в процеса на „цивилизоване“ на Енкиду било отблъскването му от страна на зверовете, с които се бил сприятелил. Народът на Урук казал на любодейката, че трябва да продължи да му показва „женската си сръчност“, докато „дивечът, с който в степна е израснал… изостави човека“. Отклоняването на Енкиду от содомията било задължително изискване за неговото очовечаване.
P>
	Разголи гърди тя, плътта си оголи,
	дъха му прие тя, не се развълнува,
	той одежди разгърна, притисна се в Шамхат,
	а тя му показа женската сръчност…
P$
	Очевидно замисълът подействал. След шест дни и седем нощи, „щом се насити на нейните ласки“, той си спомнил за старите си приятели.
P>
	… обърна лика си към своето стадо,
	но газелите хукнаха от вида на Енкиду,
	плътта му отбягваха степните твари.
P$
	Текстът е ясен. Сношението с жена предизвикало толкова сериозна промяна в Енкиду, че животинските му приятели „плътта му отбягваха“. Те не просто избягали, а отбягвали физически контакт с него.
	Смаян, Енкиду известно време стоял неподвижен, защото „избяга табунът“. Ала както пояснява древният текст, промяната била за добро:
P>
	Умъдрен се усети.
	В мисли потънал,
	приседна отново в нозете на Шамхат…
	Любодейката каза на Енкиду:
	„Мъдър си*, Енкиду, на бог приличаш!“
	[* В превода на Г. Крумов, „Красив си“. — Б.пр.]
P$
	Думите в този месопотамски текст са почти идентични с библейския разказ за Адам и Ева. Както била предрекла змията, като опитали от дървото на познанието, те били станали — в сексуално отношение — „като богове, знаещи добро и зло“.
	Ако това означава само, че човекът започнал да разбира, че сексът с животни е нецивилизован, защо Адам и Ева били наказани заради отказа си от содомията? Забраните на содомията изобилстват в Стария завет и не е логично осъзнаването на една добродетел да породи божествен гняв.
	„Познанието“, с което се сдобил човекът въпреки волята на божеството — или на едно от божествата, — трябва да е било с по-сериозен характер. То било нещо добро за човека, но създателите му не желаели да му го дадат.
	Трябва внимателно да четем между редовете на проклятието на Ева, за да проумеем смисъла на случилото се:
C>
	„На жената рече: ще умножа и преумножа скръбта ти, кога си бременна; с болка ще раждаш деца; и към мъжа си ще тегнеш… И даде Адам на жена си име Ева, защото тя стана майка на всички живеещи.“
C$
	Това наистина е важното събитие, предадено ни в библейския разказ: докато не притежавали „познанието“, Адам и Ева живеели в Едемската градина без потомство. След като се сдобили с „познанието“, Ева получила способността (и мъката) да забременява и ражда. Едва след като двойката придобила това „познание“, „Адам _позна_ Ева, жена си; и тя зачена и роди Каина“.
	В целия Стар завет глаголът „познавам“ се използва в смисъл на сексуално сношение, главно между мъж и неговата съпруга с цел създаване на деца. Разказът за Адам и Ева в Едемската градина разкрива една важна крачка в развитието на човека: _придобиването на способност за възпроизводство_.
	Не бива да се изненадваме, че тези първи представители на Homo sapiens не били способни да се възпроизвеждат. Какъвто и метод да са използвали нефилимите, за да имплантират генетичния си материал в хоминидите, новото същество било хибрид, кръстоска между два различни, макар и родствени, вида. Също като мулето (кръстоска между кобила и магаре), такива хибридни бозайници са стерилни. Чрез изкуствено осеменяване и дори по-сложни биоинженерни методи можем да създадем колкото мулета искаме, даже без сношение между магаре и кобила, ала мулетата не могат да се възпроизвеждат и да раждат други мулета.
	Дали нефилимите отначало просто не създавали „човешки мулета“, за да задоволят потребностите си?
	Една сцена от скален релеф, открит в планините на Южен Елам, възбужда нашето любопитство. Тя представя седящо божество с „лабораторна“ колба, от която текат течности — познатото изображение на Енки. До него седи велика богиня, заела поза, която показва, че по-скоро му е сътрудничка, отколкото негова съпруга. Тя не може да е друга, освен Нинти, Богинята-майка или богинята на раждането. От двете им страни са застанали по-нисши богини — напомнящи за богините на раждането от разказите за сътворението. Пред тези творци на човека стоят много редици човешки същества, чиято най-очебийна особеност е еднаквостта им — еднакви продукти на един и същ калъп (обр. 157).
	{img:12-planeta-obr157.png|#Обр. 157}
	Вниманието ни също привлича шумерският разказ за несъвършените мъжки и женски същества, които отначало създали Енки и Богинята-майка. Те също били безполови или сексуално непълноценни. Дали този текст отразява спомен за първата фаза от съществуването на хибридния човек — същество, създадено по образ и подобие на боговете, но сексуално непълноценно, непритежаващо „познание“?
	След като Енки успял да сътвори „съвършен образец“ — Адапа/Адам, шумерските текстове описват методите за „масово производство“ на хора: имплантирането на генетично обработените яйцеклетки в „производствена линия“ от богини на раждането, като предварително се знаело, че половината ще родят мъжки, а другата половина — женски. Това не само говори за „производствения метод“, но и загатва, че човекът не можел да се възпроизвежда.
	Учените неотдавна установиха, че неспособността на хибридите да се възпроизвеждат се дължи на липса на възпроизводствени клетки. Докато всички клетки съдържат само един набор наследствени хромозоми, човекът и другите бозайници са способни да се възпроизвеждат, защото техните полови клетки (мъжката сперма и женската яйцеклетка) съдържат по два набора. Но хибридите не притежават тази уникална особеност. Днес гениите инженери правят опити да дадат на хибридите такъв двоен набор хромозоми и да ги направят сексуално „нормални“.
	Това ли е направил за човечеството богът, който носел епитета „змията“?
	Библейската змия определено не била обикновено влечуго — защото можела да разговаря с Ева, знаела истината за „познанието“ и имала толкова високо положение, че решително изобличила божеството като лъжец. Спомняме си, че във всички древни предания главното божество се борило със змия — история, чиито корени несъмнено стигат до шумерските богове.
	В библейския разказ се откриват много следи от неговия шумерски произход, включително присъствието на други божества: „Адам стана като един от _Нас_“. Вероятността библейските противници — божеството и змията — да са тъждествени с Енлил и Енки ни се струва напълно правдоподобна.
	Както установихме, тяхното съперничество започнало след поверяването на земното командване в ръцете на Енлил, въпреки че Енки бил истинският колонизатор на планетата. Докато Енлил си стоял в удобния контролен център в Нипур, Енки бил пратен да организира металодобива в Долния свят. Бунтът на анунаките бил насочен срещу Енлил и неговия син Нинурта. Богът, който говорил от името на бунтовниците, бил Енки. И пак той предложил и се заел със сътворяването на примитивни работници. Енлил трябвало да приложи сила, за да се сдобие с тези чудни същества. В шумерските текстове Енки по правило играе ролята на закрилник на човечеството, а Енлил — на негов строг надзирател, ако не и откровен враг. Ролята на божество, което искало новите човеци да останат сексуално непълноценни, и на божество, което било способно да дари на човечеството плода на „познанието“, идеално подхожда на Енлил и Енки.
	Шумерските и библейските игрословици отново ни идват на помощ. Библейската дума за змия е „нахаш“. Ала думата произлиза от корена НХШ, който означава „разчитам, откривам“, така че „нахаш“ също може да означава „който може да разчете, който открива нещата“, епитет, подходящ за Енки, главния учен, нефилимския бог на знанието.
	Като анализира аналогиите между месопотамската история за Адапа (който се сдобил с „познание“, ала не успял да си осигури вечен живот) и съдбата на Адам, С. Лангдън („Семитска митология“) цитира едно открито в Двуречието изображение, напомнящо библейския разказ: змия, увита около дърво, сочи към неговите плодове. От значение са и небесните символи: високо горе е представена Планетата на кръстопътя, която символизира Ану, а близо до змията е лунният полумесец, който е знак на Енки (обр. 158).
	{img:12-planeta-obr158.png|#Обр. 158}
	Най-важен за нашите открития е фактът, че в месопотамските текстове богът, който накрая дарява „познание“ на Адапа, не е някой друг, а Енки:
P>
	Дълбоко разбиране той му даде…
	Мъдрост [му даде]…
	Даде му знание,
	вечен живот не дари му.
P$
	Едно изображение върху цилиндричен печат, открит в Мари, може би е древна илюстрация на месопотамската версия на историята от Битие. Представен е велик бог, седнал на висока земя, издигаща се над вълни — очевидно изображение на Енки. От всички страни на „престола“ му се подават змии, които бълват вода.
	От двете страни на тази централна фигура стоят двама дървовидни богове. Онзи отдясно, чиито клони завършват с фалосообразни израстъци, държи паница, навярно съдържаща плода на живота. Другият отляво, краищата на чиито клони са оформени като вагини, подава клони, отрупани с плодове, представляващи дървото на „познанието“ — божественият дар на възпроизводството.
	Отстрани стои друг велик бог. Ние предполагаме, че това е Енлил. Гневът му към Енки е очевиден (обр. 159).
	{img:12-planeta-obr159.png|#Обр. 159}
	Никога няма да узнаем каква е причината за този „конфликт в Едемската градина“. Ала каквито и да са били мотивите му, Енки успял да усъвършенства примитивния работник и да сътвори Homo sapiens, който можел да има собствено потомство.
	След като човекът придобил „познанието“, Старият завет започва да го разглежда като първия патриарх на човешкия род. Но началото на ерата на човека бележи и разрива между човека и Господ.
	Според описанието на Битие разделянето на пътищата, след което човекът престанал да е безмозъчен роб на боговете, а се превърнал в самостоятелна личност, не станало по решение на самия човек, а като наказание, наложено от божеството: за да не придобие и вечен живот, човекът трябвало да бъде прогонен от Едемската градина. Според тези извори независимото съществувание на човечеството не започнало в Южна Месопотамия, където били установили своите градове и овощни градини нефилимите, а на изток, в планината Загрос: „Тогава Господ изпъди Адам и го накара да се засели на изток от Едемската градина“*.
	[* Преводът следва версията на автора. — Б.пр.]
	Следователно библейските сведения отново съответстват на научните открития. Човешката култура се появила в планинските райони по границите на Месопотамското плато. Колко жалко, че библейският разказ е толкова кратък, защото се отнася за началото на цивилизования живот на човека на Земята.
	Изхвърлен от дома на боговете, обречен на смъртен живот, ала способен да се възпроизвежда, човекът постъпил точно така. Първият Адам, за чиито поколения разказва Старият завет, „познал“ жена си Ева и тя му родила син, Каин, който орял земята. После Ева родила Авел, който бил пастир. Като загатва, че причината била хомосексуалност, Библията съобщава, че „Каин нападна брата си Авеля и го уби“.
	Тъй като се боял за живота си, Каин получил защитен знак от божеството и му било наредено да се пресели още по на изток. Отначало водил номадски живот, но накрая се заселил в „Земята на преселението*, на изток от Едем“. Там му се родил син, когото нарекъл Енох („освещаване“) „И съгради той град, и нарече града по името на сина си Енох.“ Енох на свой ред имал деца, внуци и правнуци. Шест поколения след Каин се родил Ламех. Библията посочва неговите трима сина като носители на цивилизацията: Явал „беше баща на скотовъдци, които живеят в шатри“, Ювал „беше баща на всички, които свирят на гусли и пищялки“, Тувалкаин бил първият ковач.
	[* В каноничния български превод на Стария завет, „земята Нод“. — Б.пр.]
	Ала също като своя прародител Каин, Ламех се замесил в убийство — този път на мъж и дете. Спокойно можем да приемем, че жертвите не били някакви си прости странници, защото Битие обръща внимание на случая и го смята за повратен момент в Адамовия род. Библията съобщава, че Ламех повикал своите две жени, майки на тримата му сина, признал им двойното убийство и рекъл: „Ако за Каина се отмъстява седмократно, то за Ламеха — седемдесет пъти по седем“. Това недоразбрано изказване трябва да е свързано с наследството — Ламех признал на жените си, че надеждата Каиновото проклятие да се изкупи до седмото поколение (поколението на техните синове) не се оправдала. И сега на дома на Ламех било наложено ново проклятие, което щяло да продължи много повече.
	Следните стихове потвърждават, че събитието е свързано с наследството, и ни съобщават за незабавното създаване на нов, чист род:
C>
	„Адам пак позна жена си (Ева), и тя роди син, и му даде име Сит [«основа»]; понеже (казваше тя) Бог ми даде друго чедо, вместо Авеля, когото Каин уби.“
C$
	В този момент Старият завет изгубва всякакъв интерес към осквернения род на Каин и Ламех. Оттук нататък описанието на човешката история се занимава с рода на Адам чрез неговия син Сит и първородния син на Сит, Енос, чието име на иврит е станало нарицателно за „човешко същество“. „Тогава — прибавя Битие — наченаха да призовават името на Господа.“
	Тази странна забележка от векове озадачава специалистите по Библията и теолозите. Следва я глава, в която е изложено родословието на Адам чрез Сит и Енос в продължение на десет поколения до Ной, героя на Потопа.
	Шумерските текстове, описващи ранните епохи, когато боговете живеели сами в Шумер, също толкова прецизно разказват за живота на хората в тази страна в по-късно време, ала преди Потопа. Шумерската (и оригинална) история за Потопа има своя „Ной“, „човек от Шурупак, седмия град, основан от нефилимите след кацането им на Земята.“
	Следователно по някое време на човешките същества — изгонени от Едем — било позволено да се завърнат в Месопотамия, да живеят заедно с боговете, да им служат и да ги почитат. Според нашата интерпретация на този откъс от Битие това се случило в дните на Енос. Тогава боговете разрешили на човечеството да се завърне в Месопотамия, за да служи на боговете и „да призовават името на Господа“.
	Битие няма търпение да премине към следващото епическо събитие в човешката сага, Потопа, и не дава много сведения, освен имената на патриарсите след Енос. Но значението на техните имена може би предполага събитията, случили се по времето на всеки един от тях.
	Синът на Енос, чрез когото продължил чистият род, бил Каинан („малък Каин“). Някои учени превеждат името като „ковач“. Син на Каинан бил Малелеил („който слави Господа“). Следвал го Яред („който се спусна“). Негов син бил Енох („осветеният“), който на възраст 365 години бил взет от божеството. Ала триста години преди това, на шестдесет и пет годишна възраст, на Енох му се родил син на име Матусал. Много учени, първа от които е Летия Д. Джефрис („Древноеврейските имена: тяхното значение и историческа стойност“), превеждат името като „мъж на ракетата“.
	Синът на Матусал се казвал Ламех, което означава „който беше смирен“. И Ламех родил Ной („отдих“), казвайки: „той ще ни утеши в работата ни и в труда на ръцете ни при обработване земята, която Господ (Бог) прокле“.
	Изглежда, че когато се родил Ной, човечеството търпяло огромни лишения. Тежкият труд не водел доникъде, защото Земята, която трябвало да го храни, била прокълната. Била готова сцената за Потопа — важното събитие, което щяло да изтрие от лицето на Земята не само човешката раса, но и целия живот на сушата и в небето.
C>
	„И видя Господ (Бог), че развратът между човеците на земята е голям, и че всичките им сърдечни мисли и помисли бяха зло във всяко време; и разкая се Господ, задето беше създал човека на земята, и се огорчи в сърцето Си. И рече Господ: ще изтребя от лицето на земята човеците, които сътворих…“
C$
	Това са общи обвинения, представени като оправдание за драстичните мерки за „края на всяка плът“. Но им липсва конкретност и учени и теолози не намират задоволителен отговор на въпроса какви грехове или „злодейства“ може толкова много да са разстроили божеството.
	Многократната употреба на думата „плът“, и в обвинителните стихове, и в обявяването на присъдата, разбира се, предполагат, че покварата и злодействата са свързани с плътта. Божеството се огорчило от човешките „помисли“. Изглежда, че след като открил секса, човекът станал сексуален маниак.
	Ала не можем да приемем, че божеството ще реши да изтреби човечеството от лицето на Земята просто защото мъжете прекалено много се любели с жените си. Месопотамските текстове свободно и красноречиво разказват за секса и любенето при боговете. Те описват нежна любов между божествата и техните съпруги, незаконна любов между девица и нейния любовник, насилствена любов (например изнасилването на Нинлил от Енлил). Множество писмени паметници са свързани с любенето и самото сношение при боговете — с техните официални съпруги или неофициални наложници, с техните сестри, дъщери и дори внучки (любенето с внучките му било любимото забавление на Енки). Такива богове не могат да се обърнат срещу хората, защото правят също като тях.
	Очевидно мотивите на божеството не били свързани само с човешкия морал. Отвращението му се дължало на ширещото се оскверняване на самите богове. В тази светлина се изяснява смисълът на озадачаващите първи стихове на глава шеста от Битие:
C>
	„Когато човеците взеха да се умножават на земята и им се родиха дъщери, тогава синовете Божии видяха, че дъщерите човешки са съвместими и взимаха си от тях за жени, кой каквато си избереше.“
C$
	Тези стихове показват, че когато синовете Божии започнали да имат сексуални връзки с човешки жени, божеството извикало: „Стига!“
C>
	„И рече Господ (Бог): няма Моят Дух да бъде вечно занемаряван от (тия) човеци, защото са плът…“
C$
	Тези думи хилядолетия наред остават загадъчни. Прочетени в светлината на нашите заключения за генетичното манипулиране, което участвало в сътворението на човека, стиховете носят ясно послание към нашите учени. „Духът“ на боговете — тяхното генетично усъвършенстване на човечеството — започнал да се изражда. Човечеството се „отклонило“ и се връщало към „плътта“ — към своя животински, маймунски произход.
	Вече разбираме акцента, поставен от Стария завет върху разграничението между Ной, „човек праведен и непорочен в своя род“ и „земята се разтля пред лицето Божие“. Като се свързвали с мъже и жени със западаща генетична чистота, самите богове се подлагали на израждане. Като отбелязва, че само Ной все още бил генетично чист, библейският разказ оправдава противоречието на божеството: току-що заявило, че ще изтреби целия живот от лицето на Земята, то решило да спаси Ной, неговите потомци, „всеки чист добитък“ и други зверове и птици, „за да запазиш род за цялата земя“.
	Божеството провалило собствената си първоначална цел, като предупредило Ной за предстоящата катастрофа и го инструктирало да си построи ковчег, на който да се качат избраните за спасяване хора и животни. Ной имал само седем дни. Някак си той успял да построи ковчег и да го направи водонепроницаем, да събере всички животни, да ги качи заедно със семейството си в ковчега и да натовари необходимите провизии. „След седемтях дена потопните води дойдоха на земята.“ Най-добре да проследим случилото се с думите на самата Библия:
C>
	„… в тоя ден се раззинаха всички извори на голямата бездна, и окната небесни се отвориха… И наводнението продължава на земята четирийсет дена (и четирийсет нощи), и водата се умножи, подемна ковчега, и той се дигна над земята; а водата се усилваше и твърде се умножаваше на земята, и ковчегът плуваше върху водата. И водата се усили твърде много на земята, тъй че се покриха всички високи планини, каквито има под цялото небе; водата възлезе на петнайсет лакти над тях, и (всички високи) планини се покриха. И се лиши от живот всяка плът… Изтреби се всичко, що съществуваше по лицето (на цялата) земя; от човек до скот, гадове и птици небесни — всичко биде изтребено от земята; остана само Ной, и каквото беше с него в ковчега.“
C$
	Водата бушувала на земята сто и петдесет дни, когато:
C>
	„… и напрати Бог вятър на земята, и водите престанаха. И затвориха се изворите на бездната и окната небесни, и престана дъждът от небето. А водата постепенно се оттегляше от земята, и подир сто и петдесеттях дена водата захвана да намалява. И в седмия месец, на седемнайсетия ден от месеца, ковчегът се спря върху Араратските планини.“
C$
	Според библейската версия премеждието на човечеството започнало „в шестстотната година на Ноевия живот, във втория месец, на седемнайсетия ден (27) от месеца“. Ковчегът спрял „върху Араратските планини“ „в седмия месец, на седемнайсетия ден от месеца“. Следователно прииждането на водите и тяхното постепенно „оттегляне“ — достатъчно, за да спадне водното равнище и ковчегът да спре на върховете на Арарат — продължило цели пет месеца. После „водата постоянно намаляваше“, докато „планинските върхове“ — а не само високият Арарат — „се показаха“ „в първия (11) ден на десетия месец“, близо три месеца по-късно.
	Ной изчакал още четиридесет дни. След това пуснал врана и гълъб, „за да види, дали е спаднала водата от земята“. На третия опит гълъбът се върнал с лист от маслина в човката си, което показвало, че водите са се оттеглили достатъчно, за да се виждат върховете на дърветата. След известно време Ной пак пуснал гълъба „и той вече се не върна при него“. Потопът свършил.
C>
	„Ной отвори покрива на ковчега, погледа, и ето, земното лице поизсъхнало.“
C$
	„А във втория месец, на двайсет и седмия ден на месеца, земята изсъхна.“ Ной бил на шестстотин и една години. Премеждието продължило година и десет дни.
	Тогава Ной и всички, които били с него в ковчега, излезли. И той издигнал олтар, и принесъл всесъжение на божеството.
C>
	„И помириса Господ приятно благоухание, и рече Господ (Бог) в сърцето Си: няма вече да проклинам земята заради човека, защото помислите на човешкото сърце са зло още от младините му…“
C$
	„Щастливият край“ е пълен с противоречия, както и самата история за Потопа. Тя започва с дълга присъда на човечеството за различни прегрешения, сред които оскверняване чистотата на по-младите богове. Взето е важно решение за изтребване на всяка плът, което сякаш е напълно оправдано. После същото това божество само за седем дни се втурва да запази рода на човека и другите същества за цялата земя. Когато премеждието свършва, божеството е примамено от миризмата на печено месо и забравя да сложи край на човечеството, като оправдава лошите помисли на човека с младостта му.
	Тези упорити съмнения в истинността на историята обаче се разсейват, когато разберем, че библейският разказ е редактирана версия на шумерски оригинал. Както и в другите случаи, монотеистичната Библия натиква в едно божество роли, играни от няколко бога, които невинаги могат да се съгласуват.
	До археологическото откриване на месопотамската цивилизация и разчитането на акадската и шумерската литература библейската история за Потопа намирала потвърждение единствено в примитивните митологии на отделни, пръснати по света народи. Откриването на акадския „Епос за Гилгамеш“ поставя Потопа от Битие в по-древна и внушаваща уважение компания, допълнително подкрепена от по-късните открития на по-стари текстове и фрагменти от шумерския оригинал.
	Герой на месопотамския разказ за потопа е Зиусудра (на акадски Утнапищим), който след премеждието бил взет в небесния дом на боговете, за да заживее щастливо вечен живот. Когато в търсенето си на безсмъртие най-после стигнал там, Гилгамеш поискал съвета на Утнапищим по въпроса за живота и смъртта. Утнапищим му разкрил — а чрез него и на цялото следпотопно човечество — тайната на неговото спасение, „откровените думи, божествени тайни“, истинската история (така да се каже) на големия потоп.
	И Утнапищим му разказал, че преди началото на Потопа боговете се събрали на съвет и гласували за погубването на човечеството. Гласуването и решението били запазени в тайна. Ала Енки потърсил Утнапищим, владетел на Шурупак, за да му съобщи за предстоящото бедствие. Богът взел предпазни мерки и му проговорил иззад тръстиков параван. Отначало думите му звучали загадъчно. После предупреждението и съветът му станали съвсем ясни:
P>
	Ти, шурипакиецо, син на Убар-Туту,
	събори колибите, построй кораб!
	Презри богатството! Живота спасявай!
	Остави имота си! Душите спасявай!
	Вземи по седмина зад всяка преграда —
	корабът, който ще сглобиш,
	нека има четири ъгъла и четири борда…
P$
	Аналогиите с библейската история са очевидни: бил надвиснал потоп, бил предупреден един човек, който трябвало да се спаси, като построи специален кораб, и трябвало да вземе със себе си „род за цялата земя“. И все пак вавилонската версия е по-правдоподобна. Решението за унищожаването и опитът за спасяване на човечеството не са противоречиви действия на едно и също единствено божество, а на различни богове. Нещо повече, решението за предупреждаване и спасяване на човешкия „род“ е непокорна постъпка на един бог (Енки), действащ тайно и против съвместното решение на другите велики богове.
	Защо Енки рискувал да се изправи срещу другите богове? Дали бил загрижен само за съхраняването на своите „чудни творби“, или действал на фона на изострящото се съперничество или вражда между него и по-големия му брат Енлил?
	Съществуването на такъв конфликт между двамата братя се подчертава в историята за Потопа.
	Утнапищим задал на Енки очевидния въпрос: как можел той, Утнапищим, да обясни на гражданите на Шурупак построяването на странен плавателен съд и изоставянето на целия си имот. Енки отвърнал:
P>
	Кажи им следните думи:
	— Аз зная, че Енлил не ме обича,
	и повече няма в града да живея,
	и стъпки отвръщам от земята на Енлил.
	Към Апсу* ще сляза при повелителя Еа!
	[* В превода на Г. Крумов, „Океана“. — Б.пр.]
P$
	Следователно Утнапищим трябвало да се оправдае, че като привърженик на Енки, повече не можел да живее в Месопотамия и че строял кораб, с който да отплава за Долния свят (според нашите открития, Южна Африка), за да се засели при своя господар Еа/Енки. Следващите стихове предполагат, че районът страдал от суша или глад — Утнапищим (по съвета на Енки) трябвало да увери жителите на града, че ако Енлил го види да заминава, „на земята ще има [отново] жътва обилна“. Оправданието се сторило логично на съгражданите му.
	Така заблуденият народ на Шурупак не възразил, а дори помогнал за построяването на ковчега. Като „всекидневно“ убивал за жителите на града бикове и овце и ги поял с „вино — бяло, червено… сок ягодов, масло и сикера“, Утнапищим ги насърчавал да работят по-бързо. Дори децата носели битум за запушване на цепнатините.
	„Готов бе корабът към залез-слънце. Да го плъзнем в Реката — оказа се тежък. С колене го подпряха отгоре-отдолу. Водата нагази с две трети от борда.“ Тогава Утнапищим качил вътре цялото си семейство и род и взел със себе си „всичките мои домашни животни“, както и „зверовете степни“. Аналогиите с библейския разказ са ясни. Утнапищим обаче прави една крачка повече от Ной и тайно качва на кораба всички майстори, които му помогнали да го построи.
	Самият той трябвало да се качи едва при сигурен знак, чийто характер Енки също му разкрил: уречен момент, посочен от Шамаш, божеството, отговарящо за огнените ракети. Заповедта на Енки била следната:
P>
	Когато Шамаш, който трепет по залез заръчва,
	дъжд от взривове изпрати —
	влез в кораба вече! Засмоли вратите!*
	[* Освен последния стих, преводът следва версията на автора. — Б.пр.]
P$
	Принудени сме да гадаем за връзката между това очевидно изстрелване на космическа ракета от страна на Шамаш и настъпването на момента Утнапищим да се качи на своя ковчег и да го затвори херметично. Но така или иначе моментът настъпил. Космическата ракета наистина предизвикала „трепет по залез“. И Утнапищим засмолил вратите и „за доброто смолене като в палат същински с богати удобства настаних щедро корабния майстор Пузур-Амури“.
	Бурята започнала, когато „едва замъждука утрото ранно“. Разнесъл се ужасен гръм. От хоризонта се издигнал черен облак. Ураганът изтръгнал стълбовете на сградите и кейовете, после поддали дигите. Спуснал се мрак и „всичко светло в мрак се превърна“, „земята се пропука, сякаш беше стомна“.
	Шест дни и шест нощи бушувал „Южният вятър“.
P>
	… връхлетя бързо, планините удави,
	с вълни като воини догонваше хората…
	Когато настъпи седмото утро,
	затихна бурята, затихна потопът
	и вълните, които като войска се биха.
	Утихна морето, ураганът утихна,
	утихна най-после потопът…
	Погледнах морето — лежеше безмълвно
	и всичките хора бяха станали тиня!
P$
	Волята на Енлил и съвета на боговете се изпълнила.
	Ала скришом от тях се осъществил и замисълът на Енки: по бурните вълни се носел кораб с мъже, жени, деца и други живи същества.
	Когато бурята утихнала, Утнапищим отворил отдушника и лъчи облели лицето му. Той се озърнал — „като стряха бе плоско наоколо всичко“. Утнапищим ниско се поклонил, седнал и заплакал, „по лицето ми плъзнаха сълзи солени“. Той потърсил с поглед бряг в морската шир, ала нямало. После:
P>
	Бряг ми се мярна надалече в морето:
	на двадесет беру се издигаше остров.
	В планината Ницир [„спасение“] своя кораб закотвих.
P$
	Шест дни наред Утнапищим наблюдавал от неподвижния ковчег, закотвен край върховете на Планината на спасението — библейските върхове на Арарат. Сетне, също като Ной, пуснал гълъб да потърси сухо място, ала птицата се върнала. Пратил лястовица, долетяла обратно и тя. Накрая пуснал врана — тя отлетяла и намерила суша. Тогава Утнапищим освободил всички птици и животни и също слязъл от кораба. Издигнал олтар и „жертва въздадох“ — точно като Ной.
	Но тук отново наблюдаваме противоречието единствено божество — многобожие. Когато Ной принесъл всесъжение, „помириса Господ приятно благоухание“, ала когато Утнапищим направил жертвоприношение, „боговете усетиха аромата, боговете усетиха аромата приятен, като мухи се сбраха край огъня жертвен“.
	Във версията на Битие Господ се заклева никога повече да не унищожава човечеството. Във вавилонската версия клетвата полага Великата богиня: „вечно да помня, тези дни никога да не забравя!“
	Това обаче не бил непосредственият проблем. Защото когато най-после се появил, Енлил не мислел за храна. Той беснеел от ярост, че са се спасили неколцина души. „Душа тук някаква се е спасила! Не трябваше никой човек да остане!“
	Неговият син и наследник Нинурта подозрително насочил пръст към Енки. „Само Еа решава кое как да бъде, само Еа единствен замисля нещата!“ Без изобщо да отхвърля обвинението, Енки се впуснал в една от най-красноречивите защитни речи на света. Като възхвалил Енлил за мъдростта му и заявил, че не може да е „безразсъден“, Енки комбинирал отрицания и признания. „Не издадох аз тайната на боговете велики“, аз само позволих на един човек със собствената си мъдрост да разгадае тази тайна. И щом този човек наистина е толкова мъдър, предложил на Енлил той, нека не пренебрегваме неговите способности. „А сега покажи му ти своята мъдрост!“
	Според „Епос за Гилгамеш“ всичко това била „тайната на боговете“, която Утнапищим съобщил на Гилгамеш. После му разказал за последното събитие. Убеден от аргументите на Енки:
P>
	Надигна се Енлил и в кораба влезе,
	за ръката ме хвана, навън ме изведе,
	до мен на колене жена ми постави,
	докосна челата ни, между нас застанал,
	благослови ни с думи:
	„До днес Утнапищим човек бе само.
	От днес Утнапищим и жена му до него
	да бъдат равни с нас, боговете!
	От днес Утнапищим да живее далече,
	дето Реката се влива!“
P$
	И Утнапищим завършил разказа си. След като го отвели да се засели далече, Ану и Енлил му дарили вечен живот като бог.
	Ала какво се случило с човечеството като цяло? Библейският разказ свършва с твърдението, че божеството позволило и благословило хората да „се плодят и множат“. Месопотамските версии на историята за Потопа също свършват със стихове, които се отнасят за възпроизводството на човечеството. Отчасти повреденият текст разказва за установяването на човешки категории:
P>
	… Нека има трета категория при човеците:
	нека има при човеците
	жени, които раждат, и жени, които не раждат.
P$
	Очевидно имало нови напътствия за сексуално сношение:
P>
	Правила за човешката раса: Нека мъжът… младата девойка…
	Нека младата девойка…
	Младият мъж младата девойка…
	Когато застелят леглото,
	нека съпругата и нейният съпруг легнат заедно.*
	[* Последните два откъса следват версията на автора. — Б.пр.]
P$
	Енлил бил надхитрен. Човечеството било спасено и можело да се възпроизвежда. Боговете дали Земята на човека.


>	14. Когато боговете избягаха от Земята

	Какъв бил този потоп, чиито бушуващи води помели Земята?
	Някои обясняват Потопа с ежегодните наводнения в долината на Тигър и Ефрат. Едно такова наводнение, предполагат те, трябва да е било особено силно. Ниви и градове, хора и зверове били отнесени от надигналите се води и виждайки в това бедствие божие наказание, примитивните народи започнали да разказват легендата за Потопа.
	В една от своите книги, „Разкопки на Ур“, сър Ленард Уули разказва, че през 1929 г., към края на работата в царския некропол на Ур, работниците, които разчиствали купчина натрошена керамика и тухли, попаднали на малка шахта в една недалечна могила. Деветдесетина сантиметра надолу стигнали до пласт от спечена кал — обикновена пръст, бележеща началото на цивилизацията. Ала нима хилядолетията на градски живот можели да оставят по-малко от метър археологически напластявания? Сър Ленард наредил на работниците да продължат да копаят. Копали още метър, после още метър и половина. Все още били в „стерилната почва“ — кал без следи от човешка дейност. Но след като изкопали почти три и половина метра наносна суха кал, работниците стигнали до пласт, съдържащ парчета зелена керамика и кремъчни оръдия. Под три и половина метра тиня била погребана по-древна цивилизация!
	Сър Ленард скочил в ямата и огледал какво са разкопали. После повикал помощниците си и поискал тяхното мнение. Никой нямал правдоподобна теория. Тогава съпругата на сър Ленард почти небрежно отбелязала: „Ами че това е Потопът, разбира се!“
	Други археологически експедиции в Месопотамия обаче хвърлили съмнение върху тази невероятна интуиция. Тинестият пласт, който не съдържал следи от човешки живот, наистина говорел за наводнение, но докато наслагите от Ур и ал-Убаид предполагали наводнения някъде между 4000 и 3500 г. пр.Хр., подобни депозити, открити по-късно в Киш, били датирани към около 2800 г. пр.Хр. Същата дата (2800 г. пр.Хр.) била получена за тинести пластове, открити в Ерех и Шурупак, града на шумерския Ной. На дълбочина около осемнадесет метра в Ниневия археолозите открили не по-малко от тринадесет редуващи се пластове кал и речен пясък, датиращи от периода 4000–3000 г. пр.Хр.
	Затова повечето учени смятат, че Уули е открил следи от различни местни наводнения — често явление в Месопотамия, където поройните дъждове, приижданията на двете големи реки и честата промяна на коритата им понякога предизвикват такива опустошения. Всички тези редуващи се тинести пластове, заключили археолозите, не били онази страшна катастрофа, онова важно праисторическо събитие, каквото трябва да е бил Потопът.
	Старият завет е шедьовър на литературна лаконичност и точност. Думите винаги са добре подбрани, за да изразяват ясно значение: Стиховете са смислени, редът им е преднамерен, дължината им не е повече от абсолютно необходимото. Интересно е, че цялата история от сътворението до изгонването на Адам и Ева от Едемската градина е разказана в осемдесет и осем стиха. Но пълните сведения за Адам и неговия род, дори след като данните за родовете на Каин, от една страна, и Сит и Енос, от друга, са изложени поотделно, са събрани в петдесет и осем стиха. Ала историята за Потопа възлиза на не по-малко от осемдесет и седем стиха. Според всякакви редакционни стандарти тя е „голяма история“. Това не било някакво местно събитие, а катастрофа, обхванала цялата Земя, цялото човечество. Месопотамските текстове ясно съобщават, че били засегнати „четирите краища на Земята“.
	Следователно това бил важен момент в праисторията на Месопотамия. Имало събития, градове и хора преди Потопа, събития, градове и хора след Потопа. От една страна били делата на боговете и спускането на царската власт от небето преди Потопа, от друга бил ходът на божествените и човешките събития, когато царската власт повторно била спусната на Земята след Потопа. Това бил главният хронологичен вододел.
	За Потопа споменават не само изчерпателните царски списъци, но и текстовете, свързани с отделните царе и тяхното потекло. В един от тях например, в който се разказва за Ур-Нинурта, се говори за Потопа като за събитие от далечното минало:
P>
	В онзи ден, в онзи далечен ден,
	в онази нощ, в онази далечна нощ,
	през онази година, през онази далечна година —
	когато стана Потопът…
P$
	Асирийският цар Ашурбанипал, покровител на науките, който събрал огромна библиотека от глинени плочки в Ниневия, съобщава в един от възпоменателните си надписи, че открил и успял да прочете „каменни надписи отпреди Потопа“. Един акадски текст, свързан с имената и техния произход, посочва, че изброява имена „на царе след Потопа“. Един цар се възхвалява като потомък на „род, оцелял отпреди Потопа“. Различни научни текстове цитират като свой извор „старите мъдреци отпреди Потопа“.
	Не, Потопът не бил местно събитие или периодично наводнение. Според всички сведения той бил разтърсваща катастрофа от безпрецедентна величина, катаклизъм, какъвто нито човекът, нито боговете били преживявали.

	Библейските и месопотамските текстове, които анализирахме досега, ни поставят още някои загадки. Какво било преживяното от човечеството премеждие, във връзка с което нарекли Ной „Отдих“ с надеждата, че неговото раждане бележи края на бедствията? Каква била „тайната“, която боговете се заклели да пазят и в чието разкриване бил обвинен Енки? Защо изстрелването на космически кораб от Сипар било знак за Утнапищим да влезе и да засмоли ковчега? Къде били боговете, докато водите покривали дори най-високите планини? И защо толкова се зарадвали на печеното месо, принесено им в жертва от Ной/Утнапищим?
	Докато откриваме отговорите на тези и други въпроси, ще установим, че Потопът не бил съзнателно наказание, наложено по изключителна воля на боговете. Ще открием, че макар да бил предсказуемо събитие, Потопът бил неизбежно природно бедствие, в което боговете не играели активна, а пасивна роля. Ще докажем също, че тайната, която боговете се заклели да пазят, бил заговор против човечеството — да скрият от хората информацията за предстоящия воден порой и докато самите нефилими се спасят, човеците да загинат.
	Много от нашите значително нараснали сведения за Потопа и събитията преди него произхождат от текста „Когато боговете като хора се трудеха“. В този паметник героят на Потопа се нарича Атрахасис. В частта за Потопа от „Епос за Гилгамеш“ Енки нарича Утнапищим „изключително мъдър“ — което на акадски е „атра-хасис“.
	Учените предположили, че текстовете, чийто герой е Атрахасис, може би са части от по-древна шумерска история за Потопа. След време били открити достатъчно вавилонски, асирийски, ханаански и дори оригинални шумерски плочки, за да позволят възстановяването на епоса за Атрахасис, блестящо постижение, за което заслуга имат главно У. Дж. Ламбърт и А. Р. Милард („Атрахасис: вавилонската история за Потопа“).
	След като описва тежкия труд на анунаките, техния бунт и последвалото сътворение на примитивния работник, епосът разказва как човекът (както също знаем от библейската версия) започнал да се възпроизвежда и множи. След време човечеството започнало да дразни Енлил.
P>
	Хората се множали,
	на земята като диви бикове лежали те.
	Богът се смущавал от техните сношения,
	богът Енлил чувал техните думи
	и рекъл на великите богове:
	„Смущаващи станаха думите на човеците,
	техните сношения ме лишават от сън.“
P$
	Тогава Енлил — отново в ролята на враг на човечеството — поискал хората да бъдат наказани. Логично е да очакваме да прочетем за предстоящия Потоп. Ала не. Колкото и да е изненадващо, Енлил изобщо не споменал за потоп или каквото и да е подобно водно премеждие. Вместо това той поискал унищожаването на човечеството чрез епидемии и болести.
	Акадските и асирийските версии на епоса съобщават, че след настояването на Енлил за наказание човечеството и неговият добитък били поразени от „болки, шемет, втрисане, треска“, както и от „болест, страдание, чума и епидемия“. Но Енлиловият замисъл не успял. „Онзи, който беше изключително мъдър“ — Атрахасис — случайно бил особено близък с бог Енки. В някои версии той разказва в първо лице историята си: „Аз съм Атрахасис, живях аз в храма на Еа, моя бог“. С „ум, буден за неговия бог Енки“ Атрахасис го помолил да осуети плана на брат си:
P>
	Еа, о, господарю, човеците стенат,
	гневът на боговете поглъща земята.
	Ала ти си нашият създател!
	Сложи край на болките, шемета, втрисането, треската!
P$
	Докато не бъдат открити още фрагменти от счупените плочки, няма да узнаем какъв бил съветът на Енки. Той казал, че нещо трябва „… да се появи на земята“. Каквото и да било, това подействало. Скоро Енлил горчиво се оплакал на боговете, че „хората не изчезнаха, те са по-многобройни отпреди!“
	После поискал да погубят човечеството с глад. „Да лишим човеците от храна, нека нямат зеленчуци и плодове!“ Гладът трябвало да бъде предизвикан с естествени средства, поради липса на валежи и лошо напояване.
P>
	Нека богът на дъждовете спре валежите от небето,
	долу нека водите не се издигат от изворите си.
	Нека вятърът духа и брули земята,
	нека облаците се сгъстят, ала да не изливат влагата си.
P$
	Трябвало да секнат дори източниците на морска храна: Енки получил заповед да „спусне резето, да заключи морето“ и да „варди“ храната му от хората.
	Скоро гладът започнал да всява опустошения.
P>
	Отгоре топлината не беше…
	Долу водите не се издигаха от изворите си.
	Утробата на земята не раждаше,
	не никнеха растения…
	Черните ниви побеляха,
	обширната равнина се покри със сол.
P$
	Гладът започнал да погубва човечеството. Постепенно условията се влошавали. Месопотамските текстове разказват за шест все по-страшни „ша-ат-там“ — термин, който някои превеждат като „години“, но който буквално означава „преминавания“. Асирийската версия изяснява, че става въпрос за „година на Ану“:
P>
	Първата „ша-ат-там“ те ядоха трева от земята.
	Втората „ша-ат-там“ страдаха от отмъщението.
	Настъпи третата „ша-ат-там“,
	лицата им се промениха от глад,
	със струпеи се покриха…
	живееха на ръба на смъртта.
	Когато започна четвъртата „ша-ат-там“,
	лицата им позеленяха,
	ходеха прегърбени по улиците,
	широките им [плещи?] се стесниха.
P$
	На петото „преминаване“ човешкият живот започнал да загива. Майки затваряли вратите си пред умиращите си от глад дъщери. Дъщери тайно следели майките си, за да видят дали не крият храна.
	На шестото „преминаване“ се появило човекоядство.
P>
	Когато настъпи шестата „ша-ат-там“,
	те сготвиха дъщеря си за храна,
	детето сготвиха за храна…
	Едната къща изяждаше другата…
P$
	Текстовете съобщават за упоритите молитви на Атрахасис към неговия бог Енки. „В дома на своя бог… стъпи той… всеки ден плачеше, сутрин жертви принасяше… по име зовеше своя бог“ — търсел помощта на Енки, за да спре глада.
	Енки обаче сигурно се чувствал обвързан от решението на другите божества, защото отначало не отговарял. Напълно възможно е да се е скрил от верния си поклонник, като напуснал храма и отплавал в любимите си блата. „Когато народът живееше на ръба на смъртта“, Атрахасис „леглото си към реката обърна“. Ала отговор нямало.
	Видът на загиващото, разпадащо се човечество, на родители, които изяждали родните си деца, накрая довел до неизбежното: нов сблъсък между Енки и Енлил. На седмото „преминаване“, когато оцелелите мъже и жени били „като призраци на умрели“, те получили вест от Енки. „Вдигнете голям шум на земята — казал той. — Не почитайте боговете си, не се молете на своите богини.“ Това щяло да е пълно непокорство!
	Под прикритието на хаоса Енки замислял по-конкретни действия. Макар и доста фрагментирани в този момент, текстовете съобщават, че той свикал таен съвет на „старейшините“ в храма си. „Влязоха те… посъветваха се в дома на Енки.“ Първо богът се оправдал и им обяснил, че се противопоставял на делата на другите богове. После очертал план за действие, който някак си бил свързан с властта му над моретата и Долния свят.
	Можем да добием известна представа за плана от фрагментарните стихове: „През нощта… след като той…“, някой трябвало да е „на речния бряг“ в уреченото време, може би за да чака завръщането на Енки от Долния свят. Оттам той „доведе водните воини“ — навярно също хора, примитивни работници в рудниците. В уреченото време се разнесла заповед: „Напред!… заповедта…“
	Въпреки липсващите редове разбираме какво се е случило по реакцията на Енлил. „Той с гняв се изпълни.“ Енлил свикал съвета на боговете и пратил помощника си да доведе Енки. После се изправил и обвинил брат си, че нарушил взетото решение:
P>
	Всички ние, великите анунаки,
	заедно стигнахме до решение…
	Аз заповядах в небесната птица
	Адад да пази горните райони,
	Син и Нергал да пазят
	средните земи,
	резето на морето да се спусне,
	ти [Енки] да го пазиш със своите ракети.
	Но ти снабдяваш хората с храна!
P$
	Енлил обвинил брат си, че нарушил морската блокада. Но Енки отрекъл, че има пръст в случилото се:
P>
	Морето аз вардя със своите ракети.
	[Но] когато… ми избяга…
	много риба… изчезна,
	те резето разбиха…
	те стражите морски убиха.
P$
	Богът заявил, че е заловил и наказал виновниците, но Енлил не останал доволен. Той поискал Енки да „спре да храни своя народ“, повече да не ги снабдява „със зърно, с което хората се тъпчат“. Реакцията на Енки била смайваща:
P>
	На бога да седи му омръзна
	в съвета на боговете,
	смях го обзе.
P$
	Можем да си представим хаоса. Енлил се разярил. Двамата с Енки си разменили разгорещени реплики и викове. „Клевета ми отправяш!“ Когато най-после се възцарил ред, Енлил отново взел думата. Той напомнил на своите колеги и подчинени, че решението било взето единодушно. Разгледал събитията, довели до сътворяването на примитивния работник, и припомнил многократните „нарушения на правилата“ от страна на Енки.
	Ала, казал Енлил, все още имало възможност да унищожат човечеството. Задавал се „пагубен потоп“. Наближаващата катастрофа трябвало да се запази в тайна от хората. Той поискал от боговете да се закълнат и най-важното, да „обвържат владетеля Енки с клетва“.
P>
	Енлил уста отвори
	и към съвета на всички богове се обърна:
	„Нека всичките клетва положим
	за пагубния потоп!“
	Ану пръв се закле,
	Енлил го последва, синовете му след него бяха.
P$
	Отначало Енки отказал да положи клетва. „Защо с клетва ме обвързвате? — попитал той. — Нима срещу моите хора ръка аз трябва да вдигна?“ Ала накрая бил принуден да отстъпи. Един от текстовете конкретно посочва: „Ану, Енлил, Енки и Нинхурсаг, боговете на небето и Земята, клетва положиха“.
	Жребият бил хвърлен.


	Каква била клетвата, с която обвързали Енки? Както я тълкувал самият бог, той се заклел да не разкрива тайната за настъпващия потоп на хората, ала не можел ли да я каже пред една стена? Енки повикал Атрахасис в храма си и го накарал да застане зад тръстиков параван. После се престорил, че не говори на набожния човек, а на стената.
P>
	Тръстикови параване,
	внимателно чуй ти моите думи.
	Всички селища, градовете,
	буря ще връхлети.
	Родът човешки ще погине…
	Това е последното решение,
	думата на съвета на боговете,
	думата, изречена от Ану, Енлил и Нинхурсаг.
P$
	(Тази хитрост обяснява по-късното твърдение на Енки, че не е нарушил своята клетва — че „изключително мъдрият“ (атра-хасис) човек съвсем сам е открил тайната за Потопа, като вярно разтълкувал поличбите.) Множеството изображения върху цилиндрични печати представят слуга, който държи паравана, докато Еа — като бога-змия — разкрива тайната на Атрахасис (обр. 160).
	{img:12-planeta-obr160.png|#Обр. 160}
	Енки посъветвал верния си слуга да построи плавателен съд, но когато Атрахасис казал „Аз никога не съм строил кораб… начертай ми план на земята“, богът му дал точни инструкции и размери. Възпитани в библейските традиции, ние си представяме този „ковчег“ като много голям кораб, с палуби и надстройки. Но библейската дума „теба“ произлиза от корена „потънал“ и трябва да заключим, че Енки е инструктирал Ной да построи подводница.
	Акадският текст цитира Енки, който описва кораб, „с покрив отгоре и отдолу“, херметично затворен със „здрава смола“. Не трябвало да има палуби и отвори, „слънцето вътре не бива да гледа“. Корабът трябвало да е като „кораб от Апсу“, „шулили“, същата дума, която и днес на иврит („шолелет“) означава подводница.
	„Нека корабът — казал Енки — е МА.ГУР.ГУР“ — „кораб, който може да се обръща и преобръща“. И наистина само такъв плавателен съд можел да оцелее в прииждащия воден порой.
	Също като другите, и тази версия посочва, че макар до бедствието да оставали само седем дни, хората не знаели за него. Атрахасис се оправдал с това, че щял да отплава за дома на Енки в Апсу и така навярно да отклони гнева на Енлил. Обяснението му веднага било прието, защото положението било извънредно тежко. Бащата на Ной се надявал, че неговото раждане бележи края на дълго страдание. Проблемът на хората била сушата — отсъствието на дъжд, недостигът на вода. Кой нормален човек можел да си помисли, че ще загинат от наводнение?
	Но ако хората не били способни да четат знаците, нефилимите можели. За тях Потопът не бил неочаквано събитие — макар да бил неизбежен, те го очаквали. Планът им да унищожат човечеството не предвиждал активна, а пасивна роля. Боговете не предизвикали потопа, те просто се договорили да не съобщават на хората за него.
	Тъй като знаели обаче за надвисналата катастрофа и за нейния глобален характер, нефилимите взели мерки да спасят собствената си кожа. Земята щяла да бъде покрита с вода и те можели да потърсят спасение само в една посока: в небето. Когато започнала предшестващата потопа буря, те се качили на космическата си совалка и останали в земна орбита, докато водите се отдръпнали.
	Както ще видим, денят на Потопа бил същият ден, в който боговете избягали от Земята.
	Знакът, който трябвало да чака Утнапищим, за да се качи при другите в ковчега, бил следният:
P>
	Когато Шамаш, който трепет по залез заръчва,
	дъжд от взривове изпрати —
	влез в кораба вече! Засмоли вратите!
P$
	Както знаем, Шамаш отговарял за космодрума в Сипар. Не се съмняваме, че Енки инструктирал Утнапищим да чака първия знак за изстрелване на космически кораб. Шурупак, където живеел Утнапищим, се намирал само на осемнадесет беру (около сто и осемдесет километра) южно от Сипар. Тъй като полетите били по залез-слънце, той нямало да се затрудни да види „дъжда от взривове“ от излитащите ракети.
	Въпреки че нефилимите били готови за потопа, неговото започване било ужасяващо: „От рева на потопа… затрепериха боговете“. Но когато настъпил моментът да напуснат Земята, боговете „се възнесоха в небето на Ану“. Асирийската версия за Атрахасис съобщава, че боговете избягали от Земята с „рукуб илани“ („колесница на боговете“). „Анунаките се издигнаха“, техните ракетни кораби като факли „с пламъците си земята огряваха“.
	Докато орбитирали около Земята, нефилимите видели гледката на опустошението, която дълбоко ги потресла. Текстът за Гилгамеш разказва, че когато бурята се усилила, не само „брат брата не можеше в мрака да види“, но и „не виждаха хората и боговете в небето“. Натъпкани в своите космически кораби, те се взирали да видят какво става на планетата, от която току-що били излетели.
P>
	Стреснаха се боговете на потопа…
	… като псета се свиха.
	Като в родилни мъки закрещя Ищар,
	богинята-майка, с глас прекрасен:
	„В кал да се беше този ден превърнал…“
	Боговете Анунаки заплакаха с нея,
	седяха и плачеха боговете смирени,
	от страх се притискаха с пресъхнали устни.
P$
	Версията за Атрахасис повтаря същата тема. Бягащите богове наблюдавали опустошението. Ала положението в техните кораби също не било много окуражаващо. Очевидно били разделени в няколко кораба. Трета плочка от епоса за Атрахасис описва условията на борда на кораба, в който пътували анунаките и Богинята-майка.
P>
	Анунаките, великите богове,
	жадни седяха и гладни…
	Нинти плачеше и чувствата си проявяваше.
	Боговете плакаха с нея за земята.
	Обзета от скръб,
	тя за бира ожадня.
	Боговете седяха и плачеха,
	един до друг притиснати като овце пред корито.
	Устните им от жажда бяха трескави,
	гладът коремите им измъчваше.
P$
	Ужасена от пълното опустошение, Богинята-майка Нинхурсаг ридаела:
P>
	Богинята видя и заплака…
	устните й изсъхнаха…
	„Моите творения на мухи се превърнаха —
	реките като водни кончета изпълниха,
	родината им вълните бурни заляха.“
P$
	Нима можела да мисли за собственото си спасение, когато сътвореното с нейна помощ човечество загивало? Нима можела да напусне Земята, гласно запитала тя…
P>
	Как ще се възкача на небето,
	в дома на жертвоприношенията да заживея,
	където ми заповяда Ану, господарят?
P$
	Нефилимите имали ясна заповед: напуснете Земята, „възкачете се на небето“. Точно по това време Дванадесетата планета се намирала най-близо до Земята — в астероидния пояс, — както свидетелства фактът, че Ану лично присъствал на важните съвещания малко преди потопа.
	Енлил и Нинурта — навярно придружени от елита на анунаките, които работели в Нипур — се намирали в единия космически кораб и несъмнено възнамерявали да се върнат на главния. Ала другите богове не били толкова решителни. Принудени да изоставят Земята, те внезапно осъзнали, че са се привързали към нея и нейните обитатели. В единия кораб Нинхурсаг и нейната група анунаки обсъждали заповедите на Ану. В друг Ищар извикала: „В кал да се беше този ден превърнал“. Анунаките в нейния кораб „заплакаха с нея“.
	Енки очевидно бил в трети кораб, иначе щял да разкрие на другите, че е успял да спаси човешкия род. Той несъмнено имал други причини да не е толкова мрачен, защото свидетелствата предполагат, че бил подготвил срещата на Арарат.
	Древните версии, изглежда, загатват, че бурните вълни просто отнесли ковчега в района на Арарат и „южният вятър“ наистина трябва да е тласкал кораба на север. Но месопотамските текстове повтарят, че Атрахасис/Утнапищим взел със себе си „корабен майстор“ на име Пузур-Амури („западняк, който знае тайните“). Защо имало нужда от опитен мореплавател, ако не за да откара ковчега до конкретно място?
	Както видяхме, нефилимите отдавна използвали върховете на Арарат за ориентири. Като най-високи върхове в тази част на света, можело да се очаква те първи да се появят над водата. Тъй като Енки, „мъдрият, всезнаещият“ определено се е досетил за това, можем да предположим, че богът е инструктирал своя слуга да насочи ковчега към Арарат и още отначало е планирал срещата.
	Както съобщава елинът Абиден, версията на Берос за Потопа била следната: „Кронос разкрил на Сиситър, че на петнадесетия ден на десий [втория месец] ще има потоп и му заповядал да скрие в Сипар, града на Шамаш, всички писания“. Сиситър се подчинил, незабавно отплавал за Армения и после се случило всичко, което бил предсказал богът.
	Берос повтаря подробностите за пускането на птиците. Когато боговете го взели в своя дом, Сиситър (което е „атра-асис“, обърнато наопаки) обяснил на другите хора в ковчега, че са „в Армения“ и ги пратил обратно (пеш) във Вавилон. В тази версия откриваме не само връзка със Сипар, космодрума, но и потвърждение, че Сиситър бил инструктиран „веднага да отплава за Армения“ — за земята на Арарат.
	Още щом слязъл на сушата, Атрахасис убил няколко животни и ги изпекъл. Нищо чудно, че уморените и гладни богове „като мухи се сбраха край огъня жертвен“. Те внезапно осъзнали, че човекът, храната, която осигурявал той, и добитъкът, който отглеждал, са жизненоважни. „Когато накрая дойде и видя ковчега, Енлил се разлюти.“ Ала надделели логиката на положението и убежденията на Енки — Енлил се помирил с оцелелите хора и взел Атрахасис/Утнапищим в своя кораб, за да го отведе във вечния дом на боговете.
	Друг фактор за бързото решение да се помири с човечеството може да е било прогресивното оттегляне на водите и появата на суша и растителност. Вече заключихме, че нефилимите предварително знаели за надвисналото бедствие, но потопът бил нещо невиждано и те се страхували, че Земята може завинаги да стане необитаема. Когато спрели на Арарат, боговете се убедили в противното. Земята все още била обитаема и за да живеят на нея, имали нужда от човека.


	Каква била тази катастрофа — предвидима и същевременно неизбежна? От особено значение за разгадаване на загадката на Потопа е да разберем, че това не било единично, внезапно явление, а кулминация на цяла поредица от събития.
	Водното премеждие се предшествало от необикновени епидемии, сполетели хора и зверове, както и от жестока суша — процес, който според месопотамските извори продължил седем „преминавания“ или сара. Тези феномени могат да се обяснят единствено със сериозни климатични промени, свързани с периодичните ледникови епохи и междуледникови фази, които доминирали в близкото минало на Земята. Слабите валежи, ниското морско равнище и пресъхването на подземните извори били признаци за настъпваща ледникова епоха. Тъй като потопът, който внезапно сложил край на тези условия, бил последван от появата на шумерската цивилизация и съвременната ни следледникова епоха, въпросното заледяване може само да е било последното.
	Нашият извод е, че събитията на Потопа са свързани с последната ледникова епоха на Земята и нейния катастрофален край.
	С помощта на сондажи в арктическата и антарктическата ледена покривка учените измерват количеството кислород, „уловено“ в различните пластове, и въз основа на тези данни правят заключения за преобладаващия преди хилядолетия климат. Пробите от морското дъно, например от Мексиканския залив, показващи разцвет или замиране на морския живот, също позволяват на специалистите да изведат някогашните температури. Днес учените са сигурни, че последната ледникова епоха е започнала преди около 75000 години и е претърпяла микрозатопляне преди около 40000 години. Към 36000 г. пр.Хр. последвал по-суров, по-студен и по-сух период. Към 11000 г. пр.Хр. ледниковата епоха внезапно свършила и се установил съвременният мек климат.
	Като сравняваме библейските и шумерските сведения, установяваме, че суровите времена, „проклятието на Земята“, започнали по времето на Ноевия баща Ламех. Неговата надежда, че раждането на Ной („отдих“) ще отбележи края на бедствията, се изпълнила по неочакван начин — чрез катастрофалния потоп.
	Много учени смятат, че десетимата допотопни библейски патриарси (от Адам до Ной) някак си са аналогични на десетимата допотопни владетели от шумерските царски списъци. Тези списъци не отнасят божествените титли ДИН.ГИР или ЕН към последните двама от десетте и разглеждат Зиусудра/Утнапищим и неговия баща Убар-Туту като хора. Последните двама са аналогични на Ной и баща му Ламех — и според шумерските списъци двамата общо царували до потопа 64800 години. Последната ледникова епоха — от 73000 до 11000 г. пр.Хр. — продължила 62000 години. Тъй като бедите започнали, когато Убартуту/Ламех вече царувал, тези 62000 години идеално съответстват на числото 64800.
	Нещо повече, според епоса за Атрахасис изключително суровите условия продължили седем шара или 25200 години. Учените са открили свидетелства за изключително суров период от около 36000 до 11000 г. пр.Хр. — период от 25000 години. Месопотамските текстове и съвременните научни открития за пореден път взаимно се потвърждават.
	Нашият опит да разгадаем загадката на Потопа се съсредоточава върху климатичните промени на Земята и особено внезапния край на ледниковата епоха преди около 13000 години.
	Какво може да е предизвикало рязка климатична промяна от такава величина?
	Учените предлагат различни теории, но най-много ни заинтригува тази на д-р Джон Т. Холин от Университета на Мейн. Той твърди, че антарктическата ледена покривка периодично се освобождава и се плъзва в морето, внезапно предизвиквайки огромна приливна вълна!
	Тази хипотеза — приемана и доразвивана от други — предполага, че докато става все по-дебела, ледената шапка не само улавя под себе си част от топлината на Земята, но и образува (чрез налягане и триене) кишав хлъзгав най-долен пласт. Този хлъзгав пласт играе ролята на смазка между дебелата ледена покривка и твърдата почва и рано или късно кара леда да се плъзне в океана.
	Холин изчислил, че ако половината от днешната ледена покривка на Антарктида (която е дебела средно над километър и половина) се плъзне в южните морета, ще се образува огромна приливна вълна, която ще повиши равнището на всички морета по света с около осемнадесет метра и водата ще залее крайбрежните градове и низини.
	През 1964 г. А. Т. Уилсън от университета на Виктория в Нова Зеландия публикува теорията, че ледниковите епохи свършват внезапно с такова плъзгане на ледената покривка не само в Антарктика, но и в Арктика. Според нас различните текстове и факти, които събрахме, обосновават заключението, че Потопът е резултат от такова плъзгане на милиарди тонове лед в антарктическите води, сложило край на последната ледникова епоха.
	Внезапното събитие предизвикало огромна приливна вълна. Образувала се в антарктическите води, тя се насочила на север към Атлантическия, Тихия и Индийския океан. Рязката промяна на температурата трябва да е станала причина за страшни бури, придружавани от поройни дъждове. Движейки се по-бързо от водата, бурите, облаците и мрачните небеса предизвестявани приближаващия потоп.
	Точно такива явления са описани в древните текстове.
	По заповед на Енки Атрахасис пратил всички да се качат в ковчега, докато самият той останал да чака уречения сигнал. Древният текст ни съобщава, че макар да имал нареждане да стои навън, героят ту влизал, ту излизал, не можел да си намери място… сърцето му било разбито, повръщал жлъч. Ала после:
P>
	… Луната изчезна…
	Времето се промени,
	в облаците дъждове зареваха…
	Ветровете свирепо задухаха.
	… потопът започна,
	мощта му като войска връхлетя човеците,
	брат брата не можеше в мрака да види.
	Потопът ревеше като бик,
	ветровете виеха като диво магаре.
	Мракът се сгъсти
	и слънцето не можеше да се види.
P$
	„Епос за Гилгамеш“ ясно посочва откъде дошла бурята: от юг. Облаци, ветрове, дъжд и мрак наистина предшествали приливната вълна, която първо съборила „стълбовете на Нергал“ на Долния свят:
P>
	Едва замъждука утрото ранно,
	облак черен се вдигна, към небето-отливка.
	В средата на облака гърмолеше Адду…
	… и всичко светло в мрак се превърна…
	Зафуча отначало Южният вятър —
	връхлетя бързо, планините удави…
	Шест дни беснееше Южният вятър
	и седем нощи не спря да вилнее…
	Когато настъпи седмото утро,
	затихна бурята, затихна потопът…
P$
	Изразът „южният вятър“ ясно показва посоката, откъдето дошъл потопът, неговите облаци и ветрове, „вестители на бурята“, пренесли се „през бърда и долини“, за да достигнат Месопотамия. Всъщност буря и воден порой, произхождащи от Антарктида, ще стигнат до Месопотамия през Индийския океан, след като са погълнали хълмовете на Арабския полуостров и долината на Тигър и Ефрат. „Епос за Гилгамеш“ също съобщава, че преди да потънат хората и тяхната земя, били разрушени бентовете и вълните залели бреговете.
	Библейската версия на историята за Потопа разказва, че „се раззинаха всички извори на голямата бездна“, което предшествало отварянето на „окната небесни“. Първо водите на „голямата бездна“ (какво описателно име за най-южните, замръзнали антарктически морета) се освободили от ледения си затвор и едва тогава от небето рукнали дъждове. Това потвърждение на нашата интерпретация на Потопа се повтаря в обратен ред, когато водите се оттеглят. Първо „затвориха се изворите на бездната“, после „престана дъждът от небето“.
	След първата исполинска приливна вълна водите й продължавали да идват и да се връщат на огромни вълни. После водите започнали да се „оттеглят“ и били „намалели“ след сто и петдесет дни, когато ковчегът спрял между араратските върхове. Дошъл от южните морета, водният порой се върнал обратно там.


	Откъде нефилимите знаели _кога_ ще започне катастрофата?
	Месопотамските текстове свързват Потопа и предшестващите го климатични промени със седем „преминавания“ — несъмнено периодични преминавания на Дванадесетата планета в близост до Земята. Известно ни е, че дори Луната, малкият спътник на нашата планета, упражнява достатъчно гравитационно привличане, за да предизвиква вълни. И месопотамските, и библейските текстове разказват, че когато Небесният господар преминавал в близост до Земята, тя се разтърсвала. Възможно ли е нефилимите да са наблюдавали климатичните промени и нестабилността на антарктическата ледена покривка и да са разбрали, че следващото, седмо „преминаване“ на Дванадесетата планета ще доведе до катастрофа?
	Древните писмени извори показват, че е така.
	Най-важен в случая е един текст от тридесетина реда, написан с миниатюрен клинопис от двете страни на глинена плочка, дълга около два и половина сантиметра. Тя е открита в Ашур, но множеството шумерски думи в акадския текст не оставят съмнение в нейния шумерски произход. Д-р Ерих Ебелинг я определя като химн, рецитиран в Дома на мъртвите, затова я включва в своя шедьовър („Смъртта и животът“) за смъртта и възкресението в древна Месопотамия.
	Внимателният анализ обаче показва, че в съчинението се „назовават имената“ на Небесния господар, Дванадесетата планета. То усложнява значението на различните епитети, като ги свързва с преминаването на планетата през мястото на битката с Тиамат — преминаване, което предизвиква Потопа!
	Текстът започва с думите, че въпреки цялото си могъщество и големина планетата („героят“) орбитира около Слънцето. Потопът бил „оръжието“ на това небесно тяло:
P>
	Неговото оръжие е потопът,
	бог, чието оръжие носи смърт на злите.
	Върховен, върховен, помазан…
	Който като Слънцето земите пресича,
	От Слънцето, своя бог, той се бои.
P$
	Като назовава „първото име“ на планетата — което за съжаление е нечетивно, — текстът описва преминаването край Юпитер към мястото на битката с Тиамат:
P>
	Първото име…
	Който кръглата гривна изкова,
	който нашественика разцепи на две.
	Господарю, който във времето Акити
	на бойното поле почиваш…
	Чийто род са синовете на Вавилон,
	когото планетата Юпитер не може да разсее.
P$
	Когато се приближава, Дванадесетата планета е наречена ШИ-ЛИГ.ЛУ.ДИГ („могъщ водач на ликуващите планети“). Сега тя е най-близо до Марс: „С блясъка на бога [планетата] Ану богът [планетата] Лахму [Марс] е облечен“. После праща потопа на Земята:
P>
	Това е името на господаря,
	който от втория месец до месеца Аддар
	водите надига.
P$
	Текстът съдържа интересни календарни сведения. Дванадесетата планета минавала покрай Юпитер и наближавала Земята „във времето Акити“, когато започвала месопотамската нова година.
	На втория месец тя била най-близо до Марс. После „от втория месец до месеца Аддар“ (дванадесетия месец) тя пращала потопа на Земята.
	Тези данни напълно съответстват на библейския разказ, според който „всички извори на голямата бездна“ „се раззинаха“ на седемнадесетия ден от втория месец. Ковчегът спрял при Арарат на седмия месец, суша започнала да се вижда на десетия месец и потопът свършил на дванадесетия месец — защото Ной отворил покрива на ковчега в първия ден на първия месец.
	Като преминава към втората фаза на потопа, когато водите започват да се оттеглят, текстът нарича планетата ШУЛ.ПА.КУН.Е.
P>
	Герой, велик господар,
	който събира водите,
	който с бушуващите води
	праведните и злите пречиства,
	който на двувърхата планина
	спря…
	… риба, река, река, потопът утихна.
	На едно дърво в планината птица сви гнездо.
	Ден, който… каза.
P$
	Въпреки нечетивността на някои повредени редове, аналогиите с библейския и другите месопотамски разкази за Потопа са очевидни: водата намаляла, ковчегът спрял на двувърхата планина, реките отново потекли от планинските върхове и върнали водите в океаните, появила се риба, от ковчега била пратена птица. Премеждието свършило.
	Преминаването на Дванадесетата планета приключило. Тя се приближила до Земята и започнала да се отдалечава, придружена от спътниците си:
P>
	Когато мъдрецът извика: „Потоп!“ —
	това е бог Нибиру [Планетата на кръстопътя],
	това е героят, планетата с четири глави.
	Богът, чието оръжие е бурното наводнение,
	ще се завърне,
	на мястото, където си почива, ще възлегне.
P$
	(Отдалечаващата се планета, твърди текстът, пресичала орбитата на Сатурн през месец улулу, шестия месец в годината.)
	Старият завет често говори за времето, когато Господ направил така, че водите на бездната да покрият Земята. Двадесет и осми псалм описва „призоваването“ и „завръщането“ на „големите води“ от Бог:
C>
	„Въздайте Господу, синове божии, въздайте Господу слава и чест… Гласът Господен се носи над водите; Бог на славата, Господ загърмя над големите води. Гласът Господен е силен, гласът Господен е величествен. Гласът Господен поваля кедри, Господ събаря кедри ливански и ги прави да скачат като телец, Ливан и Сирион — като млад еднорог. Гласът Господен секне огнен пламък. Гласът Господен разтръсва пустиня… Господ е седял над потопа, и ще седи Господ като цар навеки.“
C$
	Във великолепния псалм 76 — „Гласът ми е към Бога“ — псалмопевецът припомня Божията поява и изчезване в древни времена:
C>
	„Размислям за стародавни дни, за годините на Олам*… Ще си спомням за делата на Господа; ще си спомням за Твоите древни чудеса… Боже, Твоят път е свет. Кой Бог е тъй велик, както Бог… Видяха Те, Боже, водите, видяха Те водите и се уплашиха, и бездните затрепериха. Облаците изливаха вода, черните облаци издаваха гръм, и Твоите стрели летяха. Гласът на Твоя гръм се носеше в небесния кръг; светкавици осветяваха вселената; земята трепереше и се тресеше. Твоят път в морето, Твоите пътеки в големите води и Твоите следи са незнайни.“
	[* В каноничния български превод на Стария завет, „за годините на минали векове“. — Б.пр.]
C$
	Псалм 103 възхвалява делата на Небесния Господ и припомня времето, когато океаните залели континентите и били принудени да се оттеглят:
C>
	„Ти си поставил земята на твърди основи: тя няма да се поклати навеки. Покрил си я с бездна като с дреха; води стоят на планините. От Твоята заплаха те бягат, от гласа на Твоя гръм бърже отминават; възлизат по планини, слизат в долини, на място, което Си им определил. Ти си турил предел, който няма да преминат, и няма да се върнат да покрият Земята.“
C$
	Думите на пророк Амос са още по-ясни:
C>
	„Горко на ония, които желаят деня Господен! Защото ви е тоя ден Господен? Той е тъма, а не светлина… Превръща смъртната сянка в ясно утро, а деня прави тъмен като нощ, извиква морските води и ги разлива по лицето на земята…“
C$
	Това са събитията от „стародавните дни“. „Денят Господен“ бил денят на Потопа.

	Вече видяхме, че след като кацнали на Земята, нефилимите свързали първите царувания в първите градове със зодиакалните епохи — и дали на зодиакалните знаци епитетите на съответните свързани с тях богове. Ние установяваме, че откритият от Ебелинг текст представя календарни сведения не само за хората, но и за нефилимите. Потопът, съобщава той, се случил в „Епохата на съзвездието Лъв“:
P>
	Върховен, върховен, помазан,
	господар, чиято блестяща корона с ужас е натоварена.
	Върховна планета: трон, на който се е настанил
	и гледа ограничената орбита на червената планета [Марс].
	Ежедневно в Лъв пламти той,
	светлината му възвестява сияйното му царство.
P$
	Вече също можем да разберем един загадъчен стих от новогодишните ритуали: „съзвездието Лъв, което измерва водите на бездната“. Тези цитати поставят времето на Потопа в определени рамки, защото макар съвременните астрономи да не са в състояние точно да установят къде шумерите са определяли началото на зодиакалните домове, следната таблица на епохите се смята за вярна:
T>
	60 г. пр.Хр. | до 2100 г. | — Епоха на Риби
	2220 г. пр.Хр. | до 60 г. пр.Хр. | — Епоха на Овен
	4380 г. пр.Хр. | до 2220 г. пр.Хр. | — Епоха на Телец
	6540 г. пр.Хр. | до 4380 г. пр.Хр. | — Епоха на Близнаци
	8700 г. пр.Хр. | до 6540 г. пр.Хр. | — Епоха на Рак
	10860 г. пр.Хр. | до 8700 г. пр.Хр. | — Епоха на Лъв
T$
	Ако Потопът е станал през Епохата на Лъв или някъде между 10860 и 8700 г. пр.Хр., датата напълно се вписва в нашата хронология: според съвременната наука последната ледникова епоха свършила внезапно в южното полукълбо преди дванадесет-тринадесет хиляди години, а в северното — едно-две хилядолетия по-късно.
	Зодиакалното явление прецесия предлага още по-пълно потвърждение на нашите заключения. По-рано стигнахме до извода, че нефилимите са кацнали на Земята 432000 години (сто и двадесет шара) преди Потопа, през Епохата на Риби. От гледна точка на прецесиалния цикъл, 432000 години представляват шестнадесет пълни цикъла или големи години и повече от още половин голяма година в „епохата“ на съзвездието Лъв.
	Вече можем да възстановим цялата хронология на събитията, обхванати от нашите открития.
T>
!	Години преди нашето време | Събитие
	445000 | Водени от Енки, нефилимите пристигат от Дванадесетата планета. В Южна Месопотамия е създаден Ериду — Земна станция I.
	430000 | Ледената покривка започва да отстъпва. Благоприятен климат в Близкия изток.
	415000 | Енки продължава навътре в континента, основава Ларса.
	400000 | Големият междуледников период се разпространява глобално. Енлил пристига на Земята, създава контролен център в Нипур. Енки установява морски пътища до Южна Африка, организира добив на злато.
	360000 | Нефилимите създават металургичен център за топене и рафиниране на руда в Бад-Тибира.
	300000 | Бунтът на анунаките. Енки и Нинхурсаг сътворяват човека — „примитивния работник“.
	250000 | Ранният Homo sapiens се множи, разселва се на други континенти.
	200000 | Земята преживява нов ледников период.
	100000 | Климатът отново се затопля.
	77000 | Убартуту/Ламех, човек от божествен произход, се възцарява в Шурупак под покровителството на Нинхурсаг.
	75000 | Започва „проклятието“ на Земята — нова ледникова епоха. На Земята живеят регресирали видове хора.
	49000 | Започва царуването на Зиусудра („Ной“), „верен слуга“ на Енки.
	38000 | Суровият климат на „седемте преминавания“ започва да унищожава човечеството. Изчезва европейският неандерталец, оцелява само кроманьонецът (в Близкия изток). Разочарован от човечеството, Енлил замисля неговата гибел.
	13000 | Нефилимите знаят за предстоящата приливна вълна, предизвикана от приближаването на Дванадесетата планета, и се заклеват да оставят човечеството да загине. Потопът помита Земята, рязко слага край на ледниковата епоха.
T$


>	15. Царството на Земята

	Потопът бил травматично преживяване за човечеството, както и за „боговете“ — нефилимите.
	По думите на шумерските царски списъци, „потопът връхлетя“ и с един замах унищожил граденото в продължение на сто и двадесет шара. Южноафриканските рудници, месопотамските градове, контролният център в Нипур, космодрумът в Сипар — всичко лежало погребано под вода и кал. Нефилимите летели със совалката си над опустошената планета и нетърпеливо чакали оттеглянето на водите, за да стъпят отново на твърда земя.
	Как щели да живеят отсега нататък на Земята, след като градовете и оборудването им ги нямало и дори работната им ръка — човечеството — била изтребена до крак?
	Когато най-после кацнали на върховете на „Планината на спасението“, уплашените, изтощени и изгладнели нефилимски групи с очевидно облекчение открили, че хората и животните не са напълно изчезнали. Дори Енлил, отначало разярен, че намеренията му отчасти се провалили, скоро променил мнението си.
	Решението на божеството било практично. Поставени при ужасните нови условия, нефилимите загърбили задръжките си спрямо човека, навили ръкави и без да губят време, се заели да му предадат изкуствата на отглеждане на растения и животни. Тъй като оцеляването им несъмнено зависело от бързината, с която развиели земеделието и скотовъдството, нефилимите използвали за целта своята високоразвита наука.
	Незапознати със сведенията, които могат да се научат от библейските и шумерските текстове, много учени, занимаващи се с произхода на земеделието, стигат до заключението, че неговото „откриване“ преди около 13000 години е свързано с неотермичния („новозатоплен“) климат след края на последната ледникова епоха. Много преди съвременните учени обаче Библията също свързала възникването на земеделието с последиците от Потопа.
	Битие описва „сеитба и жътва“ като божествени дарове, получени от Ной и неговите потомци като част от следпотопния завет с божеството:
C>
	„… занапред, докле трае земята, сеитба и жетва, студ и пек, лято и зима, ден и нощ, няма да престанат.“
C$
	След като получил познания по земеделие, „Ной почна да обработва земята и насади лозе“, с други думи, станал първият земеделец.
	Шумерските текстове също приписват на боговете дара на земеделието и одомашняването на животните.
	Съвременните учени, които се занимават с произхода на земеделието, установяват, че то е възникнало в Близкия изток, но не в плодородните и лесно обработваеми равнини и долини. Земеделието се появило в планините, които обграждат низините в полукръг. Защо земеделците избегнали равнините и ограничили „сеитбата и жътвата“ до по-неблагоприятния планински терен?
	Единственият правдоподобен отговор е, че по времето, когато възникнало земеделието, низините били необитаеми — преди 13000 години ниските райони все още не били достатъчно изсъхнали след потопа. Изтекли хилядолетия преди равнините и долините да позволят на хората да слязат от планините около Месопотамия и да се заселят там. Тъкмо това ни съобщава и Битие: много поколения след Потопа хора, пристигащи „от Изток“, „намериха равнище в Сенаарската земя [Шумер] и се заселиха там“.
	Шумерските текстове разказват, че Енлил пръв разпространил житните култури „в хълмистата страна“ — в планините, а не в равнините — и направил възможно земеделието, като изолирал района от водите на Потопа. „Той затвори планините като с врата.“ Името на тази планинска земя на изток от Шумер, Е.ЛАМ, означава „дом, от който произхожда растителността“. По-късно двама Енлилови помощници, боговете Ниназу и Нинмада, пренесли отглеждането на житни растения в равнината и накрая „Шумер, земята, която не познаваше зърното, позна зърното“.
	Учените вече са установили, че земеделието започнало с одомашняването на дива пшеница, но не са в състояние да обяснят защо първото зърно (например откритото в пещерата Шанидар) вече е еднородно и напълно развито. На природата са необходими хиляди поколения генетична селекция, за да постигне дори съвсем скромна степен на развитие. И все пак периодът, времето и мястото, където може да е протекъл такъв постепенен и изключително продължителен процес, не са установени. Няма обяснение за това генетично чудо, освен ако не става въпрос за изкуствена манипулация.
	Шпелтата, твърдозърнест тип пшеница, поставя още по-голяма загадка. Тя е резултат от „необикновена комбинация на ботанични гени“ и нито е развита, нито е мутация от един генетичен източник. Определено е следствие от комбиниране на гени от няколко растения. Тезата, че човекът само за няколко хилядолетия е променил животните чрез одомашняване, също е спорна.
	Съвременните учени нямат отговор на тези загадки, нито на въпроса защо планинският полукръг в Древния Изток е станал постоянен източник на нови видове житни култури, растения, дървета, плодове, зеленчуци и домашни животни.
	Шумерите са знаели отговора. Според тях семената били дар, който Ану пратил на Земята от своя небесен дом. От Дванадесетата планета били донесени пшеница, ечемик и коноп. Земеделието и одомашняването на животните били дарени на човечеството съответно от Енлил и Енки.
	Изглежда, в основата на трите важни фази на следпотопната човешка цивилизация стои не само присъствието на нефилимите, но и периодичното приближаване на Дванадесетата планета до Земята: земеделието към 11000 г. пр.Хр., неолитната култура към 7500 г. пр.Хр. и внезапната поява на цивилизацията към 3800 г. пр.Хр. са на интервали от по 3600 години.
	Очевидно нефилимите предавали на човека премерени дози познания на интервали, съответстващи на периодичното завръщане на Дванадесетата планета. Сякаш преди да вземат решение за нови действия, боговете трябвало да провеждат инспекции на място и лични консултации, възможни единствено по време на „прозореца“, позволяващ лесни комуникации между Земята и планетата-майка.
	„Епос за Етана“ съдържа сведения за такива обсъждания. В дните след Потопа, разказва древният поет:
P>
	Великите анунаки, които определяха съдбата,
	обмисляха бъдещето на земята.
	Онези, които създадоха четирите района,
	които установиха селищата, които наблюдаваха земята,
	бяха прекалено възвишени за човечеството.
P$
	Нефилимите, научаваме ние, стигнали до заключението, че се нуждаят от посредник между себе си и хората. Те били богове — на акадски „елу“, което означава „възвишени“. И като мост между господарите и човечеството въвели царската власт на Земята: поставили за владетел човек, който гарантирал подчинението пред боговете и разпространявал божествените учения и закони сред хората.
	Един свързан с този въпрос текст описва положението преди тиарата или короната да бъде поставена върху човешка глава и скиптърът да бъде предаден в човешка ръка. Всички тези символи на царската власт — плюс пастирския кривак, символ на справедливостта и правосъдието — „лежаха пред Ану в небето“. След като боговете взели решението си обаче, „царството беше спуснато от небето“.
	Открити са шумерски и акадски текстове, според които нефилимите запазили „господството“ над земите и заповядали на човечеството първо да възстанови допотопните градове на предишните им места и според първоначалните им планове: „Нека тухлите на всички градове бъдат положени на осветените места, нека всички [тухли] лежат на свети места“. Пръв бил възстановен Ериду.
	После боговете помогнали на хората да планират и построят първия царски град и го благословили. „Нека градът е гнездото, мястото, където да почива човечеството. Нека царят бъде пастир.“
	Първият човешки царски град, съобщава ни шумерският текст, бил Киш. „Когато царската власт беше повторно спусната от небето, царството беше в Киш.“ За съжаление шумерските царски списъци са повредени точно там, където е написано името на първия човешки цар. Известно ни е обаче, че той поставил началото на дълга върволица от династии, чието седалище през вековете се местило от Киш в Урук, Ур, Ауан, Хамази, Аксак, Акад, а после и в Ашур, Вавилон и по-късните столици.
	Библейският списък на народите също посочва, че Нимрод — патриархът на царствата в Урук, Акад, Вавилон и Асирия — произхождал от Киш. Текстът представя разпространението на човечеството, неговите земи и царства, като развитие на следпотопното човешко разделение на три клона. Те произлезли от тримата синове на Ной и носят техните имена: народите и земите на Сим, които обитавали Месопотамия и Близкия изток, на Хам, които обитавали Африка и части от Арабския полуостров, и на Яфет, индоевропейците в Мала Азия, Иран, Индия и Европа.
	Тези три общи групи несъмнено били три от „районите“, чието заселване обсъждали великите анунаки. Всеки от тях се управлявал от главен бог. Единият, разбира се, бил Шумер, районът на семитските народи, където се появила първата голяма човешка цивилизация.
	Другите два също станали центрове на развити цивилизации. Към 3200 г. пр.Хр. — около половин хилядолетие след възникването на шумерската цивилизация — в долината на Нил се появили държавата и царската власт и след време се развили във великата египетска цивилизация.
	Допреди петдесетина години не се знаеше нищо за първата голяма индоевропейска цивилизация. Но вече е известно, че в долината на Инд от древни времена съществувала високоразвита култура с големи градове, отлично организирано земеделие и търговия. Учените смятат, че се е появила около хиляда години след шумерската цивилизация (обр. 161).
	{img:12-planeta-obr161.png|#Обр. 161}
	Древните текстове и археологическите находки свидетелстват за тесни културни и икономически връзки между тези две речни цивилизации и шумерската. Нещо повече, налице са преки и косвени доказателства, че цивилизациите в долините на Нил и Инд не само са свързани, но и произлизат от по-древната месопотамска цивилизация.
	Под каменната си „кожа“ най-внушителните египетски паметници, пирамидите, са копия на месопотамските зикурати. Има основания да смятаме, че гениалният архитект, който е проектирал големите пирамиди и е надзиравал строежа им, е бил шумер, почитан като бог (обр. 162).
	{img:12-planeta-obr162.png|#Обр. 162}
	Древните египтяни наричали страната си „Издигнатата земя“ и запазили праисторически спомени, че „един много велик бог, който дойде в най-древни времена“ заварил земята им под вода и тиня. Той буквално „издигнал“ Египет над водата. „Легендата“ точно описва долината на река Нил след Потопа. Този древен бог, може да се заключи от текстовете, не бил друг, а самият Енки, главният инженер на нефилимите.
	Макар за цивилизацията в долината на Инд засега да не се знае почти нищо, известно ни е, че и те почитали числото дванадесет като върховно божествено число, че изобразявали боговете си като антропоморфни същества, носещи шапки с рога, и че боготворели кръстовидния символ — знака на Дванадесетата планета (обр. 163–164).
	{img:12-planeta-obr163.png|#Обр. 163}
	{img:12-planeta-obr164.png|#Обр. 164}
	Ако тези две цивилизации имат шумерски произход, защо писменостите им са различни? Научният отговор е, че езиците им са еднакви. Това е известно още от 1852 г., когато преподобният Чарлз Фостър („Единственият първичен език“) умело доказал, че всички тогава разчетени древни езици, включително древнокитайският и другите далекоизточни езици, произлизат от общ първичен източник — впоследствие идентифициран като шумерския.
	Сходните пиктограми не само имат сходно значение, което може да е съвпадение, но и еднакви вторични значения и дори еднаква фонетика — което предполага общ произход. Неотдавна учените установиха, че писмеността на първите египетски надписи вече била развита, а единственото място, където може да е претърпяла такова развитие, е Шумер.
	Следователно имаме общ писмен език, който поради някаква причина се разделил на три различни езика: месопотамски, египетско-хамитски и индоевропейски. Такова обособяване може да е станало постепенно в резултат на хронологическите и териториалните разлики. И все пак шумерските текстове твърдят, че причината било решение на боговете, в дъното на което отново стоял Енлил. Аналогична е добре известната история за Вавилонската кула, от която научаваме, че „по цялата земя имаше един език и един говор“. Ала след като се заселили в Шумер, научили изкуството на тухларството, построили градове и издигнали високи кули (зикурати), хората решили да си направят „шем“ и кула, за да го изстрелят. Затова Господ смесил езиците им.
	Издигането на Египет от калните води, лингвистичните свидетелства, шумерските и библейските текстове потвърждават нашето заключение, че двете сателитни цивилизации не са еволюирали случайно. Напротив, те са били проектирани и създадени по решение на нефилимите.
	Те очевидно се страхували от културно обединената човешка раса, затова възприели имперската политика „разделяй и владей“. Защото докато човечеството достигнало равнище на културно развитие, позволяващо дори опити за въздушни полети, самите нефилими били в упадък. Към III хил. пр.Хр. децата, внуците и дори хората от божествен произход започвали да изместват великите стари богове.
	Ожесточеното съперничество между Енлил и Енки било наследено от първородните им синове и последвала свирепа борба за надмощие. Даже синовете на Енлил — както видяхме в предишните глави — се биели помежду си, както и синовете на Енки. Както и в писаната човешка история, върховните господари се опитали да запазят мира между децата си, като им поделили земите. Така Енлил нарочно пратил сина си Ишкур/Адад като местно божество в Планинската земя.
	С времето боговете станали върховни господари и всеки ревниво пазел територията, промишлеността или професията, над която имал власт. Човешките царе били посредници между тях и множащото се човечество. Твърденията на древните владетели, че отишли на война, завладели нови земи или покорили далечни народи „по заповед на моя бог“ не бива да се отхвърлят с лека ръка. Множество текстове ясно показват, че това буквално било така: боговете запазили решаващата си дума над външната политика, защото ставало въпрос за териториите на други богове. Ето защо имали решаващ глас за обявяването на война и сключването на мир.
	С умножаването на народите, държавите, градовете и селата се наложило нефилимите да потърсят начини да напомнят на хората кой е техен господар. Този проблем се отразява и в Стария завет. Решението било да създадат много светилища и да поставят във всяко от тях символите и образите на „съответните“ богове.
	Започнала епохата на езичеството.


	След Потопа, разказват шумерските текстове, нефилимите водили дълги съвещания за бъдещето на боговете и човека на Земята. В резултат на тези обсъждания те „създадоха четирите района“. Три от тях — Месопотамия, долината на Нил и долината на Инд — били заселени от човечеството.
	Четвъртият район бил „свещен“ — термин, чието първоначално буквално значение е „посветен“, „ограничен“. Посветен единствено на боговете, той бил „чиста земя“, област, в която можело да се влиза само с разрешение, иначе следвала незабавна смърт от „ужасни оръжия“. Тази земя била наричана ТИЛ.МУН (буквално „мястото на ракетите“). В тази забранена зона нефилимите възстановили космодрума си след унищожаването на стария в Сипар по време на Потопа.
	Властта над космодрума отново била дадена на Уту/Шамаш, бога, който отговарял за огнените ракети. Древни герои като Гилгамеш се стремели да стигнат до тази Земя на живите, за да бъдат отнесени от „шем“ или Орел в небесния дом на боговете. Спомняме си молбата на Гилгамеш към Шамаш:
P>
	Нека вляза в Страната,
	нека си издигна шем…
	В името на живота на моята богиня майка, която роди ме,
	На чистия праведен цар, моя баща,
	Отведи ме в Земята!*
	[* Преводът следва версията на автора — Б.пр.]
P$
	Древните разкази — дори писаната история — запазват спомена за безкрайните опити на хората да „стигнат до земята“, да открият „дървото на живота“, да си осигурят вечно блаженство при боговете на небето и Земята. Този копнеж лежи в основата на всички религии, чиито корени стигат до Шумер: надеждата, че праведността на Земята ще бъде последвана от „задгробен живот“ в някакъв небесен божествен дом.
	Ала къде е тази земя на божествената връзка?
	Въпросът има отговор. Податките са налице. Но той влече след себе си други въпроси. Срещани ли са оттогава нефилими? Какво ще се случи, когато отново ги срещнем?
	И ако нефилимите са „боговете“, които „сътворили“ човека на Земята, _дали само еволюцията е сътворила нефилимите на Дванадесетата планета_?


>	Библиография

#	I. Главни източници за библейските текстове
	А. От Битие до Второзаконие: The Five Books of Moses, new edition, revised by Dr. M. Stern, Star Hebrew Book Company, без дата.
	Б. За последните преводи и интерпретации, основани на шумерски и акадски находки: „Genesis“, from The Anchor Bible, transl. by E. A. Speiser, Garden City, N.Y. Doubleday & Co., 1964.
	В. За „архаичния“ стил: The Holy Bible, King James Version, Cleveland and New York: The World Publishing Co., без дата.
	Г. За проверка на последните интерпретации на библейските стихове: The Torah, new translation of the Holy Scriptures according to the Masoretic text, New York: Jewish Publication Society of America, 1962; The New American Bible, translation by members of the Catholic Biblical Association of America, New York: P. J. Kenedy & Sons, 1970; The New English Bible, planned and directed by the Church of England, Oxford: Oxford University Press; Cambridge: Cambridge University Press, 1970.
	Д. За сравнение на употребата и помощ при превода: Veteris Testamenti Concordantiae Hebaricae Atqiie Chaldaicae by Solomon Mandelkern, Jerusalem: Schocken Books, Inc., 1962; Encyclopedic Dictionary of the Bible, a translation and adaptation of the works by A. van den Born, by the Catholic Biblical Association of America, New York: McGraw-Hill Book Co., Inc., 1963; Millon-Hatanach (Hebrew), Hebrew-Aramaic by Jushua Steinberg, Tel Aviv: Izreel Publishing House Ltd., 1961.

#	II. Главни източници за близкоизточните текстове
	Burton, G. A. The Royal Inscriptions of Sumer and Akkad. 1929.
	Borger, R. Babylonisch-Assyrisch Lesestucke. 1963.
	Budge, E. A. Wallis. The Gods of Egyptians. 1904.
	Budge, E. A. Wallis, King, L. W. Annals of the Kings of Assyria. 1902.
	Chiera, E. Sumerian Religious Texts. 1924.
	Ebeling, E., B. Meissner, E. Weidner (eds.). Reallexikon der Assyrologie und Vorderasiatischen Archaology. 1923–1957.
	Ebeling, E. Enuma Elish: die Siebente Tafel des Akkadischen Weltschopfungsliedes. 1939.
	Ebeling, E. Tod und Leben nach den Vorstellungen der Babylonier. 1931.
	Falkenstein, A., W. von Soden. Sumerische und Akkadische Hymnen und Gebete. 1953.
	Falkenstein, A. Sumerische Gotterlieder. 1959.
	Fossey, C. La Magie Syrienne. 1902.
	Frankfort, H. Kingship and the Gods. 1948.
	Gray, J. The Cananites. 1964.
	Gordon, C. H. Canaanite Mythology. — In: Mythologies of the Ancient World. 1961.
	Grossman, H. The Development of the Idea of God in the Old Testament. 1926.
	Grossman, H. Altorientalische Texte und Bilder zum alten Testamente. 1909.
	Gutebrock, H. G. Hittite Mythology. — In: Mythologies of the Ancient World. 1961.
	Heidel, A. The Babylonian Genesis. 1969.
	Hilprecht, H. V. (ed.). Reports of the Babylonian Expedition: Cuneiform Texts. 1893–1914.
	Jacobsen, T. Mesopotamia. — In: The Intellectual Adventure of the Ancient Man. 1964.
	Jastrow, M. Die Religion Babyloniens und Assyriens. 1905–1912.
	Jean, C.-F. La religion sumerienne. 1931.
	Jensen, P. Texte zur assyrisch-babylonischen Religion. 1915.
	Jensen, P. Die Kosmologie der Babylonier. 1890.
	Jeremias, A. The Old Testament in the Light of the Ancient Near East, 1911.
	Jeremias, A. Das Alter der babylonischen Astronomie. 1908.
	Jeremias, A. Handbuch der Altorientalische Geistkultur.
	Jeremias, A., Winckler, H. Im Kampfe urn den alten Orient.
	King, L. W. Babylonian Magic and Sorcery. — In: The Prayers of the Lifting of the Hand. 1896.
	King, L. W. The Assyrian Language. 1901.
	King, L. W. The Seven Tablets of Creation. 1902.
	King, L. W. Babylonian Religion and Mythology. 1899.
	Kramer, S. N. The Sumerians. 1963.
	Kramer, S. N. (ed.). Mythologies of the Ancient World. 1961.
	Kramer, S. N. History Begins at Sumer. 1959.
	Kramer, S. N. Enmerkar and the Lord of Aratta. 1952. Kramer, S. N. From the Tablets of Sumer. 1956.
	Kramer, S. N. Sumerian Mythology. 1961.
	Kugler, F. X. Sternkunde und Sterndienst in Babylon. 1907–1913.
	Lambert, W. G., A. R. Millard. Atra-Hasis, the Babylonian Story of the Flood. 1970.
	Langdon, S. Sumerian and Babylonian Psalms. 1909.
	Langdon, S. Tammuz and Ishtar. 1914.
	Langdon, S. Oxford Editions of Cuneiform Texts. 1923 и сл.
	Langdon, S. Semitic Mythology. — In: The Mythology of All Races. 1964.
	Langdon, S. Enuma Elish: The Babylonian Epic of Creation. 1923.
	Langdon, S. Babylonian Penitential Psalms. 1927.
	Langdon, S. Die Neu-Babylonischen Konigsinschriften. 1912.
	Luckenbill, D. D. Ancient Records of Assyria and Babylonia. 1926–1927.
	Neugebauer, O. Astronomical Cuneiform Texts. 1955.
	Pinches, T. G. Some Mathematical Tablets in the British Museum. — In: Hilprecht Anniversary Volume. 1909.
	Pritchard, J. B. (ed.), Ancient Near Eastern Texts Relating to the Old Testament. 1969.
	Rawlinson, H. C. The Cuneiform Inscriptions of Western Asia. 1861–1884.
	Sayce, A. H. The Religion of the Babylonians. 1888.
	Smith, G. The Chaldean Account of Genesis. 1876.
	Thomas, D. W. (ed.). Documents from the Old Testament Times. 1961.
	Thompson, R. C. The Reports of the Magicians and Astrologers of Nineveh and Babylon. 1900.
	Thureau-Dangin, F. Les Inscriptions de Sumer et Akkad. 1905.
	Thureau-Dangin, F. Die sumerischen und akkadische Konigsinschriften. 1907.
	Thureau-Dangin, F. Rituels accadiens. 1921.
	Virolleaud, C. L’Astronomie Chaldeenne. 1903–1908.
	Weidner, E. F. Alter und Bedeutung der Babylonischer Astronomie und Astrallehre. 1914.
	Weidner, E. F. Handbuch der Babylonischen Astronomie. 1915.
	Witzel, P. M. Tammuz-Liturgien und Verwandtes. 1935.


>	За автора

	Зекария Сичин е роден в Русия и израснал в Палестина, където придобива задълбочени познания по модерен и древен иврит, други семитски и европейски езици, Стария завет, история и археология на Близкия изток. Възпитаник на Лондонския университет със степен по икономическа история, той дълги години работи като журналист и редактор преди да се заеме с делото на живота си „Хрониките на Земята“.
	Един от малкото учени, които могат да разчитат глинени плочки и да интерпретират древните шумерски и акадски текстове, Сичин основава „Хроники на Земята“ на писмените и изобразителните паметници на древните източни цивилизации. Неговите книги се превеждат на много езици, дори на Брайлово писмо, разглеждат се в радио– и телевизионни предавания.
