	[* Оригиналното название на драмата е „The Tragedy of Othello, The Moor of Venice“ — „Трагедия за Отело, венецианския мавър“.]

>
#	Действащи лица

	__ОТЕЛО__ — мавър; военачалник на венецианска служба
	__БРАБАНЦИО__ — венециански сенатор; баща на Дездемона
	__КАСИО__ — лейтенант на Отело
	__ЯГО__ — адютант на Отело; злодей
	__РОДРИГО__ — венециански благородник
	__ДОЖЪТ__ на Венеция
	__МОНТАНО__ — управител на остров Кипър
	__ЛОДОВИКО__ — роднина на Брабанцио
	__ГРАЦИАНО__ — брат на Брабанцио
	__ШУТ__ на Дездемона
	__ДЕЗДЕМОНА__ — съпруга на Отело
	__ЕМИЛИЯ__ — съпруга на Яго
	__БИАНКА__ — лека жена

	Сенатори, венециански граждани, кипърски благородници, моряци, вестители, свирачи, офицери, войници, свита.

	Място на действието: Венеция и Кипър.


>	Първо действие
>>	Първа сцена

N	Улица във Венеция.
N	Влизат Родриго и Яго.

	__РОДРИГО__
	Какво говориш! Не! Не беше честно!
	Ти, Яго, който бъркаше във мойта
	кесия като в своя, си го знаел!

	__ЯГО__
	По дяволите, вий дори не щете
	да ме изслушате! Презрян да бъда,
	ако сънувал съм такова нещо!

	__РОДРИГО__
	И ми разправяше, че уж го мразиш!

	__ЯГО__
	Заплюйте ме, ако не е така!
	Пред него трима градски първенци
	свалиха шапки, за да ме направи
	свой лейтенант — и аз за този пост
	достоен съм, кълна се във честта си!
	Знам колко струвам! — А пък той им дръпнал
	една цветиста реч с надути фрази
	и чуващ само своя собствен глас,
	отрязал ги: „Зает е — казал — постът!“
	И от кого? От оня флорентинец
	Микеле Касио! Едно женкарче,
	барут непомирисало, което
	от бой разбира, колкото разбират
	и старите моми, освен ако
	е бой на книга, както отдалеч
	воюват и сенаторите. Просто
	дърдорене без практика — това е
	военният му стаж. Но него взима!
	А мен, когото той е виждал в бой
	на Родос, Кипър и в кои ли не
	земи езически и християнски,
	ме принуждава да отстъпвам своя
	попътен вятър на това сметало,
	на тоз тефтер с „да дава“ и „да взема“ —
	заместник, лейтенант ще бъде той,
	а аз ще бъда адютант, слуга
	на негово арапство!

	__РОДРИГО__
			По-добре
	палач да бе му станал!

	__ЯГО__
	Няма изход!
	Днес чинове се получават само
	с роднинства и протекции, а не
	според заслугите, като преди,
	когато младши идеше след старши.
	Сега съдете сам: дали бих могъл
	да имам основания за обич
	към мавъра?

	__РОДРИГО__
		Но всетаки му служиш!

	__ЯГО__
	Не бойте се! Не служа нему аз,
	а с него служа си за свои цели.
	Не могат господари да са всички,
	но и не могат всички господари
	да имат все служители без корист.
	На този свят се срещат, вярно, доста
	нископоклонни и усърдни роби,
	които, влюбени във дълг и служба,
	отдават със магарешко покорство
	години, сили за една кърма,
	додето остареят и накрая
	им духнат под опашките. Камшик
	за всички тези „предани слуги“!
	Но има и служители, които,
	облечени в старателност и вярност,
	обслужват господаря си, но всъщност
	си имат винаги едно на ум
	за себе си, и щом се подплатят —
	на добър час! Това са хора с пипе
	и моя милост е от тях, защото,
	бъди уверен, както си уверен,
	че си Родриго — ако бях Отело,
	не бих желал да се сменя със Яго!
	Аз следвам своя цел, като го следвам —
	Бог вижда: не от обич аз го правя,
	а само правя се, че е от обич,
	но гледам себе си. Ако започна
	да разгласявам с туй, което върша,
	онуй, което мисля, току-виж,
	понесъл съм сърцето си на длан,
	да го кълват и чавките! Не, драги,
	не съм аз тоз, когото знаят всички.

	__РОДРИГО__
	Дебелобърнестият ще намаже,
	ако успее!

	__ЯГО__
		Викайте баща й,
	насъскайте по мавъра рода й,
	гонете го, тровете радостта му,
	хулете го по улиците — нека,
	макар и да се нежи в райски климат,
	мухите да го хапят на рояци
	и хиляди причини за досада
	да му прекъсват всеки сладък миг,
	когато най не чака!

	__РОДРИГО__
			Ето туй е
	домът на нейния баща. Ще викна!

	__ЯГО__
	Викнете — не, а изревете! Хайде,
	крещете в ужас, както се крещи,
	когато посред нощ от немарливост
	пожар избухне в многолюден град!

	__РОДРИГО__
	Синьор Брабанцио! Синьоре! Хей!

	__ЯГО__
	Хей, ставайте, Брабанцио! Крадци!
	Пазете къщата си, дъщеря си,
	сандъците си! Хей! Крадци! Крадци!

N	На един прозорец се появява Брабанцио.

	__БРАБАНЦИО__
	Каква е тази врява пред дома ми?
	Кои сте вий?

	__РОДРИГО__
		Синьоре, проверете,
	домашните ви вкъщи ли са всички?

	__ЯГО__
	Вратите си добре ли сте залостил?

	__БРАБАНЦИО__
	Какво ви влиза в работа?

	__ЯГО__
			Какво ли?
	Това, че сте ограбен, дявол взел го!
	Сърцето ви обрано е до шушка,
	душата ви — опразнена! Позор!
	Сега, сегинка, в този миг, един
	дърт черен коч от африкански сой
	покрива беличката ви овчица!
	Обличайте си робата! Будете
	със вик, с набат захъркалия град,
	че инак този дявол след минутка
	ще ви направи дядо! Бързо! Бързо!

	__БРАБАНЦИО__
	Вий луди ли сте! Кой говори там?

	__РОДРИГО__
	Не ми ли помните гласа, синьор?

	__БРАБАНЦИО__
	Не помня нищо! Кой сте вий?

	__РОДРИГО__
				Родриго.

	__БРАБАНЦИО__
	И двойно по-неканен си тогава!
	Аз строго забраних ти да се мяркаш
	пред този вход, в очите заявих ти,
	че мойта дъщеря не е за теб,
	а ето те, напълнил се до гърло
	със гозби и възбуждащи напитки,
	от зло упорство идеш да смущаваш
	покоя ми!…

	__РОДРИГО__
		Синьор! Синьор!

	__БРАБАНЦИО__
	… Но вярвай, щом ти казвам,
	че мойте сан и нрав ще ти изкарат
	таз дързост през носа!

	__РОДРИГО__
			Синьоре, чуйте!

	__БРАБАНЦИО__
	Ще дрънка за грабеж! Това е тука
	Венеция и туй е моят дом,
	не плевня сред полето!

	__БРАБАНЦИО__
			Ваша милост,
	със честни помисли дошъл съм тук!

	__ЯГО__
	Ей Богу, синьоре, вие сте от тези, дето ще откажат да служат Господу, ако им го поиска дяволът! Дойдохме да ви сторим добро, а вие, понеже ни взимате за улични негодници, ще оставите един арабски жребец да оплоди дъщеря ви и да ви подари сума ти цвилещи кончета-внучета и цял табун кобили-роднини и атове-сватове!

	__БРАБАНЦИО__
	Ти кой си бе, негоднико разпуснат?

	__ЯГО__
	Аз, уважаеми, съм този, който иде да ви съобщи, че в този момент вашата дъщеря и арапът правят онова, двугърбото животно!

	__БРАБАНЦИО__
	Ти, ти си негодяй!

	__ЯГО__
			А вий — сенатор!

	__БРАБАНЦИО__
	Родриго, ти ще ми платиш за туй!
	Аз теб те зная!

	__РОДРИГО__
			Ще платя, синьор,
	но първо обяснете ми дали
	със вашето съгласие премъдро —
	а май така е! — дивната ви щерка
	в най-мрачната средина на нощта
	пътува под опасната закрила
	на някакъв нает гондолиер
	към грубите прегръдки на един
	разюздан мавър? Ако туй е тъй
	и вам е то угодно, то тогава
	ний двамата виновни сме пред вас
	за глупава намеса в чуждо дело;
	но ако всичко туй за вас е ново,
	законът за обноските ми казва,
	че вий несправедливо ни крещите.
	Повярвайте, не съм дотам нахален,
	че да си правя с вашата особа
	тъй глупави забави. Дъщеря ви —
	повтарям пак: ако не сте й дал
	съгласието си — е нарушила
	нравствеността, дарявайки със свойте
	богатства, разум, хубост, женска вярност
	един безроден скитник — чужденец,
	днес тука — утре там. Търсете сам!
	Ако е вкъщи ви, тогаз по мене
	държавните закони отвържете,
	задето съм ви мамил!

	__БРАБАНЦИО__
			Свещ! Огниво!
	Будете бърже цялата ми челяд!
	Това напомня много моя сън
	и страх ме е, че ще излезе вярно!
	По-бързо! Свещи!

N	Изчезва от прозореца.

	__ЯГО__
			Сбогом! Мен ме няма!
	Не ми изнася да ме призоват
	свидетел срещу мавъра; а — зная —
	остана ли, това ще ми се случи.
	Сенатът ще го смъмри, но едва ли
	ще се изсили да го уволни,
	защото той бе спуснат във водата
	на почващата се война за Кипър
	със толкова похвали, че едва ли
	републиката ще намери друг
	с вместимост като неговата. Тъй че,
	макар и да го мразя, се налага
	да вдигам пред началството си флага
	на дружбата, флаг само — нищо друго.
	И тъй, води потерята направо
	в странноприемницата „При стрелеца“.
	Ще бъда с него там. Доскоро, значи!

N	Излиза.
N	Влиза Брабанцио по домашна роба, следван от слуги с факли.

	__БРАБАНЦИО__
	Бедата се оказа чиста правда!
	Избягала е! О, от днес животът
	ми обещава само срам и горест!
	Родриго, казвай: де си я видял?…
	Нещастница! И с мавъра? Това е
	наградата да имаш дъщеря!…
	А как позна я? Тъй да ме измами!
	Невероятно! И какво ти каза?
	Будете всички! Дайте светлина!…
	Дали са се венчали, а? Как мислиш?

	__РОДРИГО__
	Навярно да.

	__БРАБАНЦИО__
		О, Боже мой! И как
	се е измъкнала? Да предаде
	кръвта си! О, бащи, недейте съди
	за мислите на свойте дъщери
	по туй, което виждате, че вършат!
	На този свят познати са магии,
	които могат да опорочат
	най-скромната невинност! Вий навярно
	сте чели за тез работи, Родриго?

	__РОДРИГО__
	Да, чел съм неведнъж за тях, синьоре.

	__БРАБАНЦИО__
	Да бях я дал на вас!… Будете брат ми!
	Пръснете се във всичките посоки!
	Родриго, вий не знаете ли где са?

	__РОДРИГО__
	Синьоре, може би ще ги открия,
	ако ме следвате с добра охрана.

	__БРАБАНЦИО__
	Тогаз водете ни! Тук всеки дом
	пред мене длъжен е да се отвори!…
	Въоръжавайте се!… И ще снемем
	от постовете неколцина стражи.
	Добри Родриго, вярвайте, ще зная
	да наградя услуга като тая!

N	Излизат.


>>	Втора сцена

N	Друга улица.
N	Влизат Отело, Яго и слуги с факли.

	__ЯГО__
	Макар да съм проливал в битки кръв,
	но съвестта ми се съпротивлява
	срещу убийството във мирно време.
	Таз моя липса на коварство често
	ми е попречвала. Сто пъти с ножа
	ми идеше да го подпра в ребрата!

	__ОТЕЛО__
	И по-добре е тъй.

	__ЯГО__
			Да бяхте чули
	брътвежа му! С такива подли хули
	петнеше името ви, че при мойта
	не чак дотам безкрайна търпеливост
	едва сдържах се! Но кажете, моля,
	по всички правила ли се венчахте,
	защото, имайте предвид — баща й
	се ползва с обща обич и в Сената
	гласът му има тежест не по-малка
	от тоз на дожа*1. Той ще стори много,
	[*1 _Дож_ — държавен глава във Венецианската република.]
	за да разтрогне брака ви или
	поне да ви измъчва, докъдето
	законността, под неговия натиск,
	му отдаде въже.

	__ОТЕЛО__
			Не се боя.
	Услугите, които съм направил
	на Синьорйята*2, ще надговорят
	[*2 _Синьория_ — в случая равносилно на Сената — висшия орган на Венецианската република; съвет, председателстван от дожа.]
	оплакването му. Освен това,
	макар до днес да съм го пазил в тайна,
	узная ли, че тука да се хвалиш,
	се счита за достойно, ще разкрия,
	че съм от царски род и имам право
	да разговарям, без да свалям шапка,
	с богатството, което съм постигнал.
	Защото, можеш да ми вярваш, Яго:
	ако не бях обикнал Дездемона,
	за всичките богатства на морето
	не бих стеснил във граници и рамки
	свободния си начин на живот!…
	Но я, виж там! Какви са тези факли?

	__ЯГО__
	Баща й, вдигнал своите на крак.
	Добре е да си влезете все пак.

	__ОТЕЛО__
	Не, нека ме намерят! Мойте титли,
	достойнства и душа неопетнена
	правдиво ще свидетелстват за мен.
	Е, те ли са?

	__ЯГО__
		Кълна се в Янус*3, не!
	[*3 _Янус_ (мит.) — римски бог на входовете и изходите, изобразяван с две лица. Характерно е, че двуличният Яго се кълне в него.]

N	Влиза Касио, следван от военни с факли.

	__ОТЕЛО__
	Заместникът ми Касио със група
	служители на дожа? Добър вечер,
	добри приятели! Какво ви носи?

	__КАСИО__
	Мой генерале, дожът ви приветства
	и моли ваша милост незабавно,
	веднага да отидете при него!

	__ОТЕЛО__
	Да се досещате защо му трябвам?

	__КАСИО__
	Отгатвам, че е свързано със Кипър.
	Горещо става. Тази нощ от флота
	пристигаха вестител след вестител.
	Мнозина от сенаторите вече
	са във двореца. Дожът чака вас.
	Като не се оказахте във къщи,
	той прати три патрула из града
	да ви издирят под дърво и камък.

	__ОТЕЛО__
	Добре че ме открихте. Влизам само
	да се обадя в този дом и ида.

N	Излиза.

	__КАСИО__
	Кажете, адютанте, какво дири
	началникът ни тук?

	__ЯГО__
			Хе, тази нощ
	той взе на абордаж една галера*4
	[*4 _Галера_ — старинен кораб, движещ се с гребла и платна.]
	от сухоземните, със тежка плячка.
	Признаят ли му я, блазя на него!

	__КАСИО__
	Не ви разбрах. Какво е сторил той?

	__ЯГО__
	Оженил се е.

	__КАСИО__
		И коя е взел?

	__ЯГО__
				Една…
N	Влиза Отело.
	Вървим ли, генерале?

	__ОТЕЛО__
				Ида!

	__КАСИО__
	А ето го и втория патрул,
	изпратен да ви търси!

N	Влизат Брабанцио, Родриго и стражи с факли.

	__ЯГО__
			Не, това са
	Брабанцио и неговите хора!
	Внимавайте! Не идват за добро!

	__ОТЕЛО__
	Хей, стойте!

	__РОДРИГО__
		Туй е мавърът, синьоре!

	__БРАБАНЦИО__
	Разбойник! Дръжте го!

N	Изваждат шпаги.

	__ЯГО__
			Вий тук, Родриго?
	Стоманата вадете! Аз съм ваш!

	__ОТЕЛО__
	Блестящите си шпаги приберете,
	че може да ръждясат от росата!…
	Добри синьоре, с възрастта си вие
	ще заповядвате далеч по-лесно,
	отколкото с оръжие!

	__БРАБАНЦИО__
			Крадец!
	Разбойник мръсен! Казвай: де си скрил
	нещастното ми чедо? Нечестивец,
	ти омагьосал си го! Аз ще викна
	тук всеки здравомислещ — нека каже
	дали, ако не е била подвластна
	на гнусни чарове, една девойка
	красива, скромна и дотам далечна
	от мисълта за брак, че да откаже
	на толкоз знатни, хубави момци
	от нашата народност, би могла,
	нехайна към позора си, да хукне
	от своя дом към саждената гръд
	на чудо като теб, което вдъхва
	не страст, а страх! Светът да ме осъди,
	ако не е за всички очевидно,
	че ти си я оплел във чародейства
	и си покварил крехката й младост
	с растения и прахове, които
	разтапят волята! Но по това
	съдът ще се изкаже; и затуй
	аз арестувам те и обвинявам
	във развратителство чрез тъмни сили
	и упражняване на зли изкуства,
	преследвани от нашите закони!
	Задръжте го! Ако се противи,
	да бъде обуздан на негов риск!

	__ОТЕЛО__
	Ръцете долу, вие, мои хора,
	и вий, нападащите! Ако имах
	във ролята си битка, бих започнал
	и без подсказване! Къде ще трябва
	да се представя, за да отговоря
	на обвинението ви, синьор?

	__БРАБАНЦИО__
	В затвора първо! Там ще поседиш,
	додето те извикат на редовно
	съдебно заседание!

	__ОТЕЛО__
			Съгласен.
	Но туй едва ли ще зарадва дожа,
	чиито пратеници — ей ги тук —
	нарочно са дошли да ме извикат
	по спешност във двореца.

	__ОФИЦЕР__
			Ваша чест,
	това е вярно. Дожът сбра Съвета.
	И вас ви дирят също.

	__БРАБАНЦИО__
			Дожът сбрал
	Съвета посред нощ? Добре тогава,
	водете го в двореца! Таз обида,
	нанесена на мен, не е шега
	и моите събратя, пък и дожът,
	ще я почувстват като лично своя,
	защото в тез неща е нужна строгост.
	Показваме ли мекост на ръката,
	диваци утре ще държат Сената!

N	Излизат.


>>	Трета сцена

N	Зала на Съвета.
N	Около маса, осветена от свещи, са насядали Дожът, сенатори, чиновници и военни, обслужвани от служители.

	__ДОЖЪТ__
	Противоречията в тези вести
	пораждат недоверие към тях.

	__ПЪРВИ СЕНАТОР__
	Да, броят на галерите не схожда.
	Във моето писмо са сто и седем.

	__ДОЖЪТ__
	А в мойто — сто и трийсет.

	__ВТОРИ СЕНАТОР__
			В мойто — двеста.
	Но въпреки тез разлики във броя —
	естествени, когато се докладва
	със приблизителност — говори всичко
	за турски флот със курс към остров Кипър.

	__ДОЖЪТ__
	Това изглежда сигурно, уви,
	и несъвпадането на числата
	не само че не ме успокоява,
	но повече ме кара да се плаша
	от главното.

	__МОРЯК__ _(отвън)_
		Охо! Ехей! Охо!

N	Влиза Моряк.

	__ЧИНОВНИК__
	Вестител от галерите!

	__ДОЖЪТ__
			Разказвай!
	Какви са новините?

	__МОРЯКЪТ__
	Ескадрата на турците взе курс
	към Родос. Синьор Анджело ме прати
	да известя Сената за това.

	__ДОЖЪТ__
	Какво ще кажете за тоз обрат?

	__ПЪРВИ СЕНАТОР__
	От всяка гледна точка той изглежда
	необясним. Аз мисля, че е само
	маневра за заблуда. Щом си спомним
	огромното значение на Кипър
	за турците и си дадем отчет,
	че той не само е далеч по-важен
	за тях от Родос, но и би могъл
	сравнително без мъка да се вземе,
	защото е природно по-достъпен
	и няма крепостите, със които
	се отбранява Родос, щом си спомним —
	повтарям — това всичко, ще заключим,
	че турчинът не може да е толкоз
	неопитен, та да остави туй,
	което му е първо, за последно
	и да пропусне питомната плячка,
	за да преследва дивата опасност.

	__ДОЖЪТ__
	Да, явно той не се стреми към Родос.

	__ЧИНОВНИК__
	Нов пратеник!

N	Влиза Пратеник.

	__ПРАТЕНИКЪТ__
		Почтени господа,
	османската ескадра, взела курс
	към остров Родос, се съедини
	със друг, запасен флот.

	__ПЪРВИ СЕНАТОР__
			Така си мислех!
	А колко единици има в него?

	__ПРАТЕНИКЪТ__
	Към тридесет. Ескадрата описа
	широк завой и се отправи с явна
	посока: Кипър. Вашият покорен
	слуга, синьор Монтано, ви приветства
	и моли за доверие.

	__ДОЖЪТ__
			Така.
	Сега е всичко ясно. Значи, Кипър.
	А Марко Лучио не е в града ни.

	__ПЪРВИ СЕНАТОР__
	Да, той е във Флоренция за жалост.

	__ДОЖЪТ__
	Пишете му веднага!

	__ПЪРВИ СЕНАТОР__
			Ето, идат
	Брабанцио и доблестният мавър!

N	Влизат Брабанцио, Отело, Яго и Родриго, придружени от военни.

	__ДОЖЪТ__
	Безтрепетни Отело, стана нужда
	да ви изпратим незабавно в бой
	срещу всеобщия ни враг — султана.
N	Към Брабанцио.
	Не ви видях, синьор. Добре дошли!
	Съвет и помощ чакаме от вас!

	__БРАБАНЦИО__
	А аз — от вас. Простете, ваша светлост,
	не санът ми и не вестта, която
	обсъждате, ме вдигна от легло.
	Обществените грижи са безсилни
	да ме обхванат, тъй като във мене
	като потоп бушува лична болка,
	която всичко дави и поглъща,
	оставайки си все една и съща!

	__ДОЖЪТ__
	Какво ви има?

	__БРАБАНЦИО__
		Дъщеря ми! О!
	О! Дъщеря ми!

	__ВСИЧКИ__
		Мъртва?

	__БРАБАНЦИО__
			Да, за мен.
	Откраднаха ми я! От моя дом!
	Оплетоха ми я и развратиха
	чрез билки и треви, с които разни
	измамници търгуват! Да, защото
	не може същество с очи и разум
	в такава степен да се заблуди
	без чародейства!

	__ДОЖЪТ__
			Който и да бъде
	злосторникът, лишил със долни средства
	нещастната ви дъщеря от разум
	и вас — от нея, той ще отговаря
	пред кървавата книга на закона
	и вий самият ще му изберете
	най-черните й букви, та дори
	да бъде той и роден син на дожа!

	__БРАБАНЦИО__
	Благодаря ви, ваша светлост! Ей го!
	Злосторникът стои пред вас. Той точно!
	Тоз мавър, който — виждам — призован е
	по важно дело тука!

	__ВСИЧКИ__
			Как? Какво?

	__ДОЖЪТ__ _(към Отело)_
	Какво ще отговорите на туй?

	__БРАБАНЦИО__
	Ще потвърди! Какво могъл би друго?

	__ОТЕЛО__
	Всевластни, уважаеми синьори,
	сенатори и господари мои,
	че взел съм дъщерята на тоз ваш
	почтен събрат — е вярно. И е вярно,
	че се венчах за нея. Но в това
	се заключава целият обхват
	на моята простъпка. Друго няма.
	В речта си аз съм грапав, нямам опит
	във мирновременното сладкодумство,
	защото, откогато тез ръце
	натрупаха седемгодишна сила
	до днес — като изключим деветте
	последни месеца, — аз помня само
	труда нелек на бранните полета
	и малко знам от този свят, извън
	което е за битки и за схватки,
	така че мойто дело ще спечели
	не много от защитното ми слово.
	Но, с ваше разрешение, ще кажа
	по простому, без всякакви украси,
	за своята любов и за това —
	защото в туй съм обвинен, — с какви
	магии, заклинания, упойки
	спечелих неговата дъщеря…

	__БРАБАНЦИО__
	Една девойка тиха и смирена,
	която руменееше от свян
	на всяка стъпка! Срещу свойта младост,
	характер, възпитание, народност
	да пламне тя към нещо, от което
	не е могла да не изпитва ужас?
	Не, само хилав и несъвършен
	човешки ум могъл би да допусне,
	че може съвършенството да тръгне
	така срещу природния закон!
	Лукави дяволщини тук са нужни
	и аз твърдя, че с пъклени отвари,
	с магьосани напитки той е действал
	върху детето ми!

	__ДОЖЪТ__
			И всетаки
	твърдението нищо не доказва,
	щом няма улики да го подкрепят,
	по-сигурни от общите догадки,
	които чухме досега от вас.

	__ПЪРВИ СЕНАТОР__
	Е, казвайте, Отело! Със какво
	пленихте дъщеря му? С низки средства
	или с беседа между две души,
	тъй както редно е?

	__ОТЕЛО__
			Покорно моля,
	пратете в „При стрелата“ да извикат
	съпругата ми тука — тя сама
	за мене да разкаже пред баща си.
	Ако от думите й вий решите,
	че съм виновен, нека бъда снет,
	разжалван и осъден да умра
	в позор и срам!

	__ДОЖЪТ__
		Да дойде Дездемона!

	__ОТЕЛО__
	Ти, адютанте, знаеш де е тя.
	Води ги!
N	Яго излиза, следван от неколцина служители.
		А додето тя пристигне,
	тъй честно, както Богу изповядвам
	греховните дела на свойта кръв,
	пред строгия ви слух ще обясня
	как нейната любов спечелих аз,
	а тя пък — мойта.

	__ДОЖЪТ__
			Слушаме, Отело.

	__ОТЕЛО__
	Баща й ме обичаше и често
	ме канеше във къщи си и все
	ме питаше за моя жизнен път —
	година по година — и за всички
	сражения, превратности, обсади,
	които преживял бях. Аз прелиствах
	живота си от свойте детски дни
	до този час, във който той ме беше
	помолил да разказвам. И разказвах
	за гибелни беди и патила,
	за страшни случки по море и суша,
	за боеве на косъм от смъртта,
	за как веднъж заловен бях във плен,
	продаден в робство и след туй спасен
	и за премеждията ми назад
	през пущинаци, пещери огромни,
	бездънни проломи и планини,
	докосващи с главите си небето;
	за всичко туй разказвах аз, и още
	за людоедите антропофаги*5,
	[*5 _Антропофаги_ (гр.) — буквално: човекоядци.]
	които се изяждат помежду си,
	и за човеците с глави, които
	растат им под плещите. Всичко туй
	обичаше да слуша Дездемона
	и щом във друга стая къщни грижи
	зовяха я, тя свършваше ги бърже
	и връщаше се, жадно да дослуша
	словата ми. Като видях това,
	намерих сгода, смогнах да получа
	молба от нея пак да й разкажа
	скиталчествата си от край до край —
	била ги слушала на части само,
	а щяло й се да узнае всичко
	последователно. И аз приех
	и неведнъж при разказа за някой
	нещастен час от младостта ми смогвах
	да й изтръгна сълзи от очите;
	а щом завърших, тя ме надари
	със хиляди въздишки и закле се,
	че туй било тъй странно, ах, как странно,
	и колко тъжно, Боже, толкоз тъжно,
	че би желала да не го е чула
	и че желала би да бъде мъж,
	за да е горда със подобна участ,
	и тъй благодарейки ми, прибави,
	че ако някой мой познат би искал
	да я плени, то аз ще трябва само
	да го науча как да й разказва
	живота ми! Тогаз й заговорих.
	И тъй обикнахме се ние двама,
	тя — мен за туй, че мъки срещал бях;
	аз — нея, че пожали ме за тях.
	Това са мойте билки и вълшебства.
	Но ето я и нея. Тя да каже!

N	Влизат Дездемона, Яго и служители.

	__ДОЖЪТ__
	Добри Брабанцио, подобен разказ
	би запленил и мойто чедо. Вижте
	бедата от добрата й страна!
	Човек със счупен меч е по-добре,
	отколкото без никакъв.

	__БРАБАНЦИО__
			Аз моля
	да чуете и нея. Ако тя е
	участвала в играта, гръм да падне
	отгоре ми, подиря ли вина
	от мавъра!… Ела насам, любезна!
	Кажи, как чувстваш, на кого от туй
	достопочтено общество най-много
	дължиш покорство?

	__ДЕЗДЕМОНА__
			Благородни татко,
	дълга си чувствам странно раздвоен.
	Живот и възпитание от вас
	получила съм и за тях дължа ви
	покорството, което ми подсказват
	и възпитанието, и животът.
	Над моя дълг вий властвате, понеже
	сте мой баща. Но тук е моят мъж
	и почитта, която мойта майка
	ви е показала, когато вас
	поставила е пред баща си, аз
	дължа като съпруга към съпруг
	на мавъра, пред вас застанал тук!

	__БРАБАНЦИО__
	Да те закриля Господ!… Ваша светлост,
	да минем към държавните дела!
	Да бях приел подхвърлениче, щеше
	да бъде по-добре… Ела тук, мавре!
	От все сърце ти давам туй, което,
	ако не ти принадлежеше вече,
	до смърт от все сърце ти бих отказвал.
	А покрай тебе, бисер мой, се радвам,
	че нямам други дъщери, защото
	след твойто бягство щях да ги държа
	в железни клетки!… Свърших, ваша светлост.

	__ДОЖЪТ__
	Две-три пословици ще ви припомня —
	дано за тези двама бъдат стълба
	към вашето изстинало сърце:
	„Преди бедата мъчи се човека —
	когато тя се струпа, по е лека“…
	„Щом старото нещастие те трови,
	нещастия ти сякаш имаш нови“…
	„За този, който да понася знае,
	най-тежкото страдание шега е“…
	„Грабителите пред смеха са слаби,
	без смисъл който плаче, сам се граби.“

	__БРАБАНЦИО__
	Тогава дайте Кипър на исляма —
	една усмивчица и — нищо няма!
	Човек, когато му върви в живота,
	пословиците слуша със охота,
	но щом в беда е, иде му до гуша
	отгоре и пословици да слуша.
	За вас те захар са, за мене — жлъчка,
	ала, и тъй и тъй, са празна глъчка —
	между медиците не е прието
	със ушни капки да церят сърцето!
	Ваша светлост, смирено ви моля да минем към държавните въпроси!

	__ДОЖЪТ__
	Турчинът с огромни сили се насочва към Кипър. Вие, Отело, по-добре от всеки друг познавате укрепленията на острова и макар да имаме там управител с всепризнати способности, общественото мнение, което стои над всички нас, гласува вам като на по-сигурен защитник своето доверие. Налага се, значи, да помрачите блясъка на прясното си щастие с това бурно и сурово дело.

	__ОТЕЛО__
	Почтени господа, деспотът Навик
	превърнал е за мене не от вчера
	желязната постеля на войната
	във пухено легло; сред изпитните
	намирам аз природната си бодрост
	и съм готов да възглавя веднага
	войната срещу турския ни враг.
	С поклон пред вашата върховна власт
	ще моля само туй: да наредите
	на моята съпруга да не липсват
	удобства, жилище, прислуга, средства,
	достойни за високия й род.

	__ДОЖЪТ__
	Тя може да живее при баща си.

	__БРАБАНЦИО__
	Не бих желал.

	__ОТЕЛО__
			И аз не бих го искал.

	__ДЕЗДЕМОНА__
	И аз не ща да дразня своя татко
	с присъствието си. О, ваша светлост,
	склонете слух към скромната ми просба
	и нека мойта искреност намери
	защита в отговора ви!

	__ДОЖЪТ__
			Добре!
	Да чуем: какво искаш, Дездемона?

	__ДЕЗДЕМОНА__
	Че любя мавъра и че желая
	да бъда негова — за туй тръби
	предръзкият ми бунт срещу съдбата;
	той покори сърцето ми изцяло
	и то се сля със неговата същност.
	Лицето на Отело аз видях
	в душата му и цялата се слях
	със неговата бойна чест и доблест;
	и затова, почтени господа,
	ако замине той на кървав бой,
	пък аз остана тук — мушица мирна —
	да го очаквам, всичко, със което
	ме е привързал, ще ми е отнето
	и тежка ще ми бъде самотата
	без моя мъж. Пуснете ме със него!

	__ОТЕЛО__
	Склонете към молбата й, синьори!
	Кълна се в небесата, че го искам
	не своето небце за да услаждам
	и не от похот — страстите младежки
	утихнали са в мен, — а за да бъда
	към нежния й дух великодушен.
	Недейте се страхува, че дълга си
	могъл бих да забравя, затова, че
	ще бъде моята жена със мене.
	Ако прищевките на Купидон*6
	[*6 _Купидон_ (мит.) — римски бог на любовта.]
	замрежат със мъглица сладострастна
	ума и сетивата ми и с туй
	на делото ми нанесат вреда,
	готвачките за делва да използват
	блестящия ми шлем и неизбройни
	една от друга по-ужасни гаври
	да атакуват бойната ми чест!

	__ДОЖЪТ__
	Дали да тръгне с вас, или остане,
	вий двамата решавайте! Но Кипър
	крещи за спешност, на която ние
	сме длъжни да отвърнем с бързина!

	__ПЪРВИ СЕНАТОР__
	Ще трябва тази нощ да сте на път!

	__ОТЕЛО__
	Ще го направя от сърце, синьори!

	__ДОЖЪТ__
	Ний утре в девет пак ще се сберем.
	Отело, оставете ни един
	доверен офицер, за да ви пратим
	по него пълномощното и всички
	полагащи се знаци на властта.

	__ОТЕЛО__
	Ще ви оставя своя адютант,
	човек напълно честен, ваша светлост.
	Жена ми той ще придружи и вие
	по него ще ми пратите, каквото
	намерите за нужно.

	__ДОЖЪТ__
			Тъй да бъде!
	На всички лека нощ!
N	Към Брабанцио.
			А вам утеха:
	щом „светла доблест“ казва се навред,
	съвсем е светъл черният ви зет!

	__ПЪРВИ СЕНАТОР__
	На добър път! Желаем ви успех!
	Бъдете мил с жена си, храбри мавре!

	__БРАБАНЦИО__
	Но стегнато, арапино, я дръж:
	баща излъга — ще излъже мъж!

N	Дожът, сенаторите и чиновниците излизат.

	__ОТЕЛО__
	Живота си готов съм да заложа
	за верността й! Чуй ме, честни Яго,
	на тебе поверявам Дездемона.
	Жена си помоли да я наглежда
	и с тях при първата добра възможност
	вдигни платна към Кипър!… Дездемона,
	да тръгваме! За ласки и поръчки
	оставен ни е, мила, само час.
	Не знае милост времето към нас!

N	Излиза заедно с Дездемона.

	__РОДРИГО__
	Ей, Яго!

	__ЯГО__
		Казвай, душо благородна!

	__РОДРИГО__
	Как мислиш, какво ще направя сега?

	__ЯГО__
	Ще легнеш и ще му откъртиш един сън.

	__РОДРИГО__
	Ще се удавя, и то веднага!

	__ЯГО__
	Само да си посмял! Няма да ти проговоря след това. И защо, глупава главо?

	__РОДРИГО__
	Защото е глупаво да живееш, когато животът ти е мъчение! Щом смъртта ни е лекар, може да ни предпише само да умрем!

	__ЯГО__
	Пфу! Гадост! Кажи-речи, три десетилетия наблюдавам този свят, но откак умея да правя разлика между облага и тояга, до днес, не съм срещнал ни един човек да обича себе си както трябва. Преди да изрека, че ще се давя заради някаква кудкудячка, трябва да се откажа от човещината си и да се пиша песоглавец*7.
	[*7 _„… да се пиша песоглавец!…“_ — Павианите са били за Шекспировите съвременници пример за сладострастни животни.]

	__РОДРИГО__
	А какво да правя? Срам ме е, че съм тъй хлътнал по нея, но нямам достатъчно добродетели, за да се боря.

	__ЯГО__
	Добродетели — краставици! От нас зависи да бъдем такива или онакива. Тялото на човека е градина и градинар в нея е нашата воля. Така че дали ще оставим да избуи копривата, или ще засеем марули; дали ще отглеждаме зелки, или ще плевим мащерка; дали ще сеем само един вид зеленчук, или от всеки вид по малко; ще се запуснем ли от мързел, или ще се обработим с усърдие — всичко зависи от нашата воля. Ако везните на живота ни нямаха блюдо на разума, което да уравновесява блюдото на чувствеността, то кръвта и низките страсти щяха да ни довеждат до най-ужасни последствия. Но ние затуй имаме разсъдък, за да охлажда нашите бесуващи страсти, плътския сърбеж, необузданите ни нагони. А това, което ти наричаш „любов“, е просто един ластар, един израстък от тях.

	__РОДРИГО__
	Не е така!

	__ЯГО__
	То е само плод на бясна кръв и слаба воля. Хайде, бъди мъж! Щял да ми се дави! Дави мачки и слепи кутрета! Казах ти, че съм ти приятел и твърдя, че съм привързан към тебе с корабни въжета. А никога досега не ми се е удавал такъв случай да ти бъда полезен. Натъпчи си кесията и потегляй и ти на война! Промени образа си с фалшива брада. Натъпчи кесията си, казвам ти! Любовта на Дездемона към мавъра няма да трае дълго. Натъпчи си кесията! Пък и неговата любов — също. Те бързо пламнаха и ще видиш как също тъй бързо ще угаснат. Само натъпчи кесията си! Тия маври са непостоянни — напълни я с парички! Храната, която днес му е сладка като фурми, утре ще му загорчи като пелин. А на нея ще й се доиска нещо по-младичко. Щом му се насити, ще види, че е сбъркала в избора си и ще й дотрябва промяна. Затова си натъпчи кесията! Като толкоз ти се ще да дадеш душата си дяволу, направи го по начин по-приятен от давенето. Сгреби парите си отвсякъде! Ако две свети души и една брачна клетва между див чергарин и префинена венецианка не се окажат непосилно здрави за Яговия ум и за всички сили на преизподнята, ти ще й се насладиш! Затова натъпчи кесията си! Никакво давене! Избий си го от главата! По-добре да те обесят, защото си я имал, отколкото да се удавиш, задето си я нямал!

	__РОДРИГО__
	А ако те послушам, ще бъдеш ли верен на надеждите ми?

	__ЯГО__
	Разчитай на мене! Върви, понасъбери пари! Казвал съм ти сто пъти и пак ти го повтарям: мразя мавъра. Тази моя омраза е пуснала корен в сърцето ми. Твоята е също от сърдечен характер. Да се съюзим в жаждата си за разплата срещу него! Ако ти успееш да му посадиш рога, ще доставиш на себе си наслада, а на мен — радост. В утробата на времето растат събития, които тепърва ще видят бял свят! Ходом марш! Събери парите си отвсякъде! Утре ще говорим по-надълго. Пътувай!

	__РОДРИГО__
	Къде ще се видим?

	__ЯГО__
	У дома.

	__РОДРИГО__
	Ще дойда рано.

	__ЯГО__
	Добре. Довиждане! И чу ли ме, Родриго?

	__РОДРИГО__
	Кое? Какво?

	__ЯГО__
	Никакво давене, ясно?

	__РОДРИГО__
	Промених си решението.

	__ЯГО__
	Върви тогава. Сбогом! И натъпчи си кесията!

	__РОДРИГО__
	Да. Ще продам земите си!

N	Излиза.

	__ЯГО__
	А моята кесия са глупците,
	защото бих посрамил своя трезв,
	обогатен от дълъг опит разум,
	ако си губех времето с такъв
	папуняк, без от туй да имам полза
	или забава. Мавъра аз мразя
	и чувал съм, че носел мойта служба
	в леглото ми. Не знам дали е вярно,
	но в този случай, въпреки че всичко
	е само подозрение, ще действам
	като при сигурност. Цени ме той
	и туй ще улесни играта с него.
	Тоз Касио е хубав… Чакай малко!…
	Да взема поста му и да ударя
	с един куршум два заека… Така!…
	Да видим!… Става май че… Ще пошушна
	след някой ден в ушите на Отело,
	че Касио е близък със жена му.
	Той има външност и обноски точно
	за изкусител. А пък моят мавър
	е по природа толкоз доверчив,
	че някой щом престори се на честен,
	той тутакси го взима за такъв
	и ще се води кротко за носа
	като магаре!…
	Заченато! Готово! Нощ и злоба,
	блъвнете го от своята утроба!

N	Излиза.


>	Второ действие
>>	Първа сцена

N	Кипър — крайбрежна площадка.
N	Влизат Монтано и двама благородници.

	__МОНТАНО__
	Не се ли вижда нещо там отгоре?

	__ПЪРВИ БЛАГОРОДНИК__
	Не, нищо. Само пенести вълни
	и ни едно платно на хоризонта.

	__МОНТАНО__
	Ужасно време! Аз не помня вихър
	така да е разтърсвал крепостта.
	Ако е тъй бушувал и в морето,
	не е възможно дъбово ребро
	да е изтраяло във свойте сглобки
	при сблъсъка със водните грамади,
	който той е вдигал! И какви ли
	ще бъдат вестите след тази буря?

	__ВТОРИ БЛАГОРОДНИК__
	Че пръснала е турската ескадра.
	Там долу на брега, залят във пяна,
	ревящите талази стигат сякаш
	до облаците. Бесният потоп,
	разтърсил зверска грива, с рев залива
	и Мечката, пламтяща на небето,
	и двете светила, които пазят
	Полярната звезда*8! За пръв път виждам
	[*8 _„… двете светила, които пазят Полярната звезда…“_ — „Пазачи на Полярната звезда“ били наричани две звезди от съзвездието Малката мечка.]
	стихиите така освирепели!

	__МОНТАНО__
	Ако не са намерили приют
	във някой залив, турците са всички
	на дъното! Това не се издържа!

N	Влиза Благородник.

	__ТРЕТИ БЛАГОРОДНИК__
	Чудесни вести, драги господа!
	Войната свърши! Бурята така е
	очукала османците, че те
	са се отказали от своя план.
	Венециански кораб е видял
	крушението на голяма част
	от флота им!

	__МОНТАНО__
		Дали е вярно?

	__ТРЕТИ БЛАГОРОДНИК__
				Да!
	„Веронец“ — тъй се казва този кораб —
	е вече в пристана. От него слезе
	Микеле Касио, пръв лейтенант
	на генерал Отело, който плавал
	след него с пълномощие над Кипър.

	__МОНТАНО__
	Прекрасен избор. От сърце се радвам.

	__ТРЕТИ БЛАГОРОДНИК__
	Но Касио, макар да е щастлив
	от турския провал, изглежда мрачен,
	защото същата ужасна буря
	е разделила мавъра от него
	и той загрижен е за участта му!

	__МОНТАНО__
	Небето да го пази! Аз съм служил
	при него и го знам: отличен воин!
	Но да вървим на кея. Там ще срещнем
	пристигналите и със тях ще дирим
	платното на безстрашния Отело,
	додето морско и въздушно синьо
	се слеят във очите ни!

	__ТРЕТИ БЛАГОРОДНИК__
			По-бързо,
	защото всеки миг ни готви ново
	пристигане!

N	Влиза Касио.

	__КАСИО__
	Благодаря ви, жители достойни
	на този войнствен остров, за това, че
	тъй чествувате мавъра! Дано
	небето всемогъщо го закриля
	срещу стихиите, защото аз
	изгубих го от поглед в грозен миг!

	__МОНТАНО__
	Надежден ли е корабът му?

	__КАСИО__
				Да,
	скован е той добре и управляван
	от опитен кормчия; затова
	и вярата ми, без да смее още
	да става от леглото, бързо крепне.
N	Викове извън сцената: „Платно! Платно!“.
	Какъв е този шум?

	__ПЪРВИ БЛАГОРОДНИК__
			Градът е пуст,
	народът се е струпал в троен ред
	на вълнолома и крещи: „Платно!“

	__КАСИО__
	Надеждата ми иска да повярва,
	че е Отело!

N	Оръдеен изстрел.

	__ВТОРИ БЛАГОРОДНИК__
		Салютира — значи,
	приятелски!

	__КАСИО__
		Бъдете тъй добър
	да проверите кой ще дойде с него!

	__ВТОРИ БЛАГОРОДНИК__
	Отивам!

N	Излиза.

	__МОНТАНО__
		Я, кажете, лейтенанте,
	ожени ли се генералът?

	__КАСИО__
				Да,
	и истински удачно: взе девица,
	която надминава всяка слава
	и превъзхожда тънката игра
	на възхваляващите я пера —
	дотолкоз тя самата възхвалява
	Създателя!…
N	Влиза отново Втори благородник.
		Е, кой е?

	__ВТОРИ БЛАГОРОДНИК__
			Адютантът
	на генерала ни. На име Яго.

	__КАСИО__
	Добре и бързо плавал е, защото
	вълните, бурята и ветровете
	и с тях ведно зъбатите скали
	и пясъчните наноси, които,
	стаени под водата, подло дебнат
	неподозиращия нищо кил,
	да, всички те, добили сякаш чувство
	за красотата, злобния си нрав
	забравили са и са дали път
	на Дездемона!

	__МОНТАНО__
			А коя е тя?

	__КАСИО__
	Онази, за която преди малко
	говорих ви — началничката нежна
	на нашето началство. Поверена
	на храбрия ни Яго, тя пристига,
	преварила със цели седем дни
	очакването ни. Могъщи Зевсе,
	издуй със дъх платната на Отело,
	та корабът му смел да украси
	това пристанище и той да грабне
	във тръпнещи прегръдки Дездемона
	и вдъхне смелост в нашите бойци!…
	Но вижте, вижте!
N	Влизат Дездемона, Яго, Родриго и Емилия.
	Богатството си корабът е пръснал
	на сушата ви! Жители на Кипър,
	на колене!… Добре дошла, синьора!
	Небето милостиво да ви ръси
	отвсякъде със свойта благодат!

	__ДЕЗДЕМОНА__
	Благодаря ви, Касио. Кажете:
	какво сте чул за моя господар?

	__КАСИО__
	Не е пристигнал още, но безспорно
	ще бъде скоро тука, здрав и читав.

	__ДЕЗДЕМОНА__
	О, страх ме е! Защо се разделихме!

	__КАСИО__
	Раздорът на небето и морето
	разкъса връзките ви…
	_Викове извън сцената: „Платно! Платно!“_
			Чуйте, викат!
	Видели са платно на хоризонта!

N	Оръдеен изстрел.

	__ВТОРИ БЛАГОРОДНИК__
	Приветства крепостта! Навярно свой!

	__КАСИО__
	Вървете и узнайте кой е в него!
N	Втори благородник излиза.
N	Към Яго.
	Здравейте, адютант!
N	Към Емилия.
			Привет, синьора.
	Не се дразнете, благородни Яго,
	от волния ми поздрав — той е признак
	на възпитание и на галантност.

N	Целува Емилия.

	__ЯГО__
	Ако към вас със устните е щедра,
	тъй както е към мене със език,
	ще ви се втръсне!

	__ДЕЗДЕМОНА__
			Как? Тя все мълчи!

	__ЯГО__
	Кой, тя ли? Тя ме хока без почивка!
	Дори когато спя. Пред вас навярно
	тя крие си езика във сърцето
	и мислено злослови!

	__ЕМИЛИЯ__
			Празни думи!

	__ЯГО__
	Познаваме се! Всичките сте същи:
	навънка неми — кречетала вкъщи;
	за друг щом става реч — светици живи,
	когато вас одумват — котки диви,
	в сърце лукави, на лице притворни,
	лениви денем — нощем неуморни!

	__ДЕЗДЕМОНА__
	Фу, клевети!

	__ЯГО__
		Да мина към исляма,
	ако съм казал капчица измама!
	Съпругата дори и най-добра
	за труд си ляга, става за игра!

	__ЕМИЛИЯ__
	Той мен ще възхвали!

	__ЯГО__
			Виж, тук си права!

	__ДЕЗДЕМОНА__
	А мене как би възхвалил тогава?

	__ЯГО__
	Не питайте, синьора милостива,
	на мене дайте ми да критикувам.

	__ДЕЗДЕМОНА__
	Все пак опитай се!… Дали отиде
	на пристана човек?

	__ЯГО__
			Да, да, отиде!

	__ДЕЗДЕМОНА__ _(настрани)_
	Не ми е весело, но се старая
	да скрия под веселие страха си…
	Готова ли е твоята възхвала?

	__ЯГО__
	Почти готова, но излиза мъчно
	от тиквата ми, както клей залепва
	за шаячен ръкав. Ще ми изтръгне
	и нишките на мозъка, ей Богу!
	Но музата ми ражда и след малко
	ще се освободи. Готово! Чуйте:
	„Щом умна и красива е жената,
	тя умно си използва красотата!“

	__ДЕЗДЕМОНА__
	Хитрец си ти! А грозната умница?

	__ЯГО__
	„Умницата, дори да е плашило,
	ще оплете красавец за венчило!“

	__ДЕЗДЕМОНА__
	От трън на глог!

	__ЕМИЛИЯ__
	А щом е хубава, но глуповата?

	__ЯГО__
	„Добре е и глупачката красива:
	сглупи и хоп, с наследник се сдобива!“

	__ДЕЗДЕМОНА__
	С такива изтъркани стихчета се разсмиват глупците в кръчмите. Каква бездарна възхвала си приготвил за онази, която е и грозна, и глупава?

	__ЯГО__
	„Глупачката, когато е и грозна,
	във същност е най-малко вредоносна!“

	__ДЕЗДЕМОНА__
	О, какво невежество! Та ти отреждаш най-добра похвала на най-лошата жена! С какви думи ще възхвалиш тогава съвършената, тази, която кара самото злословие да гарантира за нейните качества?

	__ЯГО__
	„Една жена, която си я бива,
	ала от туй не става горделива;
	езиче има, но не ти догарча;
	не е без зестра, но си знае харча;
	и не троши чинии във гнева си,
	макар да има повод да се въси;
	която чувства, че «рече ли, може»,
	но не наднича към съседско ложе,
	защото във душицата си знае,
	че — сом ли, паламуд ли — все това е;
	жена такава — казвам — просто свята,
	във случай, че я има по земята,
	ще е достойна да…“

	__ДЕЗДЕМОНА__
			Какво да прави?

	__ЯГО__
	„… да готви и врескалчета да бави!“

	__ДЕЗДЕМОНА__
	О, какъв бездарен и куц завършек! Не го слушай, Емилия, макар да ти е мъж! Какво ще кажете, Касио? Чували ли сте по-разпуснат и безсрамен събеседник?

	__КАСИО__
	Той сече и с езика, синьора. Ценете в него по-скоро воина, отколкото учения!

N	Взема ръката й.

	__ЯГО__ _(настрани)_
	Хваща я за ръката! Ха тъй, пошушни й на ушенцето! В каква малка паяжина ще хванем такава голяма муха като този Касио! Ха така! Усмихни й се! Още веднъж! Аз в тези твои галантности ще те омотая… Напълно вярно, нали? Точно така!… Ако тези превземки ще ти костват лейтенантския пост, по-добре би било да не си цункаш тъй често връхчетата на пръстите. И какво удоволствие ни прави да минаваме за изискани! Много добре! Чудесна целувчица! Безупречно поклонче! И пак пръстчетата на устните! Да бяха цеви от клизма тези пръсти!…
N	Тръбен звук.
	Мавърът! Познавам му сигнала!

	__КАСИО__
	Да, той е!

	__ДЕЗДЕМОНА__
		Да отидем да го срещнем!

	__КАСИО__
	Той иде сам!

N	Влиза Отело, следван от свита.

	__ОТЕЛО__
		О, мой прекрасен воин!

	__ДЕЗДЕМОНА__
	О, мой Отело!

	__ОТЕЛО__
	Еднакво съм учуден и зарадван
	от туй, че виждам те, о, слънце мое!
	Ако след всяка буря във морето
	такъв покой настъпва, нека духат
	тъй силно вихрите, че да събудят
	самата смърт, и корабът ми нека
	изкачва по-високи от Олимпа
	пенливи планини и след това
	отново да пропада в мрачни бездни
	до ада чак! О, смърт, ако си близка,
	сега е точно време да ме грабнеш!
	Душата ми е стигнала такова
	върховно щастие, че аз боя се:
	друг миг тъй пълен тъмната съдба
	не ще ми подари!

	__ДЕЗДЕМОНА__
			О, не, съдбата
	ще стори любовта и радостта ни
	да раснат с дните ни!

	__ОТЕЛО__
			Дочул те Бог!…
	Не, нямам думи за това блаженство!…
	Задъхвам се… от прекомерна радост!…
	Да бъдат помежду ни туй… и туй…
	най-злите разногласия!

N	Целуват се.

	__ЯГО__ _(настрани)_
				Да, вие
	сега сте като две съзвучни струни,
	но аз ключовете ви ще поврътна,
	кълна се в честността си!

	__ОТЕЛО__
			Е, да влезем!
	Приятели, чудесни новини:
	войната — незапочнала — завърши
	със гибелта на вражеския флот!…
	А как живеят старите познати?…
	Със радост ще те срещне Кипър, мила —
	аз бях обичан тук… О, ангел мой,
	от щастие започвам да говоря
	нескромни глупости!… Бъди добър,
	мой драги Яго, и се погрижи
	да разтоварят моите сандъци!
	Докарай в крепостта и капитана —
	моряк е той добър и заслужава
	голяма почит… Хайде, Дездемона!
	С „добре дошла“ те поздравява Кипър!

N	Излизат всички освен Яго и Родриго.

	__ЯГО__ _(към едного от свитата)_
	Върви бързо на пристана и ме чакай там!
N	Към Родриго.
	Ела насам! Ако имаш малко доблест — а чувал съм, че и най-нищожните мъже, щом се влюбели, проявявали благородство, дотогава чуждо на природата им, — та казвам, ако си мъж с доблест, слушай! Лейтенантът тази нощ е дежурен в караулното… Но преди това трябваше да ти кажа, че Дездемона е влюбена в него.

	__РОДРИГО__
	В него? Ами! Не може да бъде!

	__ЯГО__ _(слага пръст на устни)_
	Сложи си пръста така и внимавай какво ще ти кажа! Спомни си, че тя хлътна по мавъра изведнъж, и то замаяна от хвалбите и измислиците му! Е, може ли да го обича вечно за празни брътвежи? Един тънък ум като твоя не би го допуснал, нали? Очите й имат нужда от храна. А що за удоволствие е да гледаш по цял ден дявола! Когато кръвта се умори от любовни забави, трябва й нещо свежичко, пресничко, за да я разпали отново, да й събуди отново глада след преситата: външна привлекателност, близост на възрастта, изящност в обноските! А това са все неща, които липсват на мавъра. И поради гореказаната липса нейното повърхностно чувство ще се усети измамено, ще почне да й се гади от мавъра, всичко мавърско ще й стане противно. И тогава човешката природа сама ще й даде ум и ще й подшушне: „Помисли за нов избор!“ А щом всичко това е тъй — а че е тъй, е очевидно и безспорно за всекиго, — то кажи ми, синьоре, кой друг има в тази игра по-добри карти от Касио? От този опасен женкар, който си облича дрехата на учтивостта и доброто възпитание само за да плаща по-лесно данъка на скритите си и не дотам чисти склонности? Кой друг? Никой! Никой друг! Това е един невиждан мошеник, първокласен хитрец, който само дебне удобен случай за оная работа, а когато истинският случай не се явява, сам си сече и пуска в обращение фалшиви случаи, колкото му трябват! Един жив дявол, казвам ти! И който освен това е красив, млад и има всички качества, за да кара да лапат по него младите и зелени девички! Един опасен, стопроцентов негодник, казвам ти, и нашата хубавица си го е харесала вече!

	__РОДРИГО__
	Не мога да го повярвам. Тя е тъй ангелски чиста!

	__ЯГО__
	Ангелски краставици! Виното, което пие, да не би да не е от грозде? Ако беше толкова чиста, нямаше да се лепне за мавъра! Трици — чистота! Не я ли видя как му галеше ръката? Не я ли забеляза, а?

	__РОДРИГО__
	Забелязах я, но то беше само любезно ръкуване.

	__ЯГО__
	Мърсуване, искаш да кажеш! Кълна се, това беше предговор към романа на страстите и сластите! Хе! Устните им бяха така наблизо, че диханията им се прегръщаха. Мръсни помисли, Родриго! Когато тези взаимности са започнали авангардните си схватки, скоро ще се състои генералното сражение, плътският завършек… Млък, следвай съвета ми! За какво съм те довел от Венеция? Тази нощ оставаш караул. За наряда аз ще се погрижа. Касио не те познава, а пък аз ще бъда наблизо. Намери начин да го ядосаш, като говориш високо или се надсмиваш на дисциплината му, или с нещо друго, което моментът ти подскаже!

	__РОДРИГО__
	Добре!

	__ЯГО__
	Той е от сприхавите и бързо кипва. Не е изключено да вдигне жезъла си срещу теб. Ти го предизвикай да те удари, пък аз ще използвам това, за да насъскам кипърците към бунт, и то такъв, че за да се успокоят страстите, ще се наложи Касио да бъде свален. Така ще скъсим пътя към осъществяването на твоите желания, защото аз ще добия власт да го улеснявам! По този начин ще отстраним главната пречка, която иначе би ни отнела всяка надежда за успех.

	__РОДРИГО__
	Ще го направя, ако ми създадеш възможност!

	__ЯГО__
	Разчитай на мене! Чакай ме след малко в крепостта. Трябва да разтоваря вещите му. Довиждане!

	__РОДРИГО__
	Адио!

N	Излиза.

	__ЯГО__
	Че Касио я люби, убеден съм;
	възможно е и тя да го обича;
	а колкото до мавъра — макар че
	не мога да го гледам, — той по нрав е
	великодушен, честен, благороден
	и мисля, че би бил направо рядък
	съпруг на Дездемона. Но на нея
	и аз самият хвърлил съм око,
	и то подтикван не от чиста сласт —
	макар че други път по тази част
	съм имал греховце, — но и от жажда
	да отмъстя на тоз чевръст арапин,
	когото подозирам, че е рипал
	на моето седло. Таз тайна мисъл
	като отрова ме яде отвътре
	и знам, не ще намеря миг покой,
	дорде не станем равни двама с него,
	рога срещу рога, или поне
	не го надъхам с ревност, за която
	да няма лек във разума. Затуй,
	ако това нищожество, което
	домъкнах от Венеция, не клекне
	в гонитбата, ще пипна за крака
	Микеле Касио, ще го наклепам,
	тъй както знам си, по оная част
	(защото и за Касио си мисля,
	че е нахлупвал нощната ми шапка)
	и мавърът ще ми благодари
	и щедро ще ме награди дори,
	задето тъй добре съм го направил
	най-първото магаре на света
	и, вмъкнал се под черната му кожа,
	съм го накарал да реве и рита!
	Това е! Тук-таме е още смътно,
	но истинска интрига е оная,
	която се избистря най-накрая!

N	Излиза.


>>	Втора сцена

N	Улица в Кипър.
N	Влиза Глашатай.

	__ГЛАШАТАЙ__ _(чете)_
	„Нашият благороден и доблестен генерал Отело нарежда, щото по случай пристигането на положителни новини за пълната гибел на турската флота, всички граждани на острова да участват в общото увеселение — кой чрез танцуване, кой посредством празнични огньове, всеки според своя вкус и наклонност! Тъй като — освен благоприятните новини — генералът празнува и своето бракосъчетание! За което пожела да бъде оповестено на всеослушание! Всички хранителни и питейни заведения са отворени! И гражданството има пълна свобода да пирува отсега, пет часът, до единадесет по градския часовник! Да благослови небето нашия остров Кипър и благородния ни генерал Отело!“

N	Излиза.


>>	Трета сцена

N	Зала в крепостта.
N	Влизат Отело, Дездемона, Касио и свита.

	__ОТЕЛО__
	И проверете стражите, Микеле!
	Веселието има своя мярка —
	да не забравяме къде да спрем!

	__КАСИО__
	Аз дадох указания на Яго,
	но ще им хвърля сам едно око.

	__ОТЕЛО__
	Да, Яго е добър и честен воин.
	Е, лека нощ, Микеле! Утре рано
	ви чакам на доклад… Ела, любима!
	Платили сме плода и иде час
	да вкусим сладостта му ти и аз…
	Спокойна нощ!

N	Излиза заедно с Дездемона и свитата.
N	Влиза Яго.

	__КАСИО__
	Навреме идете, Яго. Трябва да проверим стражата.

	__ЯГО__
	Има време, лейтенант! Още не е ударило десет. Генералът ни освободи по-рано заради своята Дездемона. За което човек не може да му се сърди — той още не се е позабавлявал нито една нощ с нея, а тя е залъче, което и Зевс не би отминал*9!
	[*9 _„… и Зевс не би отминал!…“_ (мит.) — Върховният бог на гърците влизал — според преданията — в любовни връзки със смъртни жени.]

	__КАСИО__
	Тя наистина е изящна дама.

	__ЯГО__
	И сигурен съм — с огънче вътре!

	__КАСИО__
	Наистина тя е прелестно и очарователно създание.

	__ЯГО__
	А какви очи, а? Сякаш тръбен зов за преговори!

	__КАСИО__
	Да, погледът й е привлекателен, но все пак, струва ми се, скромен.

	__ЯГО__
	А щом проговори, сякаш дава сигнал „На оръжие“!

	__КАСИО__
	Тя е самото съвършенство.

	__ЯГО__
	Е, да им е сладко на двамцата! Елате с мене, лейтенант! Скътал съм една кана с чудно вино, а вън чака компанийка кипърски благородници, която пей дава да се чукне за здравето на черния Отело!

	__КАСИО__
	Не, не тази вечер, Яго! Моята бедна глава никак не носи на пиене. Бих бил щастлив, ако учтивостта можеше да си намери някакъв друг начин за проява!

	__ЯГО__
	Наши приятели са! Само една чашка! После аз ще пия и за двамата!

	__КАСИО__
	Тази вечер изпих точно една чашка, и то разводнено, и виждаш как ми действа! Съжалявам за тази моя слабост, но не смея да я подлагам на нови изпитания.

	__ЯГО__
	Хайде, хайде! Тази нощ е за развлечения. Момчетата чакат!

	__КАСИО__
	Къде са?

	__ЯГО__
	Ей ги тук, зад вратата. Не бива тъй! Поканете ги, лейтенант!

	__КАСИО__
	Добре, но да знаеш, че насила го правя.

N	Излиза.

	__ЯГО__
	Да мога да му влея още чашка
	към туй, което вече е изкъркал,
	ще стане по-капризен и налитащ
	от дамско кученце. А пък Родриго,
	когото любовта към Дездемона
	обърнала е като вехт ръкав
	навън с хастара, в нейна чест опразни
	дузина вече; и е караул.
	На още трима — местни юначаги,
	от най-честолюбивите, в които
	кипи духът на този войнствен остров —
	разпалих мозъците с винни пари;
	а пък и те са караул. Сега
	сред таз пияна пасм на ще бъзна
	приятеля ни Касио, така че
	да разбунтува острова! Ха, идат!
N	Влизат Касио, Монтано и неколцина благородници, следвани от слуги, носещи вино.
	Ако мечтата ме се потвърди,
	то мойта лодка е в добри води!

	__КАСИО__
	Ето, на бърза ръка вече ме накараха да изпия една!

	__МОНТАНО__
	Колко беше тя! Половин литър нямаше, войнишка дума!

	__ЯГО__
	Ей, вино!
N	Пее.
			„Какво се там каните?
			Дзън-дзън-дзън!
			Да чукнем стаканите!
			Дзън!
			Войникът е мъж
			и живее веднъж!
			Наздраве! Животът е сън!“
		Момчета, още вино!

	__КАСИО__
	Ей богу, чудесна песен!

	__ЯГО__
	Научих я в Англия. Там са едни! Фиркачи могъщи във кръчма и вкъщи! Това датчани, това немци или даже торбестите холандци — ха наздраве! — нищо не са пред англичаните!

	__КАСИО__
	Наистина ли са тъй непобедими в пиенето?

	__ЯГО__
	Казвам ви, англичанинът едва се разгрява, когато датчанинът вече се търкаля под масата; той още не е почнал да се поти, когато немеца го изнасят на тарга; а когато холандецът бълва, той пак си напълва!

	__КАСИО__
	За здравето на нашия генерал!

	__МОНТАНО__
	За него — винаги! И няма да остана назад от вас, лейтенант!

	__ЯГО__
	О, сладка Английо!
N	Пее.
		„Крал Стефан — цар и господар —
		уши си гащи за петак
		и пак, задето бил скъпар,
		нарече майстора «простак».
		Нещастнико, вземи урок
		от пестеливия си крал:
		разкошеството е порок —
		кърпи си стария парцал!“
	Вино, хей!

	__КАСИО__
	Честна дума, тази песен е още по-хубава от първата!

	__ЯГО__
	Искате ли да я чуете още веднъж?

	__КАСИО__
	Не, защото смятам, че който върши такива работи, не е достоен за чина си! Но Господ вижда отгоре! За някои е рекъл: „Ще им спася душата“, а пък за някои — напротив!

	__ЯГО__
	Точно така, лейтенант!

	__КАСИО__
	Колкото до мене — без обида за генерала и другите началства, — аз се надявам, че душата ми ще иде в рая!

	__ЯГО__
	И моята също, лейтенант!

	__КАСИО__
	Може, само че моята първо, ако нямаш нещо против! Душата на лейтенанта трябва да се спаси преди душата на адютанта! Но да зарежем тези неща, че работата чака. Господи, прости ни! Службата, господа! И, господа, да не помислите, че съм пиян! Тази ми е дясната ръка, а тази ми е лявата! Значи, не съм пиян! Мога да се държа на краката си и мога свързано да говоря, не е ли така?

	__ВСИЧКИ__
	Разбира се, лейтенант!

	__КАСИО__
	Това е! Аз какво разправям? Никой не може да ми каже, че съм пиян!

N	Излиза.

	__МОНТАНО__
	Към постовете! Време за развод е.

	__ЯГО__
	Видяхте ли го, нашия приятел?
	Военни дарби има той за Цезар,
	но пустият порок се балансира
	с достойнствата му, както мрак със светло
	при равноденствие. Печална гледка!
	Отело много му се доверява,
	но страх ме е, че някой негов пристъп
	могъл би — знам ли — да докара смут
	на острова ни.

	__МОНТАНО__
		Често ли е тъй?

	__ЯГО__
	Това е уводът му към съня.
	Ще се търкаля буден, докато
	стрелките дважди извъртят кадрана,
	ако във свойта люлчица виното
	не го позалюлее!

	__МОНТАНО__
			Генералът
	би трябвало да чуе за това.
	Той или не го знае, или вижда
	достойнствата на Касио, забравил
	за слабостите му. Не е ли тъй?

N	Влиза Родриго.

	__ЯГО__ _(настрани)_
	Родриго, тук! След лейтенанта! Бързо!

N	Родриго излиза.

	__МОНТАНО__
	И жалко, че Отело е рискувал
	да назначи за първи свой заместник
	човек с такъв закоравял порок!
	Наш дълг е откровено да го кажем
	на мавъра.

	__ЯГО__
		Без мен! Не бих го сторил,
	дори и срещу целия ви остров!
	Обичам Касио и ще направя
	каквото мога, за да го спася
	от слабостта му!
N	Викове: „Помощ! Помощ!“.
			Но какво е туй?

N	Влиза отново Родриго, преследван от Касио.

	__КАСИО__
	Негодник! Триста дяволи! Хлапак!

	__МОНТАНО__
	Постойте! Какво има, лейтенант?

	__КАСИО__
	Той ще ме учи! Аз ще го натикам
	във миша дупка!

	__РОДРИГО__
			В миша дупка мен?

	__КАСИО__
	И още дрънкаш? Чакай, негодяй!

N	Удря го.

	__МОНТАНО__
	Не, лейтенант! Бъдете тъй добър,
	въздръжте се!

N	Възпира го.

	__КАСИО__
	Пуснете ме веднага! Ще ви друсна
	един във зъбите!

	__МОНТАНО__
			Е, хайде, хайде!
	Пиян сте и не бива…

	__КАСИО__
			Аз — пиян?

N	Бият се.

	__ЯГО__ _(настрани към Родриго)_
	Измъквай се оттук и викай: „Бунт!“
N	Родриго излиза.
	Не, лейтенант! За бога, господа!
	На помощ! Лейтенант! Синьор Монтано!
	На помощ! Караул! Отлична стража!
N	Камбанен звън.
	Набат! Това ни липсваше! Ай, diablo*10!
	[*10 _„… diablo!…“_ (исп.) — Дявол!]
	Ще размирят народа! Лейтенант,
	заклевам ви! Позорът ще ви стигне
	за цял живот!

N	Влиза Отело, следван от свита.

	__ОТЕЛО__
		Каква е тази врява?

	__МОНТАНО__
	Ах, дявол, нарани ме! Но аз него
	сега ще го…

N	Двамата се сбиват отново.

	__ОТЕЛО__
		Веднага престанете!

	__ЯГО__
	Стой! Спрете! Лейтенант! Синьор Монтано!
	Спомнете си къде сте и кои сте!
	Прекъсвай! Генералът заповядва!

	__ОТЕЛО__
	Какво е туй? И кой го предизвика?
	Нима сме се превърнали на турци,
	та правим си сами онуй, което
	на отоманците попречи бог
	да ни направят? Уж сте християни,
	а се избивате като диваци!
	Тоз, който във угода на гнева си
	направи крачка, крачи към смъртта!…
	Кажете да замлъкне таз камбана,
	която пълни острова със страх!…
	Е, казвайте да чуем! Честни Яго,
	когото виждам явно огорчен,
	ти предан си ми — казвай: кой започна?

	__ЯГО__
	Не зная, генерале, преди малко
	любезни бяха като новобрачни,
	вървящи към леглото, и във миг —
	като че ли планета им отне
	разсъдъка*11, — додето разбера,
	[*11 _„… планета им отне разсъдъка…“_ — Става дума за зловредното влияние на планетите върху хората.]
	е вече ръгаха се помежду си!
	Не знам как почна тази луда схватка,
	но съжалявам, че не съм загубил
	във славно дело тез нозе, които
	докараха ме в нейния позор!

	__ОТЕЛО__
	Микеле, как сте се забравил тъй?

	__КАСИО__
	Простете ми! Не мога да говоря.

	__ОТЕЛО__
	А вий, Монтано, бяхте тъй възпитан.
	Светът отдавна беше забелязал
	спокойната и трезва ваша младост.
	Тежеше името ви във устата
	на съдници най-строги! Как можахте
	да размените честната си слава
	за славата на уличен побойник?
	Отговорете ми на тоз въпрос!

	__МОНТАНО__
	Аз тежко наранен съм, генерале,
	и ще помоля адютанта Яго
	болезнената реч да ми спести,
	като ви каже туй, което знам,
	а аз не знам таз нощ да съм изрекъл
	или извършил зло, освен във случай,
	че грях е туй, да ти е мил живота
	и грозно дело — да се отбраняваш
	срещу насилието.

	__ОТЕЛО__
			Честна дума,
	усещам как кръвта ми взима връх
	над трезвите задръжки и страстта,
	ума смрачила, почва да ме води!
	Ако река да вдигна таз десница,
	виновни и невинни ще пострадат!
	Повтарям пак: аз искам да узная
	как почна разпрата и кой я почна!
	Виновникът, близнак да ми е даже,
	ще ме загуби! Как? Градът е в трепет!
	Обсадно положение! Сърцата
	на хората преливащи от ужас!
	А те се впускат в лични крамоли!
	Среднощ! На пост! В самото караулно!
	Чудовищно! Кой почна? Казвай, Яго!

	__МОНТАНО__
	Ако от дружба или служба ти
	прибавиш или премълчиш ей толкоз,
	не си войник!

	__ЯГО__
		Недейте ме обижда!
	Отрязал бих езика си, преди
	на Касио той с реч да навреди,
	но лейтенантът няма да пострада
	от правдата за тази малка свада.
	А тя е следната: с Монтано двама
	говорехме си тука, генерале,
	когато ненадейно с вик за помощ
	дотича някакъв войник, преследван
	от Касио, размахващ гола шпага
	със намерение да го убие.
	Монтано се опита да възпре
	със думи лейтенанта, а пък аз
	подгоних бягащия, чийто вопъл
	заплашваше да наруши покоя
	на спящите — което и се случи,
	но той, уви, оказа се по-бърз
	от мойто намерение. Тогава
	чух шпаги да звънтят във тъмнината
	и Касио да сипе ругатни,
	каквито не допусках, че могъл би
	да изрече. Затичах се обратно,
	но вече те се мушкаха тъй, както
	в мига, когато вий ги разтървахте.
	Това е всичко. Повече не зная.
	Но хора сме. Със всекиго се случва.
	Не е добре, че Касио е драснал
	невинния Монтано, но така е:
	във своя гняв човек напада често,
	които са на негова страна,
	а убеден съм — той е бил дълбоко
	раздразнен от беглеца, за да стигне
	до тези крайности.

	__ОТЕЛО__
			Разбирам, Яго,
	ти гледаш някак да смекчиш вината
	на Касио, от честност и от обич…
	Обичам ви аз, Касио, но знайте,
	че отсега не сте на моя служба!
N	Влиза Дездемона, следвана от свита.
	На, вдигнахте от сън и любовта ми!
N	Към Касио.
	Това е. Ще послужите за пример!

	__ДЕЗДЕМОНА__
	Какво е станало, любими мой?

	__ОТЕЛО__
	О, нищо, щастие! Върви да спиш!…
	Монтано, аз ще бъда ваш хирург…
	Внесете го във крепостта!
N	Монтано бива изнесен.
				Ти, Яго,
	обиколи града и успокой
	смутените от тази дива дрязга!…
	А ние да си легнем, Дездемона —
	животът на войната е такъв:
	от сладък сън — направо в бой и кръв!

N	Излизат всички освен Яго и Касио.

	__ЯГО__
	Ранен ли сте, лейтенант?

	__КАСИО__
	Да, и никакъв хирург не може да ми помогне!

	__ЯГО__
	Не думайте!

	__КАСИО__
	О, доброто ми име! Доброто ми име! Загубих си доброто име! Загубих онова, което беше безсмъртно в мене, и сега ми остана само животинското. Доброто ми име, Яго, доброто ми име!

	__ЯГО__
	А, това ли било! Пък аз, честна дума, помислих, че сте получили телесна рана. А тя е нещо по-сериозно от загубата на някакво си добро име. Какво е доброто име? Лъжа и измама! Празна дрънкулка, която често се добива без заслуга и загубва без вина. И после, нещо е загубено само когато притежателят му загуби надеждата да го намери. Слушайте мене, има толкоз начини да си възвърнете разположението на генерала. Той ви разжалва в гнева си и по-скоро по политически съображения, отколкото от неприязън към вас; като някой, който удря безобидното си куче, за да сплаши силния лъв. Помолете му се и той ще бъде отново ваш!

	__КАСИО__
	По-скоро ще гледам да ме отритне съвсем, отколкото да излъжа един тъй добър началник да приеме пак един такъв разпасан, пиян и безотговорен офицер! Пиян! И да говоря глупости! Да се перча, да налитам на бой, да дрънкам врели-некипели на сянката си! О, ти невидим дух на виното, ако нямаш име, да бъде името ти „дявол“!

	__ЯГО__
	А кого бяхте погнали с меча си? Какво ви беше направил?

	__КАСИО__
	Не знам.

	__ЯГО__
	Е, как може?

	__КАСИО__
	Спомням си много неща, но всичко ми е като в мъгла. Имаше някакво спречкване, но за какво беше, не помня. О, Господи, кой ни кара да пускаме през гърлото си този крадец, който ни задига ума! И как можем да изпитваме радост, веселие, доволство от това, че сами се преобразяваме в животни!

	__ЯГО__
	Но сега сте вече добре! Кат изтрезняхте тъй бързо?

	__КАСИО__
	Дяволът Пиянство пожела да отстъпи мястото си на дявола Гняв. Единият порок ми доведе другия, за да ме накара да се погнуся до дъно от себе си!

	__ЯГО__
	Хайде, хайде! Не прекалявайте с нравоученията. Наистина, като имам предвид часа, мястото и обстановката на острова, по-добре тази история да не беше се случвала; но тъй като се е случила, гледайте да я загладите някак си.

	__КАСИО__
	И като го помоля да ме върне на служба, той ще ми отвърне, че съм пияница! Да съм стоуста хидра, тази дума пак ще запуши всичките ми уста! О, Боже! Сега си здрав човек, след малко — безумец, а подир още миг — звяр! Проклятие! Всяка излишна чаша е от ада и дяволът танцува в нея!

	__ЯГО__
	Ами! Доброто винце е питомно духче, когато човек му знае мярката. Стига сте го нападали! Чувайте, лейтенант, вие вярвате в приятелството ми, нали?

	__КАСИО__
	Не го ли доказах? Да се напия!

	__ЯГО__
	Със всекиго се случва веднъж да се насвятка. Защо да не се случи и с вас? Слушайте по-добре какво ще ви науча! Сега на нас жената на генерала ни е главен генерал. И смея да го твърдя, защото той се е отдал изцяло и напълно на това, да оценява, съзерцава и обожава нейните хубости и прелести. Разкайте се чистосърдечно пред нея и я помолете да съдейства за връщането ви на служба! Тя е по природа тъй мила, сърдечна, отзивчива, благословена от Бога с такъв характер, че чувства добротата си вече накърнена, когато не е сторила повече от онова, за което са я помолили. Помолете я да намести изкълчените отношения между вас и нейния съпруг и залагам, каквото имам срещу каквото щете, че скоро дружбата ви ще бъде по-здрава от преди!

	__КАСИО__
	Съветът ви е добър.

	__ЯГО__
	Той иде от искрено приятелство и най-честни чувства.

	__КАСИО__
	Вярвам ви! И още утре сутрин ще помоля добродетелната Дездемона да действа за мен. Ако щастието не ми се усмихне — край на всяка надежда!

	__ЯГО__
	Точно така! Лека нощ, лейтенант! Трябва да обходя часовите.

	__КАСИО__
	Лека нощ, честни Яго!

N	Излиза.

	__ЯГО__
	И кой сега ще може да ми каже,
	че съм негодник, след като съм дал
	на Касио съвет тъй прям и честен
	и който — всеки вижда — води право
	към милостта на мавъра; понеже,
	щом делото е честно, твърде лесно
	е да склониш за него Дездемона;
	великодушна тя е по природа
	като природата; а пък Отело
	заради нея е способен даже
	от купел и от кръст да се откаже —
	така душата му е прикована
	към любовта й; той е раб пред нея
	и всяко нейно хрумване е бог
	за меката му мисъл. Е, тогава
	защо да съм негодник, щом напътствам
	нещастника за негово добро?
	О, адско богословие! Когато
	в най-черно дело дяволът ни тласка,
	той слага си най-ангелската маска.
	Тъй както правя аз сега. Защото,
	додето този доблестен глупак
	за помощ моли се пред Дездемона
	и тя му ходатайства пред мъжа си,
	в ухото на Отело аз ще влея
	отровата, че тя от плътска жажда
	застъпва се за Касио пред него;
	и колкото тя повече го моли,
	той толкоз повече ще се изпълва
	със подозрения. И тъй полека
	ще извлека от нейната невинност
	леплив катран*12 и мрежа ще сплета
	[*12 _„… леплив катран…“_ — с който птицеловите са намазвали клоните на дърветата.]
	от добротата й, за да ги хвана
	и тримата във нея!… Е, Родриго?

N	Влиза Родриго.

	__РОДРИГО__
	Ясно! В този лов аз не съм копой, който гони, а само пес, който джафка с хайката. Парите ми са на привършване, а тази нощ изядох и един великолепен бой. Но поне добивам поука срещу мъка, така че накрая ще се върна във Венеция, макар гол като сокол, но с малко повече ум в главата!

	__ЯГО__
	Ей, лошо нещо е, когато някой
	не знае да търпи! Къде си виждал
	така набързо да зараства рана?
	Ний работим със ум, а не с магия,
	а работата с ум изисква време
	за зреене. Какво ти има толкоз?
	Отнесе малко бой, но във замяна
	направи Касио да изхвърчи.
	Дървото има много цветове,
	но който пръв е цъфнал, пръв завързва.
	Търпение!… Я гледай, вече съмва!
	Когато с удоволствие работиш,
	минутите летят! Върви, пътувай!
	Иди си, дето си разквартируван.
	За другото по-късно ще узнаеш.
	Върви, върви!
N	Родриго излиза.
		Сега два хода: първо —
	жена ми да подготви Дездемона
	за Касио; веднага ще я пратя.
	И второ — аз да заведа Отело
	на мястото, отдето той ще види
	жена си във беседа с лейтенанта.
	Намислил съм го майсторски и вещо —
	да го ковем, додето е горещо!

N	Излиза.


>	Трето действие
>>	Първа сцена

N	Улица.
N	Влизат Касио и Свирачи.

	__КАСИО__
	Елате тук, свирачи! Нещо кратко!
	Ще ви платя добре. И запомнете
	да кажете: „Добрутро, генерале!“

N	Музика.
N	Влиза Шутът.

	__ШУТЪТ__
	Ей, свирачите, вашите инструменти да не са пътували до Неапол, че така гъгнат?

	__СВИРАЧ__
	Защо до Неапол, господине?

	__ШУТЪТ__
	Защото сякаш са им окапали носовете от неаполската болест… Вашата музика духова ли е?

	__СВИРАЧ__
	Ясно, че е духова, господине!

	__ШУТЪТ__
	И е ясно накъде духа… Я! Че къде им са опашките на инструментите ви?

	__СВИРАЧ__
	Какви опашки, господине?

	__ШУТЪТ__
	Обикновени. Повечето духови инструменти, които съм чувал, са тръбели все изпод някоя опашка. Но да оставим! Музиканти, ето ви за свиренето. Вашата музика така се хареса на генерала, че той горещо ви моли да престанете да шумите с нея.

	__СВИРАЧ__
	Добре, господине. Както кажете.

	__ШУТЪТ__
	Виж, ако имате някоя музика, която да не се чува, тогава продължавайте! Но музика, която се чува, генералът не би желал да слуша от вас.

	__СВИРАЧ__
	Безшумна музика нямаме, господине.

	__ШУТЪТ__
	Тогава вдигайте си свирките оттук. Издухайте се, преди да са ви духнали под опашките!

N	Свирачите излизат.

	__КАСИО__
	Приятелю, за малко дай ми слух!

	__ШУТЪТ__
	Да ви го дам, та сам да стана глух?

	__МОНТАНО__
	Моля те, остави игрословиците си! Ето ти една скромна жълтичка. Ако госпожата, която придружава съпругата на генерала, се е надигнала, извести я, че един, на име Касио, моли да бъде удостоен от нея с кратка беседа. Ще го сториш ли?

	__ШУТЪТ__
	Тя вече се надигна, господине, и ако се надигне насам, аз ще доведа до нейното знание вестта за вашето присъствие.

	__КАСИО__
	Моля ти се, приятелю.
N	Шутът излиза.
N	Влиза Яго.
	Навреме, Яго.

	__ЯГО__
		Вий не сте ли лягал?

	__КАСИО__
	Простихме се по съмнало със тебе —
	кога да лягам? Сам си позволих
	беседа да поискам от жена ви,
	за да добия с нейна помощ достъп
	до добродетелната Дездемона.

	__ЯГО__
	Ще ви я пратя и ще изведа
	от къщи генерала, та спокойно
	след туй да разговаряте с жена му.

	__КАСИО__
	Благодаря ви!
N	Яго излиза.
			Тъй любезни хора
	са рядкост във Флоренция дори!

N	Влиза Емилия.

	__ЕМИЛИЯ__
	Добрутро, лейтенанте! Съжалявам
	за сполетялата ви неприятност.
	Но тя ще се оправи. Току-що
	пред мене генералът и жена му
	говориха за случката; тя жарко
	застъпи се за вас, а той й каза,
	че бил раненият от знатен род
	и ползващ се със обща обич в Кипър,
	та затова видял се той принуден
	да бъде строг; и след това прибави,
	че ви обича и че обичта му
	сама достатъчно му ходатайства
	за връщането ви.

	__КАСИО__
			И все пак аз
	ще ви помоля — ако е възможно —
	да ми издействате една най-кратка
	беседа с Дездемона насаме.

	__ЕМИЛИЯ__
	Елате с мене! Ще ви въведа,
	където вий ще можете свободно
	пред нея да излеете до края
	душата си.

	__КАСИО__
		Благодаря ви много!

N	Излизат.


>>	Втора сцена

N	В крепостта.
N	Влизат Отело, Яго и Благородници.

	__ОТЕЛО__
	Прати тоз плик по капитана, Яго,
	със моите привети към Сената!
	В туй време аз ще проверя строежа
	на укрепленията. Като свършиш,
	търси ме там!

	__ЯГО__
			Разбрано, генерале!

	__ОТЕЛО__
	Е, господа, да тръгваме ли вече?

	__БЛАГОРОДНИЦИТЕ__
	На ваште заповеди, генерале!

N	Излизат.


>>	Трета сцена

N	Другаде в крепостта.
N	Влизат Дездемона, Касио и Емилия.

	__ДЕЗДЕМОНА__
	Не бой се, драги Касио, ще сторя
	каквото мога, за да ти помогна!

	__ЕМИЛИЯ__
	Сторете го, госпожо! Моят мъж
	е толкова разстроен, сякаш сам
	пострадал е!

	__ДЕЗДЕМОНА__
			О, честният ни Яго!
	Не се съмнявай, Касио, че скоро
	ще бъдете с мъжа ми тъй сърдечни,
	както преди.

	__КАСИО__
			Добра ни господарко,
	каквото и със мене да се случи,
	Микеле Касио е ваш слуга!

	__ДЕЗДЕМОНА__
	О, знам го, знам! Благодаря ти много.
	Мъжа ми ти обичаш и го знаеш
	от толкоз време. Сигурен бъди,
	че хладината му ще трае само
	додето политически причини
	му я налагат.

	__КАСИО__
			Права сте, госпожо,
	но тез причини могат да са здрави,
	способни да живеят на диета
	и тъй да крепнат от нищожни факти,
	че — както мен не ще ме има тук
	и друг ще ме замества — току-виж,
	за мойте преданост и вярна служба
	забравил генералът!

	__ДЕЗДЕМОНА__
			Не, не бой се!
	На, тука пред Емилия ти казвам,
	че ти ще си получиш длъжността.
	Щом нещо обещая на приятел,
	аз изпълнявам го до сетна буква.
	Съпругът ми не ще намери отдих,
	ще го държа като сокол без сън,
	ще му говоря вкъщи и навън,
	училище ще има в свойта спалня,
	на обед ще яде в изповедалня,
	по всеки повод и във всяко нещо
	аз просбата ти ще втъкавам вещо.
	Затуй не бой се! Твоят адвокат
	по-скоро ще умре зелен и млад,
	но няма да…

N	Влизат в дъното Отело и Яго.

	__ЕМИЛИЯ__
	Синьора, господарят!

	__КАСИО__
			Напускам ви, госпожи!

	__ДЕЗДЕМОНА__
	Защо? Постой и слушай!

	__КАСИО__
	Не съм подготвен! Друг път!

	__ДЕЗДЕМОНА__
	Довиждане тогава!

N	Касио излиза.

	__ЯГО__
	Ха, туй не ми харесва!

	__ОТЕЛО__
			Какво каза?

	__ЯГО__
	Аз? Нищо… Или може би… Не зная…

	__ОТЕЛО__
	Не беше ли там Касио тоз, който
	се раздели с жена ми?

	__ЯГО__
			Не, не вярвам.
	Не може Касио да се измъкне
	пред вас тъй гузно.

	__ОТЕЛО__
			Май че беше той.

	__ДЕЗДЕМОНА__ _(приближава се)_
	Добре завърнал се, съпруже мой!
	Говорих току-що с един просител,
	когото мъчи твоята немилост.

	__ОТЕЛО__
				И кой е той?

	__ДЕЗДЕМОНА__
	Микеле Касио! О, мой съпруже,
	ако над тебе имам чар и власт
	ей толкова, ще му простиш веднага,
	защото ако той не те обича
	и неговият грях не е неволен,
	то аз не знам кое лице е честно.
	Повикай го обратно!

	__ОТЕЛО__
			Той ли беше
	преди минутка с теб?

	__ДЕЗДЕМОНА__
			И тъй разкаян,
	че ми остави част от свойта мъка,
	за да се мъча с него. О, викни го!

	__ОТЕЛО__
	По-късно, скъпа моя, не веднага.

	__ДЕЗДЕМОНА__
	Добре, но скоро!

	__ОТЕЛО__
			Скоро. Зарад теб.

	__ДЕЗДЕМОНА__
	Довечера?

	__ОТЕЛО__
		Не, по-нататък, сладка.

	__ДЕЗДЕМОНА__
	На обед утре?

	__ОТЕЛО__
			Утре ще обядвам
	със офицерите от крепостта.

	__ДЕЗДЕМОНА__
	Тогава утре вечер?… Вторник сутрин?…
	Или по пладне?… Или на вечеря?…
	Добре, във сряда сутрин. Сам решавай,
	но нека бъде в близките три дни.
	Кълна ти се, той искрено се кае,
	а заслужава (ако във войската
	законът не наказваше по-строго
	по-висшите, тъй чула съм) най-много
	посмъмряне на четири очи.
	Кога да дойде? Питам се, какво ли
	могъл би ти от мене да поискаш,
	та аз тъй дълго да ти го отказвам
	или да мънкам, както ти сега?
	Микеле Касио! С когото ти
	във къщи идваше да ме ухажваш,
	и който, щом засегнех те, веднага
	заставаше на твоята страна —
	да трябва толкоз труд, за да го върнеш
	на поста му? Кълна се, мога още…

	__ОТЕЛО__
	Добре, добре! Когато ще, да дойде.
	На тебе няма да откажа нищо.

	__ДЕЗДЕМОНА__
	Защо да е на мен? Нима за мен е,
	когато моля те да се обличаш,
	да слагаш ръкавици, да се храниш,
	неща да вършиш, от които сам
	ти имаш нужда? Не, когато аз
	поискам да изпитам любовта ти,
	молбата ми ще бъде по-голяма,
	по-трудна и по-тежка, скъпи мой!

	__ОТЕЛО__
	На тебе няма да откажа нищо.
	Затуй и ти недей да ми отказваш
	сега, като помоля те за малко
	да ни оставиш!

	__ДЕЗДЕМОНА__
			Аз да ти откажа?
	Не, никога! Довиждане, мой скъпи!

	__ОТЕЛО__
	Доскоро, моя скъпа Дездемона!

	__ДЕЗДЕМОНА__
	Емилия, ела!… Решете сам!
	Каквото хрумне ви — покорна вам!

N	Излиза следвана от Емилия.

	__ОТЕЛО__
	Ах, миличката! Пъкъла да грабне
	душата ми, ако не те обичам!
	Престане ли таз обич, ще настъпи
	отново хаос!

	__ЯГО__
			Драги генерале!…

	__ОТЕЛО__
	Прощавай, Яго! Май попита нещо?

	__ЯГО__
	Наистина ли Касио е знаел
	преди венчавката за любовта ви?

	__ОТЕЛО__
	Разбира се. От край до край. Защо?

	__ЯГО__
	Тъй… Просто любопитство… Нищо лошо…

	__ОТЕЛО__
	Все пак какво е то.

	__ЯГО__
			Не предполагах,
	че той я е познавал оттогава…

	__ОТЕЛО__
	Хе, даже ни помагаше!

	__ЯГО__
				Така ли?

	__ОТЕЛО__
	„Така ли?“ Да, така! Или не вярваш
	на неговата честност?

	__ЯГО__
			Честност?

	__ОТЕЛО__
				„Честност?“
	Да, честност!

	__ЯГО__
			Не, аз вярвам, че е честен.

	__ОТЕЛО__
	Какво си мислиш, а?

	__ЯГО__
			Какво си мисля?

	__ОТЕЛО__
	„Какво си мисля?“ Бога ми повтаря,
	като че ли таи във мисълта си
	чудовище, което го е страх
	да ми покаже! Не, ти мислиш нещо!
	Не ти харесвало — тъй каза, чух те,
	като видяхме Касио одеве
	да се разделя с моята жена.
	Кое не ти харесваше? А после,
	като узна, че бил е съучастник
	в началото на нашата любов,
	възкликна от учудване: „Така ли?“
	и вежди сбърчи, сякаш че зад тях
	залости в мозъка си страшна мисъл.
	Ако обичаш ме, кажи веднага:
	каква е тя?

	__ЯГО__
		Почтени генерале,
	вий знаете добре, че ви обичам.

	__ОТЕЛО__
	Да, знам го. И защото знам, че ти си
	препълнен от приятелство и честност
	и че отмерваш своите слова,
	преди да ги издъхнеш, затова
	ти плашиш ме. Подобни недомлъвки
	са хитрост у двуличния мошеник,
	но у безкористния те са признак,
	че той във своето сърце смирява
	вълнуващи го чувства.

	__ЯГО__
			Убеден съм,
	че Касио е честен!

	__ОТЕЛО__
			И аз също!

	__ЯГО__
	Човеците би трябвало да бъдат,
	каквито са на вид. Ако са други,
	по-хубаво изобщо да ги няма!

	__ОТЕЛО__
	Естествено, би трябвало да бъдат,
	каквито са на вид.

	__ЯГО__
			Затуй ви казвам,
	че смятам Касио за честен мъж.

	__ОТЕЛО__
	Ти влагаш нещо повече в това!
	Заклевам те да ми говориш, както
	говориш вътре в мозъка си! Дай
	най-грозната от думите на най-
	противната от мислите!

	__ЯГО__
				О, не!
	Простете ми, почтени генерале,
	аз подчинен съм вам, но не и там,
	където даже робът е свободен.
	Да ви разкрия мислите си? Как?
	Ами ако са мръсни и лъжливи?
	Видял ли сте дворец, във който нивга
	не пропълзяват гадове? Кой има
	тъй чиста гръд, та в мировия съд
	на разума му да не заседават
	наравно със законните въпроси
	и мръсни размишленийца? А? Кой?

	__ОТЕЛО__
	Дори да подозираш само, Яго,
	че на приятеля ти правят зло,
	предателство е да държиш слуха му
	далеч от мисълта си!

	__ЯГО__
			Аз ви моля…
	защото може моята догадка
	да е без почва (знаете, че съм
	вроден търсач на чужди грехове,
	и дето няма ги, си ги измислям)…
	о, нека мъдростта ви пренебрегне
	съмненията на един такъв
	отчаян черногледец и откаже
	внимание на неговите бегли
	и смътни наблюдения! Не бива —
	заради вашите покой и благо,
	и зарад воинската чест на Яго! —
	да ви разправям тайните си мисли.

	__ОТЕЛО__
	Какво намекваш?

	__ЯГО__
			Скъпи генерале,
	доброто име е за всички нас —
	мъже, жени — най-ценният елмаз
	на нашите души. Ако ми дигнат
	кесията, какво загубвам? Смет!
	Уж нещо, а пък нищо! Вчера мое,
	днес негово, преди това на други —
	слугувало на хиляди! Но който
	открадне ми доброто име, той,
	макар и сам да не забогатява
	от кражбата, оставя мен все пак
	по-беден от последния бедняк!

	__ОТЕЛО__
	Кълна се в небесата, ще накарам
	сърцето ти да ми изкаже всичко!

	__ЯГО__
	Не ще успеете дори да бъде
	в ръката ви, а камо ли когато
	е зад защитата на мойта гръд!

	__ОТЕЛО__
	А-а-а-а!

	__ЯГО__
	Пазете се, мой скъпи генерале,
	не се отдавайте на ревността —
	това чудовище зеленооко,
	което прави смешни тез, които
	му служат за храна! Блазе на всеки
	рогат съпруг, комуто не е мила
	жената, дето го е насадила —
	той знае, но нехае! Но какви
	проклети мигове брои тоз, който
	обича и ужасно подозира,
	съмнява се и от любов умира!

	__ОТЕЛО__
	О, мъка!

	__ЯГО__
	Щастлив е и богат беднякът, който
	доволен е от туй, което има;
	но за богатия — във страх за свойто —
	богатството е бедно като зима.
	Опазил Господ всичките ми близки
	от ревността!

	__ОТЕЛО__
		Защо ми казваш туй?
	Нима си мислиш, че аз мога дълго
	във ревност да живея, да измислям
	все нови подозрения при всяка
	промяна на луната? Подозра ли,
	аз своето решение съм взел!
	И нека бъда похотлив козел,
	ако допусна моята душа
	да се разправя с някакви догадки,
	измислени и празни като твойте!
	Не можеш ме накара да ревнувам
	с това, че тя е хубава и млада,
	обича да е с хора, да се смее,
	да хапва, да танцува и да пее.
	Щом тя е чиста, всичко туй е чисто!
	Несъвършенствата ми също няма
	да ми дадат дори най-малък повод
	за страх, че тя от мен ще се отвърне.
	Не беше сляпа, като ме избра!
	Не, Яго, трябва най-напред да видя,
	за да се усъмня. А усъмнил се —
	да го докажа. Щом си го докажа,
	тогаз ще съм и рязък, и суров:
	по дявола и ревност, и любов!

	__ЯГО__
	Това ме радва. Щом е тъй, ще мога
	да засвидетелствувам обичта си
	с по-леко чувство. Прочее, вземете
	от мен съвета, който ви дължа:
	за доказателства е рано още,
	но понаглеждайте жена си! Главно
	когато е със Касио. И нека
	очите ви, без мнителни да бъдат,
	да бъдат бдителни! Не бих желал
	от свойта доверчивост да пострада
	широката ви и добра душа.
	О, аз познавам нравите у нас.
	Венецианките не се тревожат,
	че Господ виждал, щом мъжът не знае;
	открай моралът им на тях в това е
	не как да се сдържат, а как да скрият!

	__ОТЕЛО__
	Така ли мислиш?

	__ЯГО__
	Вас взимайки, баща си тя измами.
	Когато уж я плашеше видът ви,
	тя любеше ви!

	__ОТЕЛО__
		Вярно!

	__ЯГО__
			Е, тогава?
	Щом толкоз млада, нейните преструвки
	затвориха със дъбови капаци
	очите на един сенатор тъй, че
	да почне той да дрънка за магии…
	Не, аз съм за убиване! Простете,
	ужасно прекалих във свойта обич!

	__ОТЕЛО__
	Напротив, много ти благодаря!

	__ЯГО__
	О, виждам, че успях да ви разстроя!

	__ОТЕЛО__
	Не, ни най-малко!

	__ЯГО__
			Много ме е страх,
	че точно тъй е. Вярвайте, че всичко,
	което казал съм, е плод на обич!
	Но аз ви виждам — вий сте развълнуван!
	Недейте взима думите ми, моля,
	за повече от туй, което са:
	едно съмненийце.

	__ОТЕЛО__
			Добре, добре!

	__ЯГО__
	Защото инак, скъпи генерале,
	ще има мойта реч такъв успех,
	какъвто моят ум не е преследвал.
	Микеле Касио ми е приятел…
	Но вий сте развълнуван!

	__ОТЕЛО__
			Не! Не много!
	Аз знам, че Дездемона ми е вярна.

	__ЯГО__
	Дано докрай тя бъде вярна вам,
	и вий докрай да вярвате на туй!

	__ОТЕЛО__
	Макар че, щом човек се отклони…

	__ЯГО__
	Да, там е работата! Без обида,
	но да отхвърли толкоз кандидати
	от нейната родина, цвят, среда,
	когато всеки дири нещо сродно…
	Пфу, друг могъл би да подуши в туй
	порочен вкус, болнаво любопитство,
	наклонност малко странна… то се знае,
	говоря общо, не за нея в частност;
	макар да се боя, че щом страстта й
	се върне към естественото, може
	да стане тъй, че тя да ви сравни
	със свойте сънародници и, знам ли,
	да се разкае…

	__ОТЕЛО__
			Сбогом, сбогом, Яго!
	И съобщи ми, ако видиш нещо!
	Жена ти също нека наблюдава!
	Отивай си!

	__ЯГО__
		Простете, генерале!

N	Тръгва си.

	__ОТЕЛО__
	Кой дявол ме накара да се женя!
	Тоз честен мъж безспорно знае много
	извън това, което ми разкри!

	__ЯГО__ _(връща се)_
	И още нещо, скъпи генерале:
	не бързайте с разследването! Нека
	оставим времето да поработи.
	Макар да считам, че ще е уместно
	да бъде върнат Касио на служба —
	защото примерно се справи с нея, —
	подръжте го висящ известно време,
	за да го видите как той ще действа!
	Внимавайте при туй дали жена ви
	със жар ще ходатайствува за него!
	Това ще значи много. Дотогаз
	мен считайте за мнителен (какъвто,
	боя се, съм!), а нея — за невинна,
	сърдечно моля ви!

	__ОТЕЛО__
			Бъди спокоен,
	ще знам да се владея.

	__ЯГО__
			Сбогом пак!

N	Излиза.

	__ОТЕЛО__
	Безспорно той е извънредно честен
	и явно има дарба да прониква
	в човешките дела. Ако излезе,
	че соколицата ми е дивачка,
	ще й отрежа ремъчето, даже
	да бъде то изплетено от мойте
	сърдечни струни! Да, ще й изсвиря
	и ще я пусна с вятъра! Наслука!
	Да си ловува!… Може би защото
	съм черен и е груба мойта реч
	пред тази на цивилните контета
	или защото вече превалил съм
	в годините — макар не много! — ясно:
	оставен съм! Оставен да живея
	с една утеха — злобата към нея!
	О, страшното проклятие на брака:
	наричаме ги наши тези крехки
	създания, но без да бъдат наши
	желанията им! О, по-добре
	да стана грозна жаба в смрадна яма,
	отколкото да предоставя кътче
	от своето любимо същество
	за чуждо ползване! Но няма как!
	Това е язва и за големците!
	От нея простолюдието страда
	дори по-малко! Участ неотменна
	като смъртта! При раждането още
	чаталестата сянка на рогата
	виси над нас!… Но ето я, че иде!
N	Влизат Дездемона и Емилия.
	Ако е тя лъжлива, то небето
	със себе си се гаври! Не, не вярвам!

	__ДЕЗДЕМОНА__
	Къде си, мой Отело? Твоят обед
	и кипърските гости те очакват!

	__ОТЕЛО__
	Виновен съм.

	__ДЕЗДЕМОНА__
		Защо е глух гласът ти?
	Какво ти е?

	__ОТЕЛО__
		Боли ме… тук… челото.

	__ДЕЗДЕМОНА__
	Тоз, който през нощта не си доспива!…
	Но нищо. Ще го стегнем и ще мине.

	__ОТЕЛО__
	Ще трябва много по-широка кърпа!
N	Блъсва ръката й и тя изпуска кърпичката си.
	Да влезем вътре! Остави това!

	__ДЕЗДЕМОНА__
	Тъй мъчно ми е, че не си добре!

N	Излиза заедно с Отело.

	__ЕМИЛИЯ__ _(вдига кърпичката от земята)_
	Ах, кърпичката й! Каква случайност!
	Ужасно радвам се, че я намерих!
	Това е първият й дар от него.
	Тоз моя шантав мъж стотина пъти
	ме увещава да й я открадна,
	но тя е дала клетва да я пази
	и носеше я в пазва и през час
	целуваше си я, шептейки нещо.
	Ще избродирам втора като нея
	и ще я дам на Яго. Господ знай го
	защо му е притрябвала! Но млък!
	Жената за това жена се ражда,
	на мъжови прищевки да угажда!

N	Влиза Яго.

	__ЯГО__
	Защо си тука? При това сама.

	__ЕМИЛИЯ__
	Ако не викаш, нещо ще ти дам.

	__ЯГО__
	Какво ще ми дадеш — познато нещо!

	__ЕМИЛИЯ__
	Кое?!

	__ЯГО__
		Милувките на глупава жена!

	__ЕМИЛИЯ__
	А, тъй ли? А какво да ти поискам
	за кърпичката?

	__ЯГО__
		Кърпичка? Каква?

	__ЕМИЛИЯ__
	Оназ, която мавърът е дал
	на Дездемона и която ти
	тъй често молеше ме да открадна.

	__ЯГО__
	Открадна ли я?

	__ЕМИЛИЯ__
		Не, тя, без да знае,
	я изтърва и аз я поприбрах.
	Виж, ето я!

	__ЯГО__
		Хитруша! Давай тук!

	__ЕМИЛИЯ__
	Какво ще правиш с нея, та чак толкоз
	я искаше?

	__ЯГО__
		Защо ти е да знаеш?

N	Взима кърпичката.

	__ЕМИЛИЯ__
	Върни ми я, ако е само тъй…
	Горкичката от скръб ще полудее,
	когато забележи, че й липсва!

	__ЯГО__
	А ти за нея забрави изобщо!
	Потребна ми е. Къш!
N	Емилия излиза.
			Ще я подхвърля
	в квартирата на Касио и той
	ще я намери. Щом човек ревнува,
	едно перце, един мехур сапунен
	за него са свидетелства по-тежки
	от буквата евангелска. Това
	ще свърши работа. На него вече
	отровата му действува. Така е —
	внушенията са отровни смеси,
	които отначало не горчат,
	но подир малко, плъпнат ли в кръвта ни,
	горят като пожар във сярна мина.
	Ала какво говоря? Ей го, на!
N	Влиза Отело.
	Ни прах от мак, ни сок от мандрагора*13,
	[*13 _Мандрагора_ — сокът на това екзотично растение (бил използван като силно сънотворно.]
	ни всичките упойки на земята
	не ще ти върнат вече оня сладък
	естествен сън, със който спа до вчера!

	__ОТЕЛО__
	На мене да изменя? Ха-ха-ха!

	__ЯГО__
	Не бива, генерале! Стига толкоз!

	__ОТЕЛО__
	Пръждосвай се! Не искам да те виждам!
	Ти върза ме на колело за мъки!
	Бих предпочел изцяло да съм мамен,
	отколкото да зная част от нещо!

	__ЯГО__
	Достатъчно! Пъдете тези мисли!

	__ОТЕЛО__
	Нима усещах някак часовете
	на нейните откраднати наслади?
	За тях не знаех и не се измъчвах,
	добре се веселях, добре ядях,
	сънят ми беше сън, смехът ми — смях,
	по устните й вечер не усещах
	целувките на Касио. О, Боже!
	Обраният щом липсата не чувства,
	не му я казвай и не е обран!

	__ЯГО__
	Тежат ми много тези ваши думи!

	__ОТЕЛО__
	Бих бил щастлив, ако войската цяла,
	до най-последния копач във нея,
	бе вкусила от сладката й плът —
	но да не бях узнал! А тъй, прощавай,
	спокойствие! Прощавай, ведър дух!
	Прощавайте, вий, полкове пернати,
	вий, грозни битки, дето смелостта
	е първа добродетел и закон,
	прощавай, цвилещ кон, тръба звънлива,
	пискливи свирки, гръм на барабани,
	плющящи знамена и вие всички,
	великолепни, пищни, ярки знаци
	на славата, вий, бронзови гърла,
	наподобяващи със своя тътен
	гнева на Юпитера гръмовержец,
	прощавайте! Отело се сбогува
	завинаги със вас!

	__ЯГО__
	Това не е възможно, генерале!

	__ОТЕЛО__
	Ти гледай, негодяй, да ми докажеш,
	че тя е кучка! Гледай да докажеш!
	Око да види! Иначе за тебе
	ще бъде по-добре да си роден
	бездомен пес, отколкото да срещнеш
	кипящия ми гняв!

	__ЯГО__
			Дотам да стигнем?

	__ОТЕЛО__
	Да видя сам или поне да няма
	във твойте доказателства ни клупче,
	ни кукичка, да, нищо, за което
	неверието да се хване някак,
	че иначе тежко ти!

	__ЯГО__
			Генерале!

	__ОТЕЛО__
	Ако окаже се, че каляш нея
	и мъчиш мене, то не се разкайвай,
	спокойно трупай ужас върху ужас,
	смрачи земята, разплачи небето,
	защото, все едно, към свойто дело
	не ще прибавиш нищо, със което
	да си заслужиш ада по-добре!

	__ЯГО__
	О, небеса! О, Господи, помилуй!
	Вий мъж ли сте? Разсъдъка ви де е?
	Напускам ви! На добър час! Наивник,
	дотам да се привържа, че да вземат
	тъй честния ми порив за порок!
	Чудовищно! Записвайте си, хора:
	опасно е да бъдеш прям и честен!
	Все пак поука взех: от днес сърцето
	другари не желае и да види,
	щом дружбата е майка на обиди!

	__ОТЕЛО__
	Не, стой при мене! Виждаш ми се честен.

	__ЯГО__
	Ум, ум ми трябва! Честният е луд
	и сам разваля туй, което прави!

	__ОТЕЛО__
	Кълна се в небесата, нея виждам
	ту чиста — ту нечиста; тебе чувам
	ту честен — ту нечестен. Докажи ми!
	До днес бе името на Дездемона
	по-ясно от Дианиния образ*14,
	[*14 _„… Дианиния образ…“_ — т.е. образът на луната.]
	а днеска по е черно и от моя!
	Додето има на света кинжали,
	въжета, пламъци, реки, отрови,
	без мъст не ще остана! О, да имах
	увереност!

	__ЯГО__
		Гори ви ревност, виждам.
	Разкайвам се, че я посях във вас.
	Вий искате увереност?

	__ОТЕЛО__
			Не „искам“ —
	изисквам я!

	__ЯГО__
			Добре, но как? Кога
	ще бъдете уверен, генерале?
	Нима като гледач развратен вие
	ще искате да зяпате, когато
	ще я такова?

	__ОТЕЛО__
			Смърт и пъкъл! О!

	__ЯГО__
	При туй, повярвайте, ще бъде трудно
	дотам да ги докараме. Проклети
	да бъдат те, ако око странично
	ги гледа как го правят във леглото!
	С какво тогава да ви убедя?
	Със подписи? Със документи? Как?
	А туй те няма да ни го покажат,
	па ако ще да бъдат похотливи
	като маймуни, бесни като вълци,
	разгонени като коза и пръч,
	безсрамни като пийнали простаци!
	Но ако сбор от улики, които
	засичат се пред входа на греха,
	ще ви даде увереност, вий може
	да ги получите.

	__ОТЕЛО__
			По-бързо дай ги!

	__ЯГО__
	Задачата не ми е по вкуса,
	но щом, пришпорван от любов към вас
	и смешна честност, хлътнал съм дотука,
	ще продължа. Наскоро ни се случи
	да спим със Касио в едно легло*15.
	[*15 _„… в едно легло…“_ — В Англия от Шекспирово време индивидуалните кревати са били рядкост. Обичаят да се спи с приятели или със съвсем чужди лица в едно легло се запазил до средата на XVII в. и сред висшите класи на обществото.]
	От зъбобол не мигнах цяла нощ,
	а Касио е от онези хора,
	които са тъй хлабави душевно,
	че, като спят, изказват своите тайни.
	И аз го чух да шепне: „Дездемона,
	да бъдем предпазливи!“ След това
	за китката ме хвана и зашепна:
	„О, сладка моя!“ и ме зацелува,
	тъй жарко, сякаш скубеше цветя
	от устните ми. После сложи крак
	връз моя и целувайки ме пак,
	простена страстно: „О, съдба проклета
	да те деля със този чер арапин!“

	__ОТЕЛО__
	Чудовищно!

	__ЯГО__
		Все пак е само сън!

	__ОТЕЛО__
	Но свързан с нещо, станало наяве!

	__ЯГО__
	Да, туй е улика! И даже тежка!
	Особено ако даде тегло
	на други някои, привидно леки.

	__ОТЕЛО__
	Ще я разкъсам на парчета!

	__ЯГО__
				Не!
	Не бързайте! Не сме видели нищо.
	Не е изключено да ви е вярна.
	Кажете, има ли жена ви кърпа,
	извезана със ягодки?

	__ОТЕЛО__
				Как не!
	Това ми беше първият подарък.

	__ЯГО__
	Не знаех. Но с една такава кърпа —
	уверен съм, че беше точно тя! —
	днес Касио си бършеше брадата.

	__ОТЕЛО__
	Ако била е тя!…

	__ЯГО__
			Или пък друга,
	но също тъй на вашата съпруга,
	това свидетелствува срещу нея.

	__ОТЕЛО__
	Защо негодникът не притежава
	сто хиляди живота! Мойта мъст
	не може да се утоли с един!
	Така е! Истина е! Гледай, Яго,
	как ще издухам любовта си! фу!
	Къде е? Няма я!
	Изниквай, Мъст, из адски кухини!
	Любов, отстъпвай своята корона
	и трона си във моето сърце
	на властната ненавист! Гръд, издуй се,
	разпъвана от зъби и езици
	на пепелянки!

	__ЯГО__
			Скъпи генерале!
	Поуспокойте се!

	__ОТЕЛО__
			О, кръв! Кръв! Кръв!

	__ЯГО__
	Възможно е след ден да промените
	решението си. Недейте бърза!

	__ОТЕЛО__
	Не, Яго, както Черното море
	влече стремглаво ледните си струи
	към Мраморното и към Хелеспонта*16,
	[*16 _Хелеспонт_ — древно име на Дарданелите.]
	не знаейки течения възвратни,
	така и кръвожадните ми мисли
	не ще се върнат ни за миг назад,
	подтиквани от прилив на любов,
	дордето в себе си не ги погълне
	вместителна и всеобемна мъст!
N	Коленичи.
	Обвързвам се пред туй небе от мрамор
	с велика клетва да осъществя,
	което казах!

	__ЯГО__
			Не, недейте става!
N	Коленичи до него.
	Свидетелствайте вий, огньове звездни,
	и вий, навред присъстващи стихии,
	че Яговите ум, ръка, сърце
	ще служат на мъстящия Отело!
	Дори да е най-кървавото дело,
	той нека заповяда и за Яго
	едничък вик на съвестта ще бъде:
	да го извърши!

N	Двамата стават.

	__ОТЕЛО__
			Срещам твойта обич
	с готовността тозчаз да я използвам.
	Три дни ти давам да ми съобщиш,
	че Касио е мъртъв!

	__ЯГО__
			С него бяхме
	приятели, но той е вече труп.
	Изпълнено. Но нека тя живее!

	__ОТЕЛО__
	Ах, кучката със кучка! Ах, мръсница!
	Проклета да е! Тръгвай с мен! Отивам
	да се снабдя със смъртоносно средство
	за тази дивна дяволка. От днеска
	ти мой си лейтенант!

	__ЯГО__
			И ваша сянка!

N	Излизат.


>>	Четвърта сцена

N	Улица.
N	Влизат Дездемона, Емилия и Шутът.

	__ДЕЗДЕМОНА__
	Чувай, глупчо, знаеш ли къде е отседнал лейтенант Касио?

	__ШУТЪТ__
	Той не може да е отседнал никъде.

	__ДЕЗДЕМОНА__
	Защо?

	__ШУТЪТ__
	Защото в устава им няма седнала стойка. Военният трябва да стои изправен.

	__ДЕЗДЕМОНА__
	Питам те: къде пребивава?

	__ШУТЪТ__
	Пак никъде, госпожо, защото сме в мир. Виж, когато е война, военните се пребивават здравата.

	__ДЕЗДЕМОНА__
	С теб не се излиза наглава. Питам те: къде живее?

	__ШУТЪТ__
	Не смея да кажа, защото, ако река, че живее на едно място, ще излезе, че навсякъде другаде е умрял.

	__ДЕЗДЕМОНА__
	Тогава можеш ли да узнаеш къде се намира?…

	__ШУТЪТ__
	Няма да оставя града на мира, додето не го узная!

	__ДЕЗДЕМОНА__
	И го замоли да дойде веднага! Кажи му, че съм говорила със съпруга си по неговия въпрос и че се надявам той да се уреди.

	__ШУТЪТ__
	Да сторя това, е в границите на човешките възможности и затова ще направя опит за неговото извършване.

N	Излиза.

	__ДЕЗДЕМОНА__
	Къде ли съм могла да я загубя
	таз моя кърпичка?

	__ЕМИЛИЯ__
	Не знам, госпожо.

	__ДЕЗДЕМОНА__
	Бих предпочела — истина ти казвам —
	да съм загубила кесия злато!
	Добре, че моят благороден мавър
	е тъй далеч от низките догадки,
	присъщи на ревнивците, че инак
	могъл би да помисли нещо лошо.

	__ЕМИЛИЯ__
	Не е ли от ревнивите?

	__ДЕЗДЕМОНА__
	Отело?
	Бих казала, че палещото слънце
	на родния му край е изпарило
	във него тези сокове.

	__ЕМИЛИЯ__
			Той иде!

N	Влиза Отело.

	__ДЕЗДЕМОНА__
	Ще сторя всичко да го задържа,
	додето дойде Касио… Любими,
	добре ли си?

	__ОТЕЛО__
		Добре, любима моя…
N	Настрани.
	О, колко тежко е да се преструваш!…
	А как си ти?

	__ДЕЗДЕМОНА__
		Добре и аз, мой скъпи.

	__ОТЕЛО__
	Подай ми таз ръчица!… Доста влажна!

	__ДЕЗДЕМОНА__
	Не са я изсушили скръб и старост.

	__ОТЕЛО__
	Това говори за любвеобилност
	и волност на сърцето. Влажна. Жарка.
	Ръка такава иска пост, молитва,
	живот набожен, отказ от света,
	сурови упражнения; защото
	зад нея чувствам малък потен бяс,
	готов за палавства. Ръка добричка,
	раздаваща охотно…

	__ДЕЗДЕМОНА__
			Тук си прав —
	тя даде ти сърцето ми, нали?

	__ОТЕЛО__
	Преди сърцата сплитаха ръце —
	сега ръце се сплитат без сърце!

	__ДЕЗДЕМОНА__
	При други може. Хайде, изпълнявай!

	__ОТЕЛО__
	Какво да изпълнявам, гълъбице?

	__ДЕЗДЕМОНА__
	Каквото обещал си. Вече пратих
	да викнат Касио.

	__ОТЕЛО__
			Настинах снощи.
	Подай ми свойта кърпа!

	__ДЕЗДЕМОНА__
			Заповядай!

	__ОТЕЛО__
	Не, моята си!

	__ДЕЗДЕМОНА__
		Тя не е у мен.

	__ОТЕЛО__
			Не е у теб?

	__ДЕЗДЕМОНА__
	Не е.

	__ОТЕЛО__
		Голяма грешка!
	Таз кърпа една циганка-баячка,
	способна да разчита чужди мисли,
	е дала нявга в дар на мойта майка,
	откривайки й, че дорде я пази,
	баща ми щял под чара й да бъде,
	но подари ли я, или загуби,
	той щял от нея да отвърне поглед
	към чужди прелести. На мене тя,
	умирайки, я завеща с молбата,
	да я даря като венчален дар
	на своята жена. И аз го сторих.
	Затуй пази я, скъпа, както пазиш
	зениците на своите очи!
	Загубиш ли я, или подариш,
	това ще бъде загуба, която
	не би могла да се сравни със нищо!

	__ДЕЗДЕМОНА__
	Не е възможно!

	__ОТЕЛО__
			Истина е. В нея
	втъкана е особена магия:
	пророчица прастара, двеста пъти
	видяла слънчевия кръговрат,
	в прокобен бяс е везала ръба й;
	свещен е бил и свиленият червей,
	източил нишката; а за боя
	е служил извлек от сърца, получен
	при балсамирането на девици!

	__ДЕЗДЕМОНА__
	Наистина ли?

	__ОТЕЛО__
		Да. Затуй пази я!

	__ДЕЗДЕМОНА__
	О, да не бях я виждала!

	__ОТЕЛО__
				Защо?

	__ДЕЗДЕМОНА__
	Какво ти стана? Ти си тъй възбуден!

	__ОТЕЛО__
	Загубила си я? Така ли? Казвай!
	Изчезнала ли е?

	__ДЕЗДЕМОНА__
			О, Боже!

	__ОТЕЛО__
				Чакам!

	__ДЕЗДЕМОНА__
	Не е загубена. Но и да беше,
	какво от туй?

	__ОТЕЛО__
		Какво ли?

	__ДЕЗДЕМОНА__
			Аз ти казвам,
	във къщи е!

	__ОТЕЛО__
		Донес я, да я видя!

	__ДЕЗДЕМОНА__
	Сега не ща, макар да мога. Виждам,
	ти дириш повод, за да се измъкнеш.
	Върни отново Касио на служба!
	Какво ти струва?

	__ОТЕЛО__
			Кърпата, ти казвам!
	Предчувствам нещо лошо!

	__ДЕЗДЕМОНА__
				Хайде! Хайде!
	Не ще намериш по-добър от него
	за тази длъжност!

	__ОТЕЛО__
			Кърпата!

	__ДЕЗДЕМОНА__
				Човек,
	със тебе свързал своята съдба,
	делил със тебе…

	__ОТЕЛО__
			Кърпата!

	__ДЕЗДЕМОНА__
				О, Боже!
	Отело мой, какво ти е?

	__ОТЕЛО__
				Махни се!

N	Излиза.

	__ЕМИЛИЯ__
	И според вас тоз мъж не е ревнив?

	__ДЕЗДЕМОНА__
	За пръв път е такъв. Ах, в тази кърпа
	наистина е имало вълшебство.
	Горко ми! Как можах да я загубя!

	__ЕМИЛИЯ__
	Не се узнава мъж за две години.
	Мъжете са стомах, жените — гозба.
	Ядат ни лакомо, но щом са сити,
	оригват се…
N	Влизат Яго и Касио.
		Я, Касио с мъжа ми!

	__ЯГО__
	Не, друг път няма. Само с нейна помощ…
	Ха, ето я! Вървете и молете!

	__ДЕЗДЕМОНА__
	Мой драги Касио! Какво ще кажеш?

	__КАСИО__
	Госпожо, ще повторя свойта просба
	да ми помогнете да заживея
	отново на света, възвърнат пак
	във милостта на този, към когото
	сърцето ми питае свята почит.
	Не мога да вися във неизвестност!
	Ако вината ми е тъй дълбока,
	че минали заслуги, днешни мъки
	и бъдещи отплати не успяват
	да я запълнят в неговата обич,
	печалбата поне да ми е тая,
	печалната си участ да узная!
	Облечен в принудително доволство,
	тогава аз по други друм ще тръгна
	да прося милостиня от съдбата!

	__ДЕЗДЕМОНА__
	О, благородни Касио, за жалост
	опря о камък мойто адвокатство.
	Съпругът ми е станал сякаш друг!
	Ако в лицето беше променен,
	тъй както е в обноските си, аз
	навярно нямаше да го позная.
	Повярвай ми, тъй дръзко се застъпвах
	за тебе, че и аз накрая станах
	мишена за гнева му! Но търпи!
	За тебе ще направя всичко. Даже
	което и за себе си, ей Богу,
	не бих направила. Бъди спокоен!

	__ЯГО__
	Нима е гневен нашият началник?

	__ЕМИЛИЯ__
	Да, той преди минута ни напусна
	в особена възбуда.

	__ЯГО__
			Гневен — той?
	Видял съм го да гледа, без да трепне,
	когато вражият снаряд косеше
	войниците му и подобно дявол
	в небето духна родния му брат!
	Той — гневен? Значи, има нещо важно.
	Отивам да го видя.

	__ДЕЗДЕМОНА__
			Да, върви!
N	Яго излиза.
	Без друго мъчат го държавни грижи.
	Я новост от Венеция, я тука
	известие за заговор на Кипър,
	но нещо мъти бистрия му дух.
	В тез случаи мъжете имат навик
	на дребни работи да си изкарват
	яда от едрите. Така, когато
	прищипнем пръст, боли ни вред. Мъжете
	не са безгрешни богове. Не бива
	да искаме от тях по всяко време
	учтивостта на сватбения ден.
	Признавам си, Емилия, че тайно,
	забравяйки за устава войнишки,
	срещу началството си възроптах
	за грубостта му, но сега разбирам,
	че моят съд е бил несправедлив!

	__ЕМИЛИЯ__
	Дано окажат се държавни грижи,
	тъй както предполагате, а не
	съмнения засягащи ви!

	__ДЕЗДЕМОНА__
				Боже!
	Не съм му дала повод ни веднъж!

	__ЕМИЛИЯ__
	Не затова, че му е даден повод,
	ревнивецът ревнува; а ревнува,
	защото е ревнивец. Ревността
	е грозна твар, която се зачева
	от само себе си, без външна помощ!

	__ДЕЗДЕМОНА__
	Да пази Бог душата на Отело
	от туй чудовище!

	__ЕМИЛИЯ__
			Амин, госпожо!

	__ДЕЗДЕМОНА__
	Ще го подиря. Касио, стой тука!
	Ако добре настроен е, отново
	ще се застъпя да ти върне поста.

	__КАСИО__
	Безкрайно благодарен вам, госпожо!

N	Дездемона и Емилия излизат.
N	Влиза Бианка.

	__БИАНКА__
	Ха, Касио, здравей!

	__КАСИО__
			Къде тъй, Бианка?
	Заклевам ти се, хубавице моя,
	че тъкмо се запътвах за към теб.

	__БИАНКА__
	Пък аз към теб! Една неделя цяла
	те няма! Седем дни и седем нощи!
	Това са сто шейсет и осем часа,
	а всеки час в разлъка е сто пъти
	по-дълъг от часа според стрелките!
	О, тежко смятане!

	__КАСИО__
			Прости ми, Бианка!
	Гнетят ме тези дни оловни мисли,
	но скоро тъй ще зачестя при теб,
	че целия си дълг ще ти платя
	със лихва даже!
N	Дава й кърпичката на Дездемона.
			Миличка, дали
	би избродирала за мен една
	такава кърпа?

	__БИАНКА__
			А отде я имаш?
	От нова някоя! Добре те знам!
	Усетих, че се губиш, а сега
	усещам и къде си се намирал!
	Добре, добре!

	__КАСИО__
		Е, хайде! Женски ум!
	Хвърли съмненията си в устата
	на дявола, отдето са дошли!
	Кълна ти се, че няма за какво!

	__БИАНКА__
	Това тогаз чие е?

	__КАСИО__
			Сам не зная.
	Намерих я във своята квартира.
	Харесва ми. Вземи я превади,
	преди да са дошли да си я искат!
	Сега върви и остави ме сам!

	__БИАНКА__
	Да те оставя? А защо?

	__КАСИО__
			Защото
	очаквам генерала, а не е
	за препоръчване да ме съгледа,
	че съм със тебе.

	__БИАНКА__
		А защо например?

	__КАСИО__
	Не за това, че малко те обичам!

	__БИАНКА__
	А само че не ме обичаш много!
	Добре, поизпрати ме и кажи:
	ще дойдеш ли по-ранко тази вечер?

	__КАСИО__
	Ще те изпратя само две-три крачки,
	защото чакам, казах ти. Но скоро
	ще бъдем заедно.

	__БИАНКА__
			Добре тогава.
	Условностите трябва да се спазват —
	любовници навън не се показват!

N	Излизат.


>	Четвърто действие
>>	Първа сцена

N	Улица.
N	Влизат Отело и Яго.

	__ЯГО__
	Не бива, мислите?

	__ОТЕЛО__
		„Да мисля“, Яго?

	__ЯГО__
	Една целувчица на скрито?

	__ОТЕЛО__
				Не!

	__ЯГО__
	А с него да лежи в леглото гола,
	без грях да върши, някой час и друг?

	__ОТЕЛО__
	В леглото гола с часове без грях?
	Туй значи да надлъгва сатаната!
	Безгрешнички такива, честна дума,
	омразни са и дяволу, и Богу!

	__ЯГО__
	Простимо е, ако не правят нищо!
	Виж, ако дал съм кърпичка във дар
	на своята жена…

	__ОТЕЛО__
			Какво тогава?

	__ЯГО__
	Тогава, значи, кърпата е нейна,
	а щом е нейна, може да я дава,
	комуто иска.

	__ОТЕЛО__
			Женската й чест
	е също нейна. Може ли и нея
	да дава тъй?

	__ЯГО__
		Честта е друго нещо.
	Невидима е тя и сред жените
	най-честните са често не тъй честни.
	А, виж, за кърпичката…

	__ОТЕЛО__
			О, небе!
	Да можех някак си да я забравя!
	Та казваш?… О, тя плава в паметта ми —
	подобно гарван чер над чумав дом…
	Та казваш, че видял си я у него?

	__ЯГО__
	Е, да, но туй не значи…

	__ОТЕЛО__
			Всичко значи!

	__ЯГО__
	Чак всичко пък! Ами да бях ви казал,
	че съм видял как тя ви позори,
	или че чул съм него… има доста
	такива самохвалковци, които
	усетят ли — подир натраплив натиск
	или защото тя самата иска —
	да обладаят някоя жена,
	след туй не могат да не го раздрънкат
	по кръчмите…

	__ОТЕЛО__
		Той нещо ти е казал?

	__ЯГО__
	Ех, каза, но не повече от туй,
	което сам ще отрече след клетва.

	__ОТЕЛО__
	Какво ти каза?

	__ЯГО__
		Каза, че… че бил…

	__ОТЕЛО__
	Какво, че бил?

	__ЯГО__
		Че бил… лежал…

	__ОТЕЛО__
				Със нея?

	__ЯГО__
	Със нея — върху нея. Както щете.

	__ОТЕЛО__
	Със нея!… Върху нея!… Лъже, мръсникът! Но ако… Ах, мръсна гадост!… Кърпата!… Признание!… Кърпата!… Да признае и ще го обеся за подвига му! Не, първо ще го обеся, а после ще признава!… Цял треперя!… Не може да съм тъй помрачен от гнева, без да има нещо на дъното! От празни думи не се раздрусвам така! Пфу! Носове, уши, устни! Възможно ли е?… Да признае!… Кърпата!… О, сатана!

N	Припада.

	__ЯГО__
	Ох, действа, действа! Работи, лекарство!
	Тъй ловят се глупаци лековерни
	и тъй се хвърлят във срама не малко
	девици най-достойни и невинни!…
	Ей, генерале! Чувайте! Отело!
	Свестете се!
N	Влиза Касио.
		А, Касио! Елате!

	__КАСИО__
	Какво е станало със генерала?

	__ЯГО__
	Пак епилепсия. За втори път.
	Веднъж припадна вчера, днес отново!

	__КАСИО__
	Разтрий му слепите очи!

	__ЯГО__
				Не, не!
	Не бива да се бута, щом припадне,
	защото инак му излиза пяна
	и почва да бесува. Ха, помръдна!
	Не стойте тук — свестява се! Вървете!
	Когато си отиде, много искам
	да поговоря с вас за нещо важно.
N	Касио излиза.
	Е, как е, генерале? Ха, така!
	Не сте ли си ударили челото?

	__ОТЕЛО__
	Ти гавриш ли се с мене!*17
	[*17 _„… Ти гавриш ли се с мене?…“_ — Отело вижда в думите на Яго намек за рогата на мамения съпруг.]

	__ЯГО__
	Не, кълна се!
	Бих искал да търпите като мъж
	нещастието си.

	__ОТЕЛО__
			Какъв ти мъж!
	Измаменият мъж е скот рогат!

	__ЯГО__
	Тогаз е говедарник всеки град!

	__ОТЕЛО__
	Похвали ли ти се?

	__ЯГО__
			Голямо чудо!
	Вий само представете си, че всеки
	брадат мъжага, който е зажеглен,
	навярно тегли същия товар!
	Милиони спят в чаршафи, за които
	те биха дали клетва, че са лични,
	а пък са общи. Вий сте по-добре.
	Повярвайте ми, генерале, туй е
	ужасна подлост, дяволска свръхгавра —
	да лижеш вкъщи си една пачавра
	и да я смяташ чиста! Не! Да знаем!
	Щом знам какво съм аз, ще знам и нея
	какво да я направя!

	__ОТЕЛО__
			Умни думи!

	__ЯГО__
	Въоръжен с търпение, тогава
	идете там встрани! Додето бяхте
	в несвяст от мъка — слабост недостойна
	за мъж от ранга ви! — оттук случайно
	премина Касио. Пообясних му
	припадъка ви със каквото можех
	и го отпратих. Той ще дойде пак
	да си побъбрим. Вий се скрийте там
	и зорко проследете как ликът му
	ще цъфне в присмех, похот и доволство,
	когато го накарам да повтори
	къде, кога, за колко време, как
	е вършил досега и мисли пак
	да върши работата на жена ви.
	Повтарям, наблюдавайте! Но само
	владейте се, че инак не сте мъж,
	а роб на свойте страсти!

	__ОТЕЛО__
				Чувай, Яго,
	ще видиш, че аз мога да съм хитър,
	ала — помни! — и кървав!

	__ЯГО__
				Туй не пречи.
	Но всяко нещо има свойто време.
	Вървете да се скриете.
N	Отело се скрива встрани.
				Сега
	ще заговоря Касио за Бианка —
	една от тез, които си купуват
	храна и дрешки, като си продават
	милувките. Тя луда е по него —
	такъв е жребият на тез мадами:
	те мамят всички, тях един ги мами!
	Той, само щом му спомена за нея,
	ще си умре от смях… Ха, ей го, иде!
N	Влиза отново Касио.
	И този смях ще подлуди Отело.
	Излъган и ревнуващ, той ще вложи
	във всеки жест, движение, усмивка
	на бедния ни Касио съвсем
	превратен смисъл… Как сме, лейтенант?

	__КАСИО__
	По-зле — щом чуя да ме назовават
	с туй звание, което не е мое!

	__ЯГО__
	Молете настойчиво Дездемона
	и пак ще си го върнете, кълна се!
	Ако зависеше от Бианка, вече
	да сте направил бляскава кариера!

	__КАСИО__
	Оная ли?

	__ОТЕЛО__
		Ха, вече се надсмива!

	__ЯГО__
	Тя май е лапнала съвсем по вас!

	__КАСИО__
	Горкичката, какво да я направиш!

	__ОТЕЛО__
	Отрича с думи, а със смях признава!

	__ЯГО__
	Я, чуйте, Касио!

	__ОТЕЛО__
			Сега го кара
	да му разправи за жена ми. Хайде!
	Добре върви!

	__ЯГО__
		Тя казвала, че вие
	сте щял да се ожените за нея.
	Наистина ли е така?

	__КАСИО__
			Ха-ха!

	__ОТЕЛО__
	А, триумфираш, цезарю! Не бързай!

	__КАСИО__
	Аз да се оженя за нея? За една от занаята? Имай малко вяра в ума ми! Да не ми е изпила чавка мозъка! Ха-ха!

	__ОТЕЛО__
	Така, така! Смее се добре, който се смее последен!

	__ЯГО__
	Но слухът е плъзнал из целия град!

	__КАСИО__
	Хайде бе!

	__ЯГО__
	Негодник да съм, ако не е така!

	__ОТЕЛО__
	Лепнал си ми клеймото, а? Добре, добре!

	__КАСИО__
	Сама го е измислила, маймуната му с маймуна! Нейно си желание — не мое обещание! Ще й се и ги пуска!

	__ОТЕЛО__
	Яго ми прави знак! Почва да разказва!

	__КАСИО__
	Ей сега пак беше тука. Преследва ме навсякъде. Оня ден, както си приказваме край брега с едни венецианци, и ето ти я и нея! Като цъфна, куклата, като ми се хвърли на врата!

	__ОТЕЛО__
	„Скъпи Касио“! Ясно! Показва как го е прегръщала!

	__КАСИО__
	Като пусна едни сълзи! Виси ми на шията, разтърсва ме целия, дърпа ме! Ха-ха!

	__ОТЕЛО__
	Описва как го е влачила към спалнята ми! О, носа ти го виждам, но къде е кучето, на което ще го хвърля!

	__КАСИО__
	Ще трябва да се отърва от нея.

	__ЯГО__
	Ето я собственолично!

N	Влиза Бианка.

	__КАСИО__
	Пак завоня на невестулка! Колко шишета парфюм си си лиснала! И докога ще ме гониш по петите!

	__БИАНКА__
	Дяволът и майка му те гонят по петите! Ти какво си представяш с тази кърпичка, дето ми я даде? И аз, със целия си, да се съглася! Намерил я в стаята си и не знаел на кого е! Как не! Някоя хубостница му я подарила, а аз трябва да й преваждам дрипите! Дръж си я! _(Хвърля кърпичката на земята.)_ Откъдето И да си я взел, няма да я пипна!

	__КАСИО__
	Бианка! Миличка! Какво ти става?

	__ОТЕЛО__
	Господи, моята кърпа!

	__БИАНКА__
	Ако дойдеш вкъщи тази вечер — добре; ако не — хич да не си ми се мяркал!

N	Излиза.

	__ЯГО__
	По нея! По нея!

	__КАСИО__
	Няма как! Инак ще проглуши целия град!

	__ЯГО__
	При нея ли ще вечеряте?

	__КАСИО__
	Сигурно.

	__ЯГО__
	Тогава може да намина и аз. Иска ми се да поговорим.

	__КАСИО__
	Заповядай! Ще те чакам, значи!

	__ЯГО__
	Добре, добре! Побързайте!

N	Касио излиза.

	__ОТЕЛО__ _(излиза напред)_
	По кой начин да го убия, Яго?

	__ЯГО__
	Забелязахте ли как се кикотеше от доволство?

	__ОТЕЛО__
	О! Яго!

	__ЯГО__
	А кърпичката видяхте ли?

	__ОТЕЛО__
	Моята беше, нали?

	__ЯГО__
	Вашата, ръката си отрязвам! Колко цени само безразсъдната ви жена! Тя му прави подаръци, а той ги дава на фльорцата си!

	__ОТЕЛО__
	Да можех да го умъртвявам девет години подред!… А тя? Такава красива, мила, нежна!

	__ЯГО__
	Не, трябва да забравите за това!

	__ОТЕЛО__
	Да! Да загине, да се сплуе и да иде в пъкъла още тази нощ! Не бива да живее повече! Не, сърцето ми е станало на камък! На, като го ударя, ръката ме заболява!… О, светът не знае по-сладко създание! Тя би могла да бъде жена на император и да властва над него и империята му!

	__ЯГО__
	Не, по този път никъде няма да стигнете!

	__ОТЕЛО__
	Да се обеси! Само казвам каква е. Такава майсторка на иглата! Така изкусна в музиката! Тя би размекнала със звуци най-свирепата мечка! И колко е остроумна, какво въображение има!…

	__ЯГО__
	Толкоз по-виновна е!

	__ОТЕЛО__
	Да, хиляди, хиляди пъти по-виновна!… А колко ласкава!…

	__ЯГО__
	Дори прекалено.

	__ОТЕЛО__
	Да, прав си! И все пак жалко за нея, Яго! О, Яго, колко жалко за нея! Яго!

	__ЯГО__
	Щом толкоз се разнежвате над нейната порочност, издайте й разрешително да си шава! Ако вас не ви засяга, другите — още по-малко.

	__ОТЕЛО__
	Ще я накълцам на мръвки! Да ми слага рога!

	__ЯГО__
	Да, това е гнусно.

	__ОТЕЛО__
	И с мой офицер!

	__ЯГО__
	Още по-гнусно!

	__ОТЕЛО__
	Намери ми отрова, Яго! За тази нощ! Няма да я обвинявам, за да не би това нейно лице, това нейно тяло пак да размекнат волята ми! За тази нощ, Яго!

	__ЯГО__
	Не с отрова. Удушете я в леглото! В същото, което е омърсила!

	__ОТЕЛО__
	Да! Добре! Съответствието ми харесва! Много добре!

	__ЯГО__
	А Касио оставете на мене! До полунощ ще чуете нещо за него.

	__ОТЕЛО__
	Отлично!
N	Тръбен звук.
	Ха! Каква е таз тръба?

	__ЯГО__
	Вестител от Венеция навярно.
N	Влизат Лодовико, Дездемона и свита.
	Посланикът на дожа, Лодовико.
	И вашата жена, и тя е с него.

	__ЛОДОВИКО__
	Да ви закриля Господ, генерале!

	__ОТЕЛО__
	Благодаря ви от сърце, синьоре!

	__ЛОДОВИКО__
	Приветствия от дожа и Сената!

N	Предава му писмо.

	__ОТЕЛО__
	Целувам с почит знака на властта им!

N	Отваря писмото и чете.

	__ДЕЗДЕМОНА__
	Какви са новините, братовчеде?

	__ЯГО__
	Добре дошли! Щастлив съм да ви видя
	на острова, синьор!

	__ЛОДОВИКО__
			Благодаря ви.
	А как е Касио?

	__ЯГО__
			Ами… живее.

	__ДЕЗДЕМОНА__
	Между съпруга ми и лейтенанта
	се появи дълбока пукнатина.
	Но вий ще ги сдобрите, братовчеде!

	__ОТЕЛО__
	Премного сигурност!

	__ДЕЗДЕМОНА__
			Какво, съпруже?

	__ОТЕЛО__ _(чете)_
	„… Да се изпълни. Във противен случай…“

	__ЛОДОВИКО__
	Той не на нас. Зает е със писмото.
	Та, значи, има дрязга между тях?

	__ДЕЗДЕМОНА__
	О, да. И аз направила бих много,
	да я загладя някак си, защото
	обичам Касио от все сърце!

	__ОТЕЛО__
	О, плам и сяра!

	__ДЕЗДЕМОНА__
			Господарю мой!

	__ОТЕЛО__
	Ум имате ли?

	__ДЕЗДЕМОНА__
		От какво е гневен?

	__ЛОДОВИКО__
	Навярно от писмото. Подразбрах,
	че то го отзовава и поставя
	на мястото му Касио.

	__ДЕЗДЕМОНА__
			Ей Богу,
	това ме радва!

	__ОТЕЛО__
			Тъй ли?

	__ДЕЗДЕМОНА__
	Но, съпруже!…

	__ОТЕЛО__
	А мен ме радва, че сте полудяла!

	__ДЕЗДЕМОНА__
	Отело!

	__ОТЕЛО__
		Дявол!

N	Удря й плесница.

	__ДЕЗДЕМОНА__
			Господарю мой,
	това не съм заслужила!

	__ЛОДОВИКО__
				Отело,
	Венеция не ще повярва в туй,
	дори под клетва да й го разкажа!
	Разплакахте я. Искайте й прошка!

	__ОТЕЛО__
	О, дявол, дявол! Ако би могла
	земята да зачева от сълзи,
	от всяка капка тук се би излюпил
	ридаещ крокодил! Марш, марш оттука!

	__ДЕЗДЕМОНА__
	Отивам си, за да не ви раздразвам.

N	Тръгва си.

	__ЛОДОВИКО__
	Каква безропотност, какво покорство!
	Върнете я обратно, генерале!

	__ОТЕЛО__
				Госпожо!

	__ДЕЗДЕМОНА__
	Господарю?

	__ОТЕЛО__
		Аз я върнах.
	Защо ви трябваше?

	__ЛОДОВИКО__
			Кому? На мене?

	__ОТЕЛО__
	Не вий ли пожелахте да я върна?
	Тя може да се връща, пак да тръгва,
	да се завъртва, вас да завърти!
	А също и да плаче, да, да плаче!
	И е покорна, както вий твърдите,
	покорна много… Пускай, пускай сълзи!…
	А със това писмо… Двулична кукла!…
	Сенатът отзовава ме… Пътувай!…
	И аз се подчинявам и ще тръгна
	веднага за Венеция!… Ти, марш!…
N	Дездемона излиза.
	Ще ме замести Касио!… Синьоре,
	довечера ще бъдете мой гост.
	Добре дошъл при нас!… Кози! Маймуни!

N	Излиза.

	__ЛОДОВИКО__
	Това ли е достойният Отело,
	когото венецианският Сенат
	единогласно счете най-пригоден
	за делото си; този, чийто дух
	безсилна бе страстта да развълнува;
	чиято твърдост изстрелът залутан
	на случая не можел да одраска?

	__ЯГО__
	Той много измени се напоследък.

	__ЛОДОВИКО__
	Опасност няма ли? С ума си как е?

	__ЯГО__
	Тъй, както го видяхте. Не на мен
	се пада да го съдя. Ако той
	не е какъвто би могъл да бъде,
	аз пръв скърбя!

	__ЛОДОВИКО__
			Да зашлеви жена си!

	__ЯГО__
	Туй беше лошо. Но дано остане
	най-лошото от всичко!

	__ЛОДОВИКО__
	Не разбирам.
	Такъв ли е изобщо, или само
	писмото е разпалило кръвта му
	до тази грубост?

	__ЯГО__
			О, уви, уви!…
	Но честността ми пречи да разказвам
	онуй, което съм видял и зная.
	Добре го наблюдавайте и той
	със своите постъпки ще направи
	излишна мойта реч. Следете сам
	и ще ви стане ясно.

	__ЛОДОВИКО__
			Съжалявам,
	че тъй дълбоко съм се мамил в него!

N	Излизат.


>>	Втора сцена

N	В крепостта.
N	Влизат Отело и Емилия.

	__ОТЕЛО__
	И казвате, не сте видяла нищо?

	__ЕМИЛИЯ__
	Не съм видяла! Нито пък съм чула!
	През ум не ми е минало дори!

	__ОТЕЛО__
	Все пак сте ги видяла да се срещат.

	__ЕМИЛИЯ__
	Но нищо лошо не видях в това
	и чувах помежду им всяка дума!

	__ОТЕЛО__
	Не си ли шепнеха?

	__ЕМИЛИЯ__
			Не, ни веднъж!

	__ОТЕЛО__
	Не ви ли е отпращала за нещо?

	__ЕМИЛИЯ__
	Не, ни веднъж!

	__ОТЕЛО__
			За маска, за ветрило,
	за ръкавици?

	__ЕМИЛИЯ__
		Ни веднъж!

	__ОТЕЛО__
			Хм, чудно!

	__ЕМИЛИЯ__
	Душата си залагам, господарю,
	че тя е честна! Ако през ума ви
	минава друга мисъл, незабавно
	пъдете я, за да не ви отрови!
	А ако някой ви я е втълпил,
	дано го стигне клетвата, с която
	създателят прокле змията в рая!
	Защото, ако вашата жена
	не е безгрешна, значи, че мъжете
	на този свят са до един нещастни:
	от техните съпруги най-добрата
	ще бъде мръсна като клеветата!

	__ОТЕЛО__
	Извикайте я!
N	Емилия излиза.
		Бива я да дрънка,
	но всяка сводница умее толкоз,
	а тази тук е рядко хитра стърва!
	Килерче, пълно със безсрамни тайни
	и със уста под ключ!… А съм я виждал
	да коленичи, да се моли Богу!

N	Влиза отново Дездемона, следвана от Емилия.

	__ДЕЗДЕМОНА__
	Повикал сте ме, господарю мой?

	__ОТЕЛО__
	Ела ми, пиленце!

	__ДЕЗДЕМОНА__
		Защо ви трябвам?

	__ОТЕЛО__
	За да те видя малко във очите.
	Вдигни, вдигни лице!

	__ДЕЗДЕМОНА__
			Какво е туй
	ужасно хрумване?

	__ОТЕЛО__
			А вий, мадам,
	недейте си забравя занаята!
	Любовниците — вътре, вий — отвънка.
	Щом някой иде, викайте „хъм-хъм“ —
	не ви е чак първица! Хайде, марш!

N	Емилия излиза.

	__ДЕЗДЕМОНА__
	На колене ви моля, обяснете:
	какво се крие в думите ви? Чувствам,
	че те са пълни с гняв, но не разбирам
	какъв е смисълът им!

	__ОТЕЛО__
			Ти коя си?

	__ДЕЗДЕМОНА__
	Жена ви, господарю. Вашта вярна
	и предана съпруга.

	__ОТЕЛО__
			Закълни се!
	Осигури си мястото във ада,
	че, току-виж, пред твоя лик на ангел
	бесът се стреснал и те изтървал!
	Дай клетва пред небето, че си вярна!

	__ДЕЗДЕМОНА__
	То знае, че съм вярна!

	__ОТЕЛО__
			Не, то знае,
	че си невярна повече от ада!

	__ДЕЗДЕМОНА__
	Как, господарю? Към кого? С кого?

	__ОТЕЛО__
	Ах, Дездемона, махай се оттука!
	Върви си! Махай се!

	__ДЕЗДЕМОНА__
			О, черна напаст!
	Ти плачеш, господарю! Обясни ми,
	нима съм аз виновна за плача ти?
	Ако си мислиш, че баща ми бил е
	причината да бъдеш отзован,
	не ме вини: ако за тебе той е
	загубен, и за мене е загубен,
	съпруже мой!

	__ОТЕЛО__
		Да беше на небето
	угодно със беди да ме изпита,
	да ме засипе със позор и срам,
	до ноздрите да ме завре във бедност,
	в затвор да хвърли мен и всички мои
	надежди, до последната, аз пак
	в душата си открил бих една капка
	търпение. Но да ме стори цифра
	в часовника на присмеха, та дълго
	стрелката му да сочи в мене с пръст,
	уж движещ се, а сякаш спрял! Не мисля,
	че бих изтраял и срама. Да бих!
	Но как от туй, в което аз съм скрил
	сърцето си; от туй, което прави
	живота ми и без което няма
	живот за мен; от извора на мойто
	съществувание, което съхне,
	откъснато от него — от туй всичко
	лишен да бъда или да го пазя,
	но като тинест водоем, във който
	да се заплождат жаби? Пред това
	дори Търпението — туй небесно
	розовоусто ангелче — смрачава
	лице на адска фурия*18!
	[*18 _Фурия_ — фуриите били римски божества на отмъщението.]

	__ДЕЗДЕМОНА__
			Аз вярвам,
	че моят господар ме счита чиста!

	__ОТЕЛО__
	Да, чиста като летните мухи
	във кланицата, дето недоснесли
	яйцата си и вече блудстват пак!
	Защо си цъфнал, плевел тъй прекрасен,
	че сетивата ме болят от теб?

	__ДЕЗДЕМОНА__
	О, Боже мой, каква неосъзната
	простъпка съм допуснала, съпруже?

	__ОТЕЛО__
	Нима тоз снежен лист, таз бяла книга
	създадени са, за да се напише
	на тях „Развратница“? О, мръсна кучка!
	Какво си сторила? Река ли само
	да го разкажа, тези свои бузи
	ще трябва да превърна в пещи, жарки
	от изгорелия до пепел свян!
	Какво си сторила? Небето горе
	затиска нос; луната зажумява;
	дори и вятърът — тоз блудник, който
	целува де що срещне — се спотайва
	вдън земни кухини, за да не чуе
	какво си сторила!

	__ДЕЗДЕМОНА__
			Кълна се, вие
	без право ме обиждате!

	__ОТЕЛО__
				Защо?
	Не си ли кучка?

	__ДЕЗДЕМОНА__
		Не, кълна се в Бога!
	Ако това, съсъда си да пазиш
	за своя господар, далеч от чуждо
	докосване, не значи да си кучка,
	то аз не съм заслужила туй име!

	__ОТЕЛО__
	Та, казваш, не си кучка, а?

	__ДЕЗДЕМОНА__
				Не съм,
	кълна се в християнската си вяра!

	__ОТЕЛО__
	Не е възможно!

	__ДЕЗДЕМОНА__
		Господи, прости ми!

	__ОТЕЛО__
	Тогава извинете! Аз ви сбърках
	със хитрата венецианска курва,
	която се омъжи за Отело!…
	Ей вий…
N	Влиза Емилия.
		… чиято длъжност е обратна
	на свети Петровата! Вий, ключарко
	на пъкъла! Да, вие! Вие! Вие!
	Ний свършихме! Вземете за труда!
N	Хвърля й монети.
	Ключа след мен и никому ни дума!

N	Излиза.

	__ЕМИЛИЯ__
	О, Господи! Защо така говори?
	Какво ви каза? Как сте?

	__ДЕЗДЕМОНА__
			Още в шемет!…

	__ЕМИЛИЯ__
	Какво е станало със господаря?

	__ДЕЗДЕМОНА__
	С кого?

	__ЕМИЛИЯ__
		Със господаря ни, с кого!

	__ДЕЗДЕМОНА__
	Ах, кой е твоят господар?

	__ЕМИЛИЯ__
				Как кой?
	Тоз, който е и ваш!

	__ДЕЗДЕМОНА__
			Аз нямам вече
	свой господар. Недей да ме разпитваш.
	Аз нямам сълзи, драга, а пък само
	със плач могла бих да ти отговоря.
	Леглото ми таз вечер постели
	с постелките от сватбената нощ…
	И моля те, кажи на своя мъж
	да дойде тук!

	__ЕМИЛИЯ__
			Каква промяна, Боже!

N	Излиза.

	__ДЕЗДЕМОНА__
	Заслужила съм го! Кога ли лошо
	съм се държала, та да будя в него
	тъй страшни подозрения за нищо?

N	Влизат Яго и Емилия.

	__ЯГО__
	На вашите услуги съм, госпожо.
	Какво ви е?

	__ДЕЗДЕМОНА__
		Сама не знам. Децата
	се възпитават с ласка. Той могъл би
	с любов да ме сгълчи. Защото аз съм
	наистина дете за грубостта:
	не съм навикнала да ми крещят!

	__ЯГО__
	Какво е станало?

	__ЕМИЛИЯ__
			Какво ли, питаш?
	Това, че господарят я нарече
	мръсница, кучка и каква ли не —
	все думи, дето мъчно ги изтрайват
	жените с чест!

	__ДЕЗДЕМОНА__
			Такава ли съм, Яго?

	__ЯГО__
	Каква, мадам?

	__ДЕЗДЕМОНА__
			Каквато тя ви каза,
	че той ми каза, че била съм.

	__ЕМИЛИЯ__
				„Курва“ —
	това й каза! И натряскан просяк
	такива грозни думи не говори
	на дриплата си!

	__ЯГО__
			А защо го стори?

	__ДЕЗДЕМОНА__
	Не знам, но знам си, че не съм такава!

	__ЯГО__
	Недейте! Не плачете!… Дявол взел го!

	__ЕМИЛИЯ__
	Затуй ли се отказа тя от дом,
	баща, родина, тежки кандидати,
	за да й вика тъй? И да не плаче!

	__ДЕЗДЕМОНА__
	Такъв ми е бил жребият!

	__ЯГО__
				Хай, дявол!
	Отде му е дошло?

	__ДЕЗДЕМОНА__
			Небето знае!

	__ЕМИЛИЯ__
	Да пукна, ако някой гаден изрод,
	мошеник ловък, подъл интригант,
	мръсник и негодяй за лична полза
	не е измислил тази мръсотия!

	__ЯГО__
	Не, няма на света такива хора!

	__ДЕЗДЕМОНА__
	А ако има, Бог да им прости!

	__ЕМИЛИЯ__
	Да им прости бесилото! И ада
	да им изглозга космите дано!
	Ще я нарича „курва“! Отде знае?
	С кого я е видял? Где? Как? Кога?
	С какво е дала толковичък повод?
	Под кожата му се е вмъкнал някой
	злодей, разбойник, пакостник презрян!
	Да ще небето да разголи тези
	безбожни сплетници и бич да вложи
	във всяка честна длан, че да ги гоним
	пред хората от изток чак до запад!

	__ЯГО__
	Не викай толкоз!

	__ЕМИЛИЯ__
			Пфу, не ги е грях!
	Един от тях нали преди обърна
	ума ти откъм опакото, уж че
	аз имала съм нещо с генерала…

	__ЯГО__
	Мълчи, глупачко!

	__ДЕЗДЕМОНА__
			Помогни ми, Яго,
	отново да спечеля своя мъж!
	Иди, приятелю! Поговори му!
	Защото аз не знам с какво могла съм
	да го загубя. Ей ме, коленича:
	ако сгрешила съм най-малко даже
	на дело или в мисъл; ако тези
	очи, уши и други сетива
	са се зарадвали от чужда хубост;
	ако не го обичам, както вчера
	съм го обичала и както утре
	ще го обичам (даже да рече
	да ме напъди боса по света),
	бял ден да не дочакам! Много може
	да стори грубостта и той със грубост
	живота ми могъл би да разсипе,
	но не да драсне моята любов!
	Аз тази дума, със която той
	ме назова, не смея да я кажа,
	а камо ли да сторя туй, с което
	се тя заслужва! Не, не бих могла
	за всички суети на този свят!

	__ЯГО__
	Госпожо, успокойте се! Това е
	нетрайно кипване. Държавни грижи
	разсърдили са го.

	__ДЕЗДЕМОНА__
			Дано е тъй!

	__ЯГО__
	Повярвайте ми, тъй е!
N	Тръбен звук.
				Таз тръба
	ви кани за вечерята. Вървете!
	Венецианските ви гости чакат.
	И без сълзи! Ще се оправи всичко!
N	Дездемона и Емилия излизат.
N	Влиза Родриго.
	Какво има, Родриго?

	__РОДРИГО__
	Ти, Яго, не играеш честно с мен!

	__ЯГО__
	Какво нечестно съм ти направил?

	__РОДРИГО__
	Всеки ден ме залъгваш с нова измислица! И забелязвам напоследък, че по-скоро отдалечаваш от мен сгодните случаи, отколкото да ми създаваш причини за надежди. Но това, да знаеш, вече няма да го търпя! И още не съм убеден, че трябва да ти се размине всичко, което аз, глупакът, изпатих досега заради тебе!

	__ЯГО__
	А искаш ли да ме изслушаш, Родриго?

	__РОДРИГО__
	Доста съм те слушал! У тебе думи и дела не са в родство помежду си!

	__ЯГО__
	Несправедливо ме обвиняваш!

	__РОДРИГО__
	Истината те обвинява! Разорен съм до дъно! Скъпоценностите, които измъкна от мене, уж за да ги дадеш на Дездемона, досега да са покварили монахиня! Ти ми каза, че ги била приела с думи, обещаващи благосклонност в близко бъдеще. А нищо такова не виждам!

	__ЯГО__
	Добре, добре! Карай!

	__РОДРИГО__
	Добре? И да карам? Не мога да карам! И това никак не е добре! Дори ми се вижда, че има нещо нечисто тук и почвам да се чувствам изигран!

	__ЯГО__
	Много добре!

	__РОДРИГО__
	Казах ти, че никак не е добре! Сам ще подиря среща с Дездемона! Ако ми върне скъпоценностите, ще престана да я ухажвам и ще й се извиня за незаконното си домогване. Ако не ми ги върне, бъди уверен, че ще подиря удовлетворение от тебе!

	__ЯГО__
	Каза ли си всичко?

	__РОДРИГО__
	Да. И всичко, което казах, ще го извърша!

	__ЯГО__
	И хубаво! Сега виждам, че си имал дух, и започвам да си съставям по-добро мнение за тебе! Дай си ръката, Родриго! Твоето недоволство беше основателно и все пак аз те уверявам, че съм действал безукорно в твоя полза.

	__РОДРИГО__
	Нещо не се забелязваше!

	__ЯГО__
	Разбира се, че не се е забелязвало и твоето съмнение не е лишено от разумност. Но, Родриго, ако ти си наистина такъв, какъвто сега повече от всякога имам основание да те считам — искам да кажа: смел, храбър и безстрашен, — покажи го тази нощ! И ако следващата нощ не се насладиш на Дездемона, избирай сам начина, по който ще ми вземеш живота!

	__РОДРИГО__
	Каква е работата? Стига да е в кръга на разумното и възможното!…

	__ЯГО__
	Драги мой, от Венеция е пристигнала заповед, която назначава Касио на мястото на Отело.

	__РОДРИГО__
	Вярно ли? Че тогава Отело и Дездемона ще се върнат във Венеция!

	__ЯГО__
	О, не. Той си заминава за Мавритания и ще отмъкне със себе си прекрасната Дездемона. Освен ако не го задържи тук някоя случайност. А каква по-добра случайност от отстраняването на Касио?

	__РОДРИГО__
	Какво разбираш под „отстраняването“ му?

	__ЯГО__
	Ами това, да стане непригоден да замести Отело, като му бъде светено маслото.

	__РОДРИГО__
	И това трябва аз да го направя?

	__ЯГО__
	Да, ако имаш дързостта да се бориш за своето право и изгода. Днес той ще остане на вечеря у една фльорца и аз ще го подиря там. Той не знае още за честта, която го е постигнала. Ако го изчакаш нейде наблизо, ще уредя да излезе оттам между дванайсет и един — и тогава е твой! Аз ще бъда зад него за всеки случай и двама ще си го обработим както трябва. Хайде, не стой като треснат, а тръгвай с мене! Ще ти докажа така убедително необходимостта от неговата смърт, че ще се почувстваш задължен да го очистиш. Хайде, крайно време е за вечеря! Нощта ей сега ще превали. На работа!

	__РОДРИГО__
	Трябват ми още доводи.

	__ЯГО__
	Ще ги имаш, не бой се!

N	Излизат.


>>	Трета сцена

N	Другаде в крепостта.
N	Влизат Отело, Лодовико, Дездемона, Емилия и свита.

	__ЛОДОВИКО__
	Не, моля ви! Недейте си създава
	излишен труд!

	__ОТЕЛО__
			Защо? Ще ви изпратя.
	Разходка след вечеря не вреди.

	__ЛОДОВИКО__
	Спокойна нощ, мадам! Благодаря ви.

	__ДЕЗДЕМОНА__
	И аз благодаря ви за честта.

	__ОТЕЛО__
	Да тръгваме!… Дездемона!

	__ДЕЗДЕМОНА__
	Да, господарю?

	__ОТЕЛО__
	Ти си легни веднага. Ще се върна след малко. И освободи тази своя прислужница!

	__ДЕЗДЕМОНА__
	Ще бъде сторено, съпруже мой.

N	Отело, Лодовико и свитата излизат.

	__ЕМИЛИЯ__
	Изглежда по-учтив. Какво ви каза?

	__ДЕЗДЕМОНА__
	Че щял да се завърне подир малко
	и нареди веднага да си легна,
	а тебе, каза, да освободя.

	__ЕМИЛИЯ__
	Да ме освободите?

	__ДЕЗДЕМОНА__
			Да, тъй каза.
	Затуй донес ми нощницата, драга,
	и си върви — не бива да го дразним.

	__ЕМИЛИЯ__
	О, да не бяхте се видели с него!

	__ДЕЗДЕМОНА__
	Какво говориш! Толкоз го обичам,
	че и упорствата му, и сръдните,
	и укорите му — я, откопчай ме! —
	за мен са прелестни!

	__ЕМИЛИЯ__
			Застлах леглото
	тъй, както наредихте.

	__ДЕЗДЕМОНА__
			Все едно.
	О, Боже какви глупости ни идат!
	Ако от двете ни умра аз първа,
	покрий ме във ковчега със една
	от тез постелки!…

	__ЕМИЛИЯ__
			Врели-некипели!

	__ДЕЗДЕМОНА__
	Във къщи имахме една слугиня
	на име Барбара. Обикна тя,
	но нейният пройдоха я заряза.
	Тя пееше една такава песен
	за ивата — наивна, ала сякаш
	разказваща съдбата й; и с нея
	издъхна тя. Сега все тоз напев
	върти ми се и току-виж, склонила
	глава встрани, запея, както нявга
	горката Барбара… Но бързай, бързай!

	__ЕМИЛИЯ__
	Да донеса ли нощницата?

	__ДЕЗДЕМОНА__
				Не,
	бъди добра и откопчай ме тука!…
	Тоз Лодовико е приятен мъж.

	__ЕМИЛИЯ__
	Красавец!

	__ДЕЗДЕМОНА__
	И забавен събеседник.

	__ЕМИЛИЯ__
	Зная във Венеция една дама, която би пропътувала боса до Палестина за едно докосване на брадичката му!

	__ДЕЗДЕМОНА__ _(пее)_
		„Девойка печална под ива седи
		Венче увий ми, иво, иво —
		с глава на колене, с ръка на гърди.
		И с мен плачи ми, иво, иво,
			че той красиво
			кле ми се, иво,
			но бе лъжливо,
			лъжливо, иво!
		По камъка хладен сълзи й текат
		Венче увий ми, иво, иво —
		и жална й песен струите влекат…“
N	Подава дреха.
	Сложи и таз при другите!
N	Пее.
		„— И с мен плачи ми, иво, иво…“
	Побързай, моля те! Сега ще дойде.
N	Пее.
		„Недейте го съди! Прощавам му аз!“…
	Не, туй бе после… Чувай! Някой чука!

	__ЕМИЛИЯ__
	Това е вятърът…

	__ДЕЗДЕМОНА__ _(пее)_
		„— Измамник!“ — му рекох, но каза ми той:
		Венче увий ми, иво, иво —
	Жените безчет са, мъжете — безброй
	Тъй! Лека нощ! Очите ми смъдят —
	на плач ще е.

	__ЕМИЛИЯ__
			Ами!

	__ДЕЗДЕМОНА__
				Така разправят.
	О, тез мъже! Емилия, кажи ми,
	ти мислиш ли наистина, че има
	жени да мамят своите съпрузи
	така безсъвестно?

	__ЕМИЛИЯ__
			Че как да няма!

	__ДЕЗДЕМОНА__
	Ти би ли го направила, да кажем,
	че ти предложат този свят в замяна?

	__ЕМИЛИЯ__
	А вий не бихте ли?

	__ДЕЗДЕМОНА__
			Не бих, кълна се
	пред божията светлина!

	__ЕМИЛИЯ__
				И аз
	не бих пред светлината. Но не знам
	дали на тъмничко…

	__ДЕЗДЕМОНА__
			Ще го направиш,
	ако дадат ти този свят?

	__ЕМИЛИЯ__
			Госпожо,
	светът е нещо едро, не е брошка,
	а пък грехът е нищо: грешка-прошка!

	__ДЕЗДЕМОНА__
	Така говориш, но не ще го сториш!

	__ЕМИЛИЯ__
	Ще го сторя и ще се престоря, че не е било. Казвам ви: за някое пръстенче няма да го направя; и за метър батиста — няма; нито за фусти, блузки и шапчици. Но за целия свят… Защо да не сложа на съпруга си едни малки рогца, ако ще ги скрия веднага под голямата корона на света? За такава печалби отивам в чистилището!

	__ДЕЗДЕМОНА__
	Проклета нека бъда, ако сторя
	подобен срам за целия тоз свят!

	__ЕМИЛИЯ__
	Защо? Срамът е срам пред света, а щом получите света срещу труда си, срамът ви ще бъде срам пред вашия си свят и вие можете да си го заличите, ако искате.

	__ДЕЗДЕМОНА__
	Не вярвам, че жени такива има!

	__ЕМИЛИЯ__
	Аз знам дузина, а към тях сложете
	и всички тез, които би побрал
	светът, за който те са съгрешили.
	Но мисля, че вината е в мъжете,
	ако жените бъркат. Те защо,
	забравили дълга семеен, пръскат,
	което нам се пада, в чужди скути?
	Защо от ревност постоянно стягат
	юздите ни? И бият ни нерядко
	и ни орязват къщните разходи,
	ей тъй, напук! Та да не би жените
	да сме без злъчки? Може да сме нежни,
	но кипнем ли, ний знаем да мъстим.
	Та нека благоверните ни помнят,
	че и съпругите им имат чувства,
	око, небце за сладко и горчиво!
	Какво ги кара да търчат по други?
	Желание да се позабавляват?
	Възможно. Или страст? И страст навярно.
	А може би и слаба воля? Да.
	А ние според тези господа
	без страст ли сме? Не щеме ли забава?
	Или у нас е волята по-здрава,
	отколкото у тях? Тогаз да знаят,
	че те започват, но у нас е краят
	и ако тук-таме рога получат,
	то те самите на това ни учат!

	__ДЕЗДЕМОНА__
	Върви, върви! По бих желала аз
	да ражда злото в тях добро у нас!

N	Излизат.


>	Пето действие
>>	Първа сцена

N	Улица.
N	Влизат Яго и Родриго.

	__ЯГО__
	Измъквай шпагата си! Той излиза!
	Стой тук, зад ъгъла, и като мине,
	муши, не бой се! Аз ще ти помогна.
	Помни, че от това зависи всичко!
	Или — или! Стегни се! И без страх!

	__РОДРИГО__
	Бъди наблизо! Ако нещо стане…

	__ЯГО__
	До тебе съм! Бъди готов за удар!

N	Отива встрани.

	__РОДРИГО__
	Не ме влече таз работа, но той
	ми даде убедителни причини.
	Един човек по-малко! Действай, шпаго!

	__ЯГО__
	Аз тази пришка я раз чесах тъй, че
	чак мен ме засърбя! Дали Родриго
	ще прати Касио на оня свят,
	или обратното, или взаимно
	ще се изтрепят — аз печеля всякак.
	Остане ли Родриго, ще си иска
	онуй, което изцедих му, уж
	за съблазняване на Дездемона.
	Това не ми се ще. Ако, обратно,
	остане Касио — със всичко свое
	той пръска чар, пред който аз съм урод!
	А може мавърът да му разкрие
	играта ми и всичко да пропадне.
	Не, трябва да умре!… Излиза! Той е!

N	Влиза Касио.

	__РОДРИГО__
	Познах му стъпките!… Умри, подлец!

N	Нанася удар.

	__КАСИО__
	Тоз удар би бил смъртен, ако нямах
	под блузата си сигурна защита!
	Сега да видим твоята!

N	Изважда шпага. Двамата си нанасят удари.

	__РОДРИГО__
			Умирам!

	__КАСИО__
	Осакатиха ме! На помощ! Хора!

N	Яго излиза.
N	Влиза — встрани — Отело.

	__ОТЕЛО__
	Гласът на Касио! Добрият Яго
	е изпълнителен!

	__РОДРИГО__
			О, аз — негодник!

	__ОТЕЛО__
	Да, точно тъй е!

	__КАСИО__
			Помощ! Факли! Лекар!

	__ОТЕЛО__
	Да, той е, той! О, честни, верни Яго,
	бедата на приятеля си взел
	тъй присърце, ти даваш ми урок!
	Мръснице, твоят мил е мъртъв! Скоро
	и ти ще срещнеш черния си край!
	Готви се във леглото си, защото
	очите ти не ще смекчат мъстта ми,
	а нейният закон е — знай — такъв:
	върху петно от сласт — петно от кръв!

N	Излиза.
N	Влизат Лодовико и Грациано.

	__КАСИО__
	Убийство! Стража! Хора! Помощ! Помощ!

	__ГРАЦИАНО__
	Кой вика тъй? Тук става нещо страшно!

	__КАСИО__
	На помощ!

	__ЛОДОВИКО__
		Чуйте! Чуйте!

	__РОДРИГО__
			О, горко ми!

	__ЛОДОВИКО__
	Аз чувам неколцина! Тук е тъмно
	и може би е клопка! По-разумно
	ще бъде да изчакаме подкрепа!

	__РОДРИГО__
	На помощ! Губя кръв!

	__ЛОДОВИКО__
			Там някой иде!

N	Влиза отново Яго в домашна роба.

	__ГРАЦИАНО__
	Един по риза, с меч в ръка и с факла!

	__ЯГО__
	Кои сте вий? Кой викаше за помощ?

	__ЛОДОВИКО__
	Не знаем!

	__ЯГО__
		А не чухте ли да викат?

	__КАСИО__
	За Бога!

	__ЯГО__
		Ето пак! Сега ще видим!

	__ГРАЦИАНО__
	Това е адютантът на Отело!

	__ЛОДОВИКО__
	Да, той е! Много доблестен човек!

	__ЯГО__
	Ти кой си, дето стенеш тъй?

	__КАСИО__
				Ах, Яго!
	Нападнат съм! Промушен от убийци!

	__ЯГО__
	Вий, лейтенанте! Де са подлеците?

	__КАСИО__
	Единият от тях е тук наблизо
	и няма да избяга!

	__ЯГО__
			Ах, мерзавци!
N	Към Лодовико и Грациано.
	А вий защо стоите безучастни?
	Елате да помогнете!

	__РОДРИГО__
			На помощ!

	__КАСИО__
	Това е той, единият!

	__ЯГО__
			Така ли?
	Ах ти, негодник! Ах, проклет злодей!

N	Намушква Родриго.

	__РОДРИГО__
	О, подли Яго! О, жестоко куче!

	__ЯГО__
	Ще ми нападаш в тъмно, от засада!…
	А другите разбойници къде са?
	Защо мълчи градът?… Убийство! Помощ!
	А вие тук какви сте — честни хора
	или негодници?

	__ЛОДОВИКО__
			Сами решете,
	когато се повгледате във нас!

	__ЯГО__
	Това сте вий, почтени Лодовико?

	__ЛОДОВИКО__
	Улучихте.

	__ЯГО__
		Простете ми, синьоре,
	но Касио е зле ранен и аз…

	__ГРАЦИАНО__
	Как? Касио?

	__ЯГО__
		Какво се случи, братко?

	__КАСИО__
	Кракът ми е пронизан! Губя кръв!

	__ЯГО__
	О, Господи! Светнете! Ей сега
	ще го превържа с ризата си! Ето!

N	Влиза Бианка.

	__БИАНКА__
	Какво е станало? Кой вика тук?

	__ЯГО__
	Кой вика ли?

	__БИАНКА__
			О, Касио! О, мили!
	О, сладки Касио! О, скъпи мой!

	__ЯГО__
	Марш, уличнице!… Касио, кажете,
	не предполагате ли кой могъл би
	да ви нападне?

	__КАСИО__
			Не.

	__ГРАЦИАНО__
				Вас дирих точно
	и съжалявам, че ви сварвам тъй!

	__ЯГО__
	Една жартиера, за да спрем кръвта!
	И нещо, със което да го вдигнем!

	__БИАНКА__
	Загуби свяст! О, Касио! О, мили!

	__ЯГО__
	Аз мисля, господа, че тази дрипа
	навярно има пръст във всичко туй…
	Търпете, Касио!… Я, чакай, чакай!
	Да видим тоя тук не го ли знаем?
	О, ужас! Туй е моят сънародник
	и стар познат Родриго!… Не!… Да, той е!

	__ГРАЦИАНО__
	Родриго от Венеция?

	__ЯГО__
			Той точно!
	И вий ли го познавате?

	__ГРАЦИАНО__
			Как? Аз ли?

	__ЯГО__
	О, извинете ме, синьор Грациано!
	Сред тез кръвопролития объркан,
	не ви познах веднага.

	__ГРАЦИАНО__
			Моля, моля!

	__ЯГО__
	Спокойно, Касио!… Донесте стол!

	__ГРАЦИАНО__
	Родриго?

	__ЯГО__
		Той е! Той! Ха, ей го стола!
	Сега го отнесете предпазливо,
	пък аз ще викна главния хирург!…
	А вие му спестете свойте грижи,
	госпожо драга!… Касио, тоз, който
	лежи убит, ми беше скъп приятел —
	защо се спречкахте?

	__КАСИО__
			Кой? Аз със него?
	Та аз не го познавам!

	__ЯГО__
			Вий сте бледа!…
	Носете го!
N	Касио и трупът на Родриго биват изнесени.
		Вий стойте, господа!…
	Бледнеем, а?… Не, вижте колко ужас
	личи в очите й! Постойте малко
	и много работи ще станат ясни!
	Не, гледайте я! Вижте! Гузността
	самичка проговаря без уста!

N	Влиза Емилия.

	__ЕМИЛИЯ__
	Какво е станало? Съпруже, казвай!

	__ЯГО__
	Във мрака Касио е бил нападнат
	от нашия Родриго и от други,
	избягали след туй. Родриго свърши,
	а Касио отнесохме ранен.

	__ЕМИЛИЯ__
	О, бедният! И Касио — горкият!

	__ЯГО__
	Това са плодовете на разврата!
	Емилия, иди и разбери
	от Касио къде е бил таз вечер!…
	Защо се разтреперахте, госпойцо?

	__БИАНКА__
	Той беше у дома, но аз треперя
	от друго!

	__ЯГО__
		А, от друго? Тръгвай с мен!

	__ЕМИЛИЯ__
	Пачавра!

	__БИАНКА__
		Аз — пачавра? Аз, госпожо,
	съм честна като тебе, дето смееш
	да ме обиждаш тъй!

	__ЕМИЛИЯ__
			Кой? Ти ли? Пфу!

	__ЯГО__
	Да идем при ранения, синьори…
	Ти, тръгвай с нас! След малко ще запееш
	по-иначе!… Емилия, изтичай
	във крепостта и съобщи за всичко
	на генерала и жена му!…
N	Емилия излиза.
				Моля,
	минавайте пред мен!
N	Излизат всички освен Яго.
	През тази нощ съдбата ще покаже
	дали ще ме издигне, или смаже!

N	Излиза.

>>	Втора сцена

N	В спалнята на Дездемона.
N	Дездемона спи. Влиза Отело със светилник.

	__ОТЕЛО__
	Причина имам, да, причина имам —
	не питайте каква, звезди невинни! —
	причина имам. Няма да пролея
	кръвта й, не, и няма да разкъсам
	таз кожа с белота на девствен сняг
	и гладкост на полиран алабастър!
	Но трябва да умре, за да не мами
	и други подир мен. Ще угася
	тоз пламък тук, а подир него — тоя.
	Но ако духна теб, горящ прислужник,
	и се разкая, пак ще те запаля,
	а угася ли твоя плам, о тънко
	произведение на естеството,
	кой огън Прометеев*19 ще ти върне
	[*19 _„… огън Прометеев…“_ — титан, който откраднал от Олимп огъня и го дал на хората, за което бил наказан от Зевс: на Кавказката скала, към която той бил прикован с вериги, всяка сутрин долитал огромен орел и кълвял черния му дроб, който през следващата нощ се възстановявал.]
	прекрасния светлик? Веднъж откъснат,
	цветът на розата, той вече вехне,
	и свеж растеж със нищо ний не можем
	да му дадем. На храста ще те вдъхна!
N	Целува Дездемона.
	О, чист балсам, почти размекнал меча
	на правосъдието!… Още само
	единствен път!… И тоз път само още!…
	Ако останеш, както си сега,
	ще те убия и ще те обичам
	и след смъртта ти!… За последен път!…
	О, никога така върховна сладост
	не е била тъй пагубна! Аз плача,
	но със жестоки сълзи. Мойта жал е
	небесна — тя убива, дето люби…
	Събужда се!

	__ДЕЗДЕМОНА__
			А, ти ли си, Отело?

	__ОТЕЛО__
	Аз, Дездемона.

	__ДЕЗДЕМОНА__
		Няма ли да легнеш?

	__ОТЕЛО__
	Помоли ли се Богу, Дездемона?

	__ДЕЗДЕМОНА__
	Да, господарю.

	__ОТЕЛО__
		Ако имаш някой
	неизповядан пред небето грях,
	моли за него прошка. И по-бързо!

	__ДЕЗДЕМОНА__
	О, Господи, защо говориш тъй?

	__ОТЕЛО__
	Върши без приказки! Ще чакам тука.
	И се покай добре! Опазил Господ —
	душата ти не искам да убивам!

	__ДЕЗДЕМОНА__
	Говориш за убийство?

	__ОТЕЛО__
			Да.

	__ДЕЗДЕМОНА__
				Тогава
	да се смилят над мене небесата!

	__ОТЕЛО__
	От все сърце го искам.

	__ДЕЗДЕМОНА__
			Щом тъй казваш,
	ти няма да го сториш, вярвам.

	__ОТЕЛО__
				Хм!

	__ДЕЗДЕМОНА__
	Но все пак страх ме е! Ти зло вещаеш,
	когато тъй въртиш очи! Не зная
	защо би трябвало да се страхувам,
	но чувствам: страх ме е!

	__ОТЕЛО__
			Мисли, мисли
	за греховете си!

	__ДЕЗДЕМОНА__
			Каквито имам,
	били са плод на нашата любов!

	__ОТЕЛО__
	И неин плод ще бъде и смъртта ти!

	__ДЕЗДЕМОНА__
	Против природата е за любов
	да носиш смърт!… Защо тъй хапеш устна?
	И що за бяс разтърсва те издъно?
	Това са лоши признаци! Но вярвам,
	че те не са насочени към мен!

	__ОТЕЛО__
	Мълчи! Кротувай!

	__ДЕЗДЕМОНА__
			Ето ме: мълча.
	Кажи какво ти е?

	__ОТЕЛО__
	Онази кърпа,
	най-скъпата ми, дето ти я дадох,
	ти си посмяла да я подариш
	на Касио!

	__ДЕЗДЕМОНА__
	Заклевам се, не съм!
	Викни го! Питай го!

	__ОТЕЛО__
	Душице моя,
	пази се от лъжливи клетви! Знай, че
	в тоз миг лежиш на смъртния си одър!

	__ДЕЗДЕМОНА__
	Но не за да умра сега на него?

	__ОТЕЛО__
	След мъничко. Затуй признай греха си!
	Да го отхвърлиш сто пъти под клетва,
	пак, все едно, не можеш да поклатиш
	ужасната увереност, която
	реве във мен! Готви се да умреш!

	__ДЕЗДЕМОНА__
	Смили се, Господи!

	__ОТЕЛО__
			Дано те чуе!

	__ДЕЗДЕМОНА__
	И ти смили се! Вярвай ми, съпруже,
	не съм ти изменила ни веднъж
	и Касио обичала съм само,
	тъй както Бог желае всички хора
	да се обичат! Никога не съм му
	дарявала каквото и да е!

	__ОТЕЛО__
	Видях си кърпата — кълна се, мойта! —
	в ръката му! Лъжкиньо, ти превръщаш
	сърцето ми на камък и ме караш
	да свърша в гневен пристъп онова,
	което искам да не е убийство,
	а жертвоприношение! Видях я
	със тез очи!

	__ДЕЗДЕМОНА__
		Тогаз я е намерил!
	Не съм я давала! Прати за него
	и той ще си признае!

	__ОТЕЛО__
			Той призна!

	__ДЕЗДЕМОНА__
	Какво?

	__ОТЕЛО__
		Че те е имал!

	__ДЕЗДЕМОНА__
			Мене?

	__ОТЕЛО__
				Да!

	__ДЕЗДЕМОНА__
	Не е възможно! Няма да го каже!

	__ОТЕЛО__
	Да, вече няма. Моят честен Яго
	погрижи се за туй!

	__ДЕЗДЕМОНА__
			О, Боже мой,
	страхът подсказва ми! Нима е мъртъв?

	__ОТЕЛО__
	Да беше имал хиляди живота,
	мъстта ми би намерила за тях
	местенце във стомаха си!

	__ДЕЗДЕМОНА__
				О, Боже!
	Погубен е! И свършено е с мен!

	__ОТЕЛО__
	Развратнице, пред мен ще го оплакваш

	__ДЕЗДЕМОНА__
	О, прогони ме, но не ме убивай!

	__ОТЕЛО__
	Млък, блуднице!

	__ДЕЗДЕМОНА__
	Убий ме утре! Дай ми тази нощ!

	__ОТЕЛО__
	А, ще се бориш?

	__ДЕЗДЕМОНА__
			Само четвърт час!

	__ОТЕЛО__
	Започнах — няма връщане!

	__ДЕЗДЕМОНА__
				Минутка!
	Да се помоля само!

	__ОТЕЛО__
			Твърде късно!

N	Души я.

	__ЕМИЛИЯ__ _(отвън)_
	Синьор Отело! Ей, синьор Отело!

	__ОТЕЛО__
	Какъв е този шум?… Тя още диша!
	Жесток съм аз, но не и безсърдечен.
	Не искам да се мъчиш!… Ето!… Тъй!…

	__ЕМИЛИЯ__ _(отвън)_
	Синьор Отело! Господарю!

	__ОТЕЛО__
				Кой е?

	__ЕМИЛИЯ__ _(отвън)_
	Добри ми господарю, за минутка!
	Изпратена съм да ви кажа нещо!

	__ОТЕЛО__
	Емилия!… Сега!… Не диша вече…
	Навярно иде да ми съобщи
	смъртта на Касио… Дали не мръдна?
	Не, нищо! Мълчалива като гроб…
	Ще й отворя… Ха, помръдна сякаш!
	Не, не! Какво да сторя? Щом я пусна,
	ще иска да говори със жена ми!
	„Жена ми“, ха! „Жена ми“! Как го казах!
	Каква жена? Жена аз вече нямам!
	Непоносимо! Струва ми се, сякаш
	би трябвало и слънце, и луна
	да се смрачат; земята, ужасена,
	пред мен да зейне!

	__ЕМИЛИЯ__ _(отвън)_
			Отворете, моля!
	Аз имам да ви кажа важна вест!

	__ОТЕЛО__
	Забравих ви, Емилия! Простете!
	Минутка само!… Първо да придръпна
	завесата… Къде сте?
N	Закрива леглото със завесата и отваря.
N	Влиза Емилия.
			Какво има?

	__ЕМИЛИЯ__
	Убийства, господарю! Кръв и ужас!

	__ОТЕЛО__
	Къде? Кога?

	__ЕМИЛИЯ__
		Току-що, господарю!

	__ОТЕЛО__
	Това е от луната. Вероятно
	дошла е твърде близко до земята
	и подлудява хората. Е, казвай!

	__ЕМИЛИЯ__
	Микеле Касио уби един
	млад венецианец. Казва се Родриго.

	__ОТЕЛО__
	Родриго — мъртъв? Касио — и той?

	__ЕМИЛИЯ__
	Не, Касио е жив!

	__ОТЕЛО__
			Как жив? Тогава
	едната смърт е във неверен ключ
	и сладката ми мъст звучи фалшиво!

	__ДЕЗДЕМОНА__ _(зад завесата)_
	Умирам без вина!

	__ЕМИЛИЯ__
			Кой стене там?

	__ОТЕЛО__
	Кога? Къде?

	__ЕМИЛИЯ__
		О, Господи, помилуй!
	Туй бе гласът на мойта господарка!
	На помощ! Хора! Сладка Дездемона!
	Продумайте, о, мила, скъпа моя!

	__ДЕЗДЕМОНА__
	Напускам ви безгрешна!

	__ЕМИЛИЯ__
			Кой го стори?

	__ДЕЗДЕМОНА__
	Самичка! Сбогом! И предай от мене
	привет на моя господар! Прощавай!

N	Умира.

	__ОТЕЛО__
	Как би могло да стане туй убийство?

	__ЕМИЛИЯ__
	О, Господи, отде да знам!

	__ОТЕЛО__
				Вий чухте,
	самичка каза, че не съм бил аз!

	__ЕМИЛИЯ__
	Да, каза. Нямам как да отрека!

	__ОТЕЛО__
	Тя с таз лъжа запъти се към ада!…
	Аз, аз убих я!

	__ЕМИЛИЯ__
			Толкова по ангел
	тя става от това, а ти — по дявол!

	__ОТЕЛО__
	Тя беше лъжла и прелюбодейка!

	__ЕМИЛИЯ__
	Не, ти клеветник си и злобен дявол!

	__ОТЕЛО__
	Тя беше по-невярна от водата!

	__ЕМИЛИЯ__
	Не, ти от огъня си по-прибързан,
	щом тъй я хулиш! Тя бе райски чиста!

	__ОТЕЛО__
	Мръсникът Касио й се е качвал!
	Мъжа си питай! Щях да се осъдя
	за дъното на ада, ако бях
	дошъл до тази крайност, без да имам
	добри причини. Твоят мъж ги знае
	подробно!

	__ЕМИЛИЯ__
		Моят мъж?

	__ОТЕЛО__
			Да, твоят мъж!

	__ЕМИЛИЯ__
	Че тя ви е изменяла, така ли?

	__ОТЕЛО__
	Да, с Касио! Ако ми беше вярна,
	и Бог ми би предложил във замяна
	втор свят от безупречен хризолит*20,
	[*20 _Хризолит_ — вид гранат — златист на цвят, — ценен много широко по Шекспирово време.]
	не бих я дал за него!

	__ЕМИЛИЯ__
			Моят мъж?

	__ОТЕЛО__
	Да, той ми съобщи за нея пръв,
	защото е човек със чест и мрази
	калта и гадостите!

	__ЕМИЛИЯ__
			Моят мъж?

	__ОТЕЛО__
	Да, твоят мъж! Сто пъти вече питаш!

	__ЕМИЛИЯ__
	О, бедна Дездемона! Подлостта
	се е погаврила със твойта обич!…
	И моят мъж ти каза, че жена ти
	те мами, тъй ли?

	__ОТЕЛО__
			Твоят мъж, да, жено!
	Или забравила си тази дума?
	Съпругът твой и моят пръв приятел,
	добрият, честният и верен Яго!

	__ЕМИЛИЯ__
	Ако е тъй, душицата му гадна
	по грам на ден да гние! Той е лъгал!
	Тя беше толкоз влюбена във теб,
	ужасен неин избор!

	__ОТЕЛО__
			Повтори го!

	__ЕМИЛИЯ__
	Не ме е страх от теб! Това, което
	си сторил, е достойно за небето
	не повече, отколкото ти сам
	достоен бе за нея!

	__ОТЕЛО__
			Млък — ти казвам!

	__ЕМИЛИЯ__
	Ти нямаш сила да ми сториш зло
	дори наполовина от онази,
	която имам аз — да го изтрая!
	О, чер глупец! О, глупав лековерник!
	Безумец! Луд! Какво, какво направи!…
	Не давам пет пари за твоя меч!
	Ще те обадя, ако ще дори
	да ме убиеш двайсет пъти! Помощ!
	Убийство! Помощ! Идвайте! Насам!
	Арапинът уби жена си! Помощ!

N	Влизат Монтано, Грациано, Яго и други.

	__ЯГО__
	Простете, генерале! Какво има?

	__ЕМИЛИЯ__
	А, ето те! Добри си ги забъркал,
	щом върху теб убийците стоварват
	делата си!

	__ЯГО__
		Какво говориш, жено?

	__ЕМИЛИЯ__
	Ако си мъж, изобличи го! Лъже!
	От тебе бил узнал, че Дездемона
	го мамела! Аз знам, не си го сторил!
	Не си такъв злодей! Опровергай го!
	Не мога да понасям всичко туй!

	__ЯГО__
	Аз казах му, каквото мислех само,
	и нищо повече от туй, което
	той сам след туй с очите си видя.

	__ЕМИЛИЯ__
	Но казал ли си му, че тя го мами?

	__ЯГО__
	Да, казах му.

	__ЕМИЛИЯ__
	Ти казал си лъжа! Противна, долна,
	отблъскваща лъжа! Небето вижда,
	каква лъжа! Тя с Касио? Нима
	за Касио пак ти си му го казал?

	__ЯГО__
	Пак аз, глупачко! И си спри езика!

	__ЕМИЛИЯ__
	Аз няма да си спра езика, няма!
	Аз трябва да говоря! Там, в леглото,
	лежи убитата ми господарка!

	__ВСИЧКИ__
	Какво говори тя? Опазил Господ!

	__ЕМИЛИЯ__
	И всичко туй е плод на твойте думи!

	__ОТЕЛО__
	Тя казва истината, господа!

	__ГРАЦИАНО__
	Ужасна истина!

	__МОНТАНО__
			Престъпно дело!

	__ЕМИЛИЯ__
	Злодей! Злодей! Злодей! О, аз си знаех!
	Усещах го! Умишлено убийство!
	О, подлост! Низост! О, ще се убия!
	Злодей! Злодей!

	__ЯГО__
	Ти луда ли си? Марш във къщи бързо!

	__ЕМИЛИЯ__
	Изслушайте ме, мили господа!
	Дължа му — знам — покорство, но сега
	аз трябва да говоря!… А във къщи
	изобщо май не ще ме видиш, Яго!

	__ОТЕЛО__
	О-о-о!

N	Пада върху леглото.

	__ЕМИЛИЯ__
	Реви, гърчи се, звяр! Ти умъртви
	най-чистата невинност на земята!

	__ОТЕЛО__
	Тя беше гнила в костите си!
N	Става от леглото.
				Чичо,
	едва сега ви виждам. Там, в леглото,
	е вашта племенница, чийто дъх
	аз сам току-що спрях с тез две ръце.
	Туй дело, знам, ще ви се види странно.

	__ГРАЦИАНО__
	О, бедна Дездемона! Аз щастлив съм,
	че старият ти татко е във гроба.
	Със своята женитба ти, момиче,
	прекъсна изтънялата му нишка,
	но ако беше доживял смъртта ти,
	уверен съм, той щеше да напъди
	със хули ангела си покровител
	и да погуби своята душа!

	__ОТЕЛО__
	Прискърбно е, но Яго ще ви каже,
	че тя със Касио стотици пъти
	е сливала плътта си. Той самият
	призна си го. И за труда си той
	от нея е получил във подарък
	подаръка, със който аз й бях
	изказал най-дълбоката си обич —
	една старинна кърпичка, скъп спомен
	от майка ми.

	__ЕМИЛИЯ__
		О, Господи всевишни!

	__ЯГО__
	Млък, дявол взел те!

	__ЕМИЛИЯ__
			То напира в мене!
	Не мога да мълча! Ще го изкажа
	свободно като северния вятър!
	Небе, човеци, дяволи да гракнат
	и срещу мен самата — ще говоря!

	__ЯГО__
	Бъди разумна и си тръгвай!

	__ЕМИЛИЯ__
				Няма!

N	Яго измъква нож и заплашва с него Емилия.

	__ГРАЦИАНО__
	Позор и срам, със нож против жена!

	__ЕМИЛИЯ__
	О, глупав мавре, тази твоя кърпа
	аз, аз намерих я и я предадох
	на своя мъж, понеже неведнъж —
	и то със настойчивост неуместна
	за толкоз дребно нещо — бе ме молил
	да я открадна и да му я дам!

	__ЯГО__
	Проклета курва!

	__ЕМИЛИЯ__
			Тя била я дала
	на Касио! Лъжа! Аз, аз я дадох
	на Яго, нека каже!

	__ЯГО__
			Лъжеш, мършо!

	__ЕМИЛИЯ__
	Кълна се, че не лъжа! Не, не лъжа!
	Не лъжа, господа! О, кървав глупчо!
	Какво си търсил при такова чудо,
	щурако малоумен!

	__ОТЕЛО__
			О, небе,
	защо гърмиш напразно и оставяш
	такива да живеят!… Гнусен изверг!

N	Нахвърля се срещу Яго, но бива обезоръжен от Монтано. Яго промушва Емилия.

	__ГРАЦИАНО__
	Жена му пада. Той я е убил!

	__ЕМИЛИЯ__
	Сложете ме до мойта господарка!

N	Яго избягва.

	__ГРАЦИАНО__
	Уби жена си и ни се изплъзна!

	__МОНТАНО__
	Какъв негодник! Дръжте тази шпага,
	която взех от мавъра, и стойте
	на стража вън! Убийте го при нужда,
	но да не чуя, че се е измъкнал!
	Аз бързам, за да хвана онова
	чудовище!

N	Излиза, следван от всички освен Отело и Емилия.

	__ОТЕЛО__
		И храброст вече нямам.
	Дори и някой сополанко може
	да ми отнеме меча! Но защо
	честта да надживява честността?
	По дявола и двете!

	__ЕМИЛИЯ__
			Господарко,
	това ли ни предсказа твойта песен?
	Дали ме чуваш? Ето, аз умирам
	със нея, като лебед*21.
	[*21 _„… като лебед…“_ — Според поверието лебедът, умирайки, пеел. Оттук изразът „лебедова песен“.]
N	Напява.
			„Иво, иво!…“
	Тя беше чиста, мавре! Чиста беше
	и любеше те, кръвожадни мавре!
	Ако те лъжа, нека ме отхвърли
	небето горе, и това ти казвам,
	умирайки…

N	Умира.

	__ОТЕЛО__
	Аз имам в тази стая втора шпага,
	и то испанска, тройно закалена!…
	Да, ей я!… Чичо, бягайте от входа!
	Аз трябва да изляза!

	__ГРАЦИАНО__ _(отвън)_
			Безоръжен
	ще си пострадаш само! Не опитвай!

	__ОТЕЛО__
	Тогава влезте да говорим. Инак
	и без оръжие ще ви нападна!

N	Влиза отново Грациано.

	__ГРАЦИАНО__
	Защо ти трябвам?

	__ОТЕЛО__
			Вижте, имам шпага!
	По-сигурна от нея досега
	не е подпирала войнишки хълбок.
	Бе време, с таз ръка и с тази шпага
	аз път съм си проправял през прегради,
	сто пъти по-надеждни и опасни
	от вашата! Но празно самохвалство!
	Кой може да командва на съдбата?
	Сега е иначе. Аз стигнах края
	на плаването си; това е моят
	последен бряг, прикътаният залив
	за морното ми жизнено платно…
	Защо бледнеете? Напразен страх!
	В гърдите на Отело насочете
	цеплива тръст и той ще се отдръпне!…
	И где ще ида?… О, каква промяна!
	По-бял си ти от нощната си дреха,
	о, ангел мой, роден под зла звезда!
	Там горе, пред съда, тоз образ твой
	ще ме низвергне от небето в ада,
	където бесовете ще ме сграбчат!…
	Момичето ми, колко си студена!
	Като снега на своята невинност…
	О, долен раб! Вий, демони, с камшици
	погнете ме далече от небето
	на този лик! Обгаряйте ме с вихри!
	Пържете ме във сяра и смола!
	Топете ме във бездни с течен огън!
	О, Дездемона!… Мъртва!… Дездемона!…

N	Влизат Лодовико, Касио, заловеният Яго и други.

	__ЛОДОВИКО__
	Къде е този клет припрян съпруг?

	__ОТЕЛО__
	Предишният Отело? Ей го тук!

	__ЛОДОВИКО__
	Змията във човешки образ де е?
	Докарайте го!

	__ОТЕЛО__
			Гледам го в краката.
	Копита няма! Трябва да е басня.
	Ако си дявол, няма да умреш!

N	Ранява Яго.

	__ЛОДОВИКО__
	Вземи му шпагата!

N	Отело бива обезоръжен.

	__ЯГО__
			Кървя, но жив съм!

	__ОТЕЛО__
	Не съжалявам. По-добре е жив.
	За мен умиращият е щастлив!

	__ЛОДОВИКО__
	О, ти, Отело, нявга тъй добър,
	а паднал в мрежите на долен раб,
	какъв да те зовем?

	__ОТЕЛО__
			Какъвто щете.
	Например може „доблестен убиец“,
	понеже, вярвайте, не съм направил
	от злоба нищо, всичко все за чест!

	__ЛОДОВИКО__
	Таз гад разкри донейде своя план.
	Замислихте ли заедно със него
	убийството на Касио?

	__ОТЕЛО__
			Замислих.

	__КАСИО__
	Не съм ви давал повод, генерале!

	__ОТЕЛО__
	Знам, Касио, и моля те за прошка!
	Но нека каже тоз човекодемон
	защо оплете мойте дух и тяло!

	__ЯГО__
	Каквото чухте — чухте. Отсега
	аз няма да пророня нито дума!

	__ЛОДОВИКО__
	Дори и за молитва?

	__ГРАЦИАНО__
			Малко мъки
	ще му развържат змийския език!

	__ОТЕЛО__
	Това е най-доброто.

	__ЛОДОВИКО__
			Генерале,
	тук има някои неща, които
	ще ви учудят. У Родриго бяха
	открити две писма. Едното казва,
	че Яго е възложил на Родриго
	убийството на Касио.

	__ОТЕЛО__
			Негодник!

	__КАСИО__
	Безбожна твар!

	__ЛОДОВИКО__
			Във второто обаче
	Родриго се разкайва и навярно
	е щял да го изпрати на тогова,
	но междувременно са се видели
	и той го е надъхал пак.

	__ОТЕЛО__
				Мерзавец!…
	Но кърпичката на жена ми как
	е стигнала до твоите ръце?

	__КАСИО__
	Намерих я във своята квартира.
	Той ей сега призна, че я е пуснал
	нарочно в нея, за да му помогне
	в кроежите.

	__ОТЕЛО__
		Глупец! Глупец! Глупец!

	__КАСИО__
	В писмото си Родриго освен туй
	упреква Яго, че го бил подсторил
	да предизвика глупавата свада
	във караулното, зарад която
	ме уволнихте. А и сам сега,
	след дълги часове привидна смърт,
	успя да каже: „Яго ме подстори
	и Яго ме намуши след това!“

	__ЛОДОВИКО__
	Вий трябва да напуснете таз стая
	и да ни следвате. От този миг
	разжалван сте. Властта над остров Кипър
	поема Касио. За тоз разбойник,
	ако намерим средство, от което
	най-страшно и най-дълго да се мъчи,
	то негово ще е! А вий, Отело,
	ще бъдете под строг арест, додето
	по вашата безпримерна простъпка
	отсъди Венецианският сенат.
	Водете го!

	__ОТЕЛО__
		Постойте! Две-три думи!
	Услуги съм оказвал на Сената
	и там ги помнят. Толкова по туй.
	Едно ще моля: в своите писма,
	когато ще докладвате за тези
	злочестини, такъв ме опишете,
	какъвто съм. Недейте ни смекчава,
	ни отегчава моята вина.
	Той бе човек — кажете — неразумен
	във любовта си, но дълбоко любещ!
	И не ревнив, но който, хитро мамен,
	изпадна в заслепление и хвърли
	в калта, като невежествен дивак,
	брилянта, който струваше земите
	на целия му род! Човек, чиито
	очи, несвикнали на лесен плач,
	сега обилно ронят светли сълзи,
	тъй както аравийските дървета
	изцеждат лековития си клей.
	Кажете туй. И още: че веднъж
	в Алепо, като зърнах един турчин
	във мръсна гъжва да налага с бой
	един венецианец и да псува
	републиката, аз веднага сграбчих
	обрязаното куче за гръкляна
	и го заклах… ей тъй!

N	Убива се.

	__ЛОДОВИКО__
			О, грозен край!…

	__ГРАЦИАНО__
	О, реч във пръски кръв!

	__ОТЕЛО__
	С целувки те убих, звездице ясна —
	и върху теб, целувайки те, гасна!

N	Пада върху Дездемона и умира.

	__КАСИО__
	Боях се от това, ала не мислех,
	че носи нож — той беше силен духом!

	__ЛОДОВИКО__ _(към Яго)_
	Спартански пес*22, по-злобен от глада,
	[*22 _„… спартански пес…“_ — спартанските кучета били познати в античността със своята свирепост.]
	морето или чумата, погледай
	зловещия товар на туй легло!
	Това е твоя работа! Но стига
	е тровила очите ни таз гледка!
N	Изтегля завесата пред леглото.
	Вий останете тука, Грациано,
	и влезте в собственост на този дом,
	защото вам се падат по наследство
	богатствата на мавъра. На вас,
	управителю, се вменява в дълг
	да съдите това отровно псе.
	Определете мястото, деня
	и мъките. А с тях бъдете щедър!
	Самият аз отплавам незабавно,
	да съобщя на дожа и Сената
	таз тежка вест със тежест на душата!

N	Излизат.
