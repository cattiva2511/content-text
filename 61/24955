	[* Оригиналното заглавие на драмата е _„Measure for Measure“_. Името на Фрът е „Froth“ — пяна, а на мадам Свръхврът — „Overdone“ — прекалила или презряла; палачът Кръвожад се нарича в оригинала „Abhorson“ — име, свързано с понятието „погнуса“ и „ужас“, но и звучащо като „син на уличница“.]

>
#	Действащи лица

	__ВИНЧЕНЦО__ — княз на Виена
	__ГРАФ АНДЖЕЛО__ — негов наместник
	__ГРАФ ЕСКАЛ__ — стар благородник
	__КЛАВДИО__ — момък, ЛУЧИО — веселяк, ПЪРВИ ГРАЖДАНИН, ВТОРИ ГРАЖДАНИН — от заможни семейства
	__ТЪМНИЧАР__
	__БРАТ ТОМА__, __БРАТ ПЕТЪР__ — монаси
	__ЛАКЪТ__ — градски стражар; простак
	__ФРЪТ__ — вятърничав младеж
	__ПОМПЕЙ__ — слуга на Мадам Свръхврът; смешник
	__СЪДИЯ__
	__ВАРИЙ__ — благородник, приближен на княза
	__КРЪВОЖАД__ — палач
	__БЕРНАРДИН__ — разпуснат затворник
	__ИЗАБЕЛА__ — сестра на Клавдио
	__МАРИАНА__ — годеница на Анджело
	__ЖУЛИЕТА__ — любовница на Клавдио
	__ФРАНЦИСКА__ — монахиня
	__МАДАМ СВРЪХВРЪТ__ — сводница

	Благородници, стражи, граждани, момче, свита и др.

	Действието се развива във Виена и пред вратите й.


>	Първо действие
>>	Първа сцена

N	В двореца на Княза.
N	Влизат Князът, Ескал, Благородници и Свита.

	__КНЯЗЪТ__
	Ескале!

	__ЕСКАЛ__
			Господарю?

	__КНЯЗЪТ__
	Една държава как се управлява,
	на вас да разясняваме, ще бъде
	излишен показ на език и речник.
	Ний знаем: мъдростта ви в тази област
	е над съветите, които можем
	да ви дадем. Затуй остава само
	да бъде тя приложена на дело.
	Законите, обществените служби,
	душата на народа — тез неща са
	познати вам от книги и от опит
	като на никой друг.
N	Дава му писмо.
			Вземете туй
	писмо със пълномощия и строго
	към него се придържайте!… Сега
	викнете… помолете тук да дойде
	граф Анджело!
N	Един от свитата излиза.
			Ескале, според вас
	как той ще ни замества, докато
	отсъстваме оттук? Защото, знайте,
	че да запълва липсата ни, ние
	нарочно го избрахме и дарихме
	със право на суровост и на прошка
	и с нашето върховенство над всички
	държавни служби. Казвайте да чуем!

	__ЕСКАЛ__
	Ако Виена знае някой, който
	да е достоен за подобна чест,
	това е Анджело!

N	Влиза Анджело.

	__КНЯЗЪТ__
			Ха, ей го иде!

	__АНДЖЕЛО__
	Покорен винаги на ваша светлост,
	очаквам волята ви!

	__КНЯЗЪТ__
			Драги мой,
	животът ти до днес ни дава ключ,
	със който наблюдателят могъл би
	да разчете и пътя ти нататък.
	Тез твои дарби не принадлежат
	на тебе само, нито ти самият
	си тяхна лична собственост, та още
	така да се хабите — те за теб
	и ти за тях. С нас Бог си служи, както
	ний с факлите, които не горим
	зарад самите тях; така че, щом
	не се излъчва нашта добродетел,
	то все едно, че нямаме я. Само
	за висши постижения душите
	със дарове обсипвани са свише,
	а и Природата не дава грамче
	от своите богатства, без за него,
	каквато е скъперница, да иска
	признателност плюс лихва… Но туй всичко
	ти знаеш го и по-добре от нас.
	Затуй, граф Анджело, вземи това! —
	Докато няма ни, ще ни заместваш.
	Живот и смърт в града ни ще зависят
	от твойте устни! Старият Ескал,
	макар и пръв по почит, ще е втори
	след теб в държавата! Това е твойто
	писмо със пълномощия.

	__АНДЖЕЛО__
				О, княже,
	изпробвайте метала ми по-дълго,
	преди да изсечете върху него
	високия си образ!

	__КНЯЗЪТ__
			Не отказвай!
	След дълъг и внимателен подбор
	на теб се спряхме. Приеми честта си!
	Причината да тръгнем е тъй спешна,
	че трябва да оставим нерешени
	ред важни работи. Когато сметнем
	за нужно и удобно, ще ти пишем,
	за да узнаеш новости за нас
	и ни дадеш известия за тука.
	И тъй, прости! Желаем ти успешно
	изпълнена задача!

	__АНДЖЕЛО__
			Господарю,
	не може ли поне да ви изпратим
	донякъде?

	__КНЯЗЪТ__
			Не, делото ни чака.
	И действай без задръжки! Запомни,
	че овластен си с княжеското право
	законите да стягаш и разхлабваш
	по свое усмотрение. Е, сбогом!
	Подай ръка! Инкогнито ще тръгнем.
	Народа ний обичаме, но мразим
	на сцена да излизаме пред него.
	Макар ласкаещи, не ни привличат
	проявите на шумната му обич
	и според нас не е благоразумен
	тоз, който съблазнява се от тях.
	Отново сбогом!

	__АНДЖЕЛО__
	Да ви помага в замислите Бог!

	__ЕСКАЛ__
	И да ви върне радостен сред нас!

	__КНЯЗЪТ__
	Благодаря ви. Сбогом!

N	Излиза.

	__ЕСКАЛ__
				Драги графе,
	ще ви помоля да ми разрешите
	една беседа насаме със вас.
	Бих искал да проникна в същността
	на своята задача. Власт аз имам,
	ала каква и докъде, не зная.

	__АНДЖЕЛО__
	И с мен е тъй. Да идем нейде, гдето
	спокойно ще постигнем яснота
	по тоз въпрос.

	__ЕСКАЛ__
			На вашите услуги!

N	Излизат.


>>	Втора сцена

N	Улица.
N	Влизат Лучио и двама Граждани.

	__ЛУЧИО__
	Ако нашият и другите князе не стигнат до споразумение с унгарския крал, ще го нападнат всички заедно.

	__ПЪРВИ ГРАЖДАНИН__
	Да ни дари небето мир, но не мира на унгарския крал!

	__ВТОРИ ГРАЖДАНИН__
	Чул те Господ! Цветето на този мир няма да е за мирисане.

	__ЛУЧИО__
	Твоята молитва е като на оня набожен пират, който отплавал с десетте божи заповеди, но една изстъргал от дъската.

	__ВТОРИ ГРАЖДАНИН__
	„Не кради!“?

	__ЛУЧИО__
	Да, нея изтрил.

	__ПЪРВИ ГРАЖДАНИН__
	Ама, разбира се! Тя е заповядвала на него и шайката му да се откажат от занаята си: те са тръгвали да крадат и плячкосват. На кого от нас, военните, не му засяда в гърлото онуй място от обедната молитва, в което се проси мир?

	__ВТОРИ ГРАЖДАНИН__
	В живота си не съм чувал войник да е против него.

	__ЛУЧИО__
	Защото в живота си не си чувал да се чете молитва.

	__ВТОРИ ГРАЖДАНИН__
	Брей! Поне десетина пъти!

	__ПЪРВИ ГРАЖДАНИН__
	И как я четяха — в проза или в мерена реч?

	__ЛУЧИО__
	В мерена, в теглена, във всякаква и на всякакви езици!

	__ПЪРВИ ГРАЖДАНИН__
	И от всякакви религии може би?

	__ЛУЧИО__
	А защо не? Милостта си е милост въпреки верските спорове, както например твоя милост е негодник въпреки изящните си обноски.

	__ПЪРВИ ГРАЖДАНИН__
	Хайде, хайде! И двамата сме от един шивач шити.

	__ЛУЧИО__
	Но сме от два плата — като кадифето и канта на една дреха. Ти си кантът, няма спор!

	__ПЪРВИ ГРАЖДАНИН__
	А ти си тройно стриганото кадифе! Мене ако питаш, по-добре да съм кант от здраво английско сукно, отколкото меко кадифе, остригано от някоя френска ножица*1. Стана ли ти ясно?
	[*1 _„… Тройно стригано кадифе… от някоя френска ножица…“_ — намек за косопада, свързан с френската болест, т.е. сифилиса.]

	__ЛУЧИО__
	Да, че говориш от личен опит. След самопризнанието ти отсега нататък винаги пръв ще вдигам чаша за твое здраве и последен ще пия от една чаша с тебе заради своето.

	__ПЪРВИ ГРАЖДАНИН__
	Май си пострадах от тоя?

	__ВТОРИ ГРАЖДАНИН__
	Да, дори и да не страдаш от оная.

N	Влиза Мадам Свръхврът.

	__ЛУЧИО__
	Я, гледай кой иде! Нашата утешителка! Колко болести съм купил под покрива й! Идат трите парки под една фуста!

	__ВТОРИ ГРАЖДАНИН__
	Защо три парки?

	__ЛУЧИО__
	Познай!

	__ВТОРИ ГРАЖДАНИН__
	Защото ни дарява с парене!

	__ПЪРВИ ГРАЖДАНИН__
	И ни обира парите!

	__ЛУЧИО__
	А тебе те прати и на парни бани*2!
	[*2 _„… прати и на парни бани…“_ — по Шекспирово време сифилисът се е лекувал с парни бани.]

	__ПЪРВИ ГРАЖДАНИН__
	Ти си мислиш, че съм болен, но това са празни приказки.

	__ЛУЧИО__
	Празни като костите ти, на които този лакомец, развратът, отдавна е изсмукал мозъка.

	__ПЪРВИ ГРАЖДАНИН__
	Как сте, мадам? В кой хълбок ви мушка сега ишиасът?

	__МАДАМ СВРЪХВРЪТ__
	Говорете си ги! А там преди малко арестуваха и откараха в затвора един, който струва пет хиляди като вас!

	__ВТОРИ ГРАЖДАНИН__
	И кой е той?

	__МАДАМ СВРЪХВРЪТ__
	Клавдио, кой? Синьор Клавдио!

	__ПЪРВИ ГРАЖДАНИН__
	Клавдио в затвора? Не може да бъде!

	__МАДАМ СВРЪХВРЪТ__
	Не може, но е вътре! Видях как го арестуваха и как го поведоха, и най-важното е, че след три дена ще му отсекат главата!

	__ЛУЧИО__
	След всичките ни шеги не ми се ще да го повярвам!… Сигурна ли си в това?

	__МАДАМ СВРЪХВРЪТ__
	Повече от сигурна! И причината е, че госпожица Жулиета е забременяла от него.

	__ЛУЧИО__
	Знаете ли, че това е много възможно — той ми беше дал среща за преди два часа, а досега винаги си е удържал думата!

	__ВТОРИ ГРАЖДАНИН__
	Пък и съвпада с туй, за което говорехме преди.

	__ПЪРВИ ГРАЖДАНИН__
	И се свързва с новоразгласения указ.

	__ЛУЧИО__
	Да вървим да разберем истината!

N	Излиза заедно с Първи и Втори гражданин.

	__МАДАМ СВРЪХВРЪТ__
	Че тъй — кой от война, кой от чума, кой от бесилка, кой от безпаричие — няма да ми остане ни един клиент!
N	Влиза Помпей.
	Е? Какво узна?

	__ПОМПЕЙ__
	Откараха го в затвора.

	__МАДАМ СВРЪХВРЪТ__
	И защо?

	__ПОМПЕЙ__
	За да изчака там палача.

	__МАДАМ СВРЪХВРЪТ__
	Но за какво, питам те?

	__ПОМПЕЙ__
	За ловене на пъстърви в забранено.

	__МАДАМ СВРЪХВРЪТ__
	Казвам, какво толкоз е направил?

	__ПОМПЕЙ__
	Дете на една девойка, толкоз. Не сте ли чули за новия указ?

	__МАДАМ СВРЪХВРЪТ__
	Указ? Какъв указ?

	__ПОМПЕЙ__
	Всички весели заведения в предградията на Виена ще бъдат съборени!

	__МАДАМ СВРЪХВРЪТ__
	А тези в града?

	__ПОМПЕЙ__
	Те ще бъдат оставени за семе. Чакаше ги и тях същото, но един по-разумен гражданин ги защити.

	__МАДАМ СВРЪХВРЪТ__
	А в предградията всички ли ще бъдат разрушени?

	__ПОМПЕЙ__
	До основи, мадам!

	__МАДАМ СВРЪХВРЪТ__
	Но това е държавен преврат! Какво ще стане с мене?

	__ПОМПЕЙ__
	Не се страхувайте за себе си! Добрите адвокати никога не страдат от липса на клиенти. Ще си смените адреса и ще си запазите професията. Аз и в бъдеще ще бъда на вашите услуги. Смелост! Към вас ще се отнесат снизходително. Вие в тази тънка работа сте си изболи очите, дето се казва — ще затворят и те едно око.

	__МАДАМ СВРЪХВРЪТ__
	Какво става там? Я ние по-далечко…

	__ПОМПЕЙ__
	Ето го младия Клавдио! Тъмничарят го води в затвора! И госпожица Жулиета, и нея!

N	Излизат.
N	Влизат Клавдио и Жулиета, водени от Тъмничаря и Стражи; след тях — отново Лучио и двамата Граждани.

	__КЛАВДИО__
	Недей да ме развеждаш из града —
	води ме към затвора, тъмничарю!

	__ТЪМНИЧАРЯТ__
	Повярвайте, не е от лична злоба —
	граф Анджело изрично го поиска.

	__КЛАВДИО__
	Тъй всеки властник, сякаш земен бог,
	ни съди по евангелски: прощава,
	комуто иска, а комуто — не,
	осъжда го. И е съдът му пак
	съд праведен*3!
	[*3 _„… И е съдът му пак съд праведен“_ — перифраза на пасаж от посланието на апостол Павел до римляните (9:15-18).]

	__ЛУЧИО__
			Какво е туй? Я, гледай!
	Хей, Клавдио, защо си във окови?

	__КЛАВДИО__
	От много свобода, мой драги друже,
	от много свобода! Разбрах, че както
	подир преяждането следва пост,
	тъй всяка волност, мярка щом не знае,
	довежда до окови. В страшна жажда,
	като погълнали отрова мишки,
	ний пием наслаждения, догдето
	умрем от тях!

	__ЛУЧИО__
	Ако можех да говоря така мъдро под арест, бих повикал на разговор някой и друг свой кредитор. И все пак, да ти кажа право, предпочитам лудостите на свобода пред мъдростите зад решетка. Каква е вината ти, Клавдио?

	__КЛАВДИО__
	Такава, че река ли да я кажа,
	обида ще прибавя към вредата.

	__ЛУЧИО__
	Убийство?

	__КЛАВДИО__
		Не.

	__ЛУЧИО__
			Разврат?

	__КЛАВДИО__
				Такова нещо.

	__ТЪМНИЧАРЯТ__
	Не спирайте! Вървете, господине!

	__КЛАВДИО__
	Минутка само!… Лучио, две думи!

	__ЛУЧИО__
	И сто, ако ще бъдат за добро.
	Нима развратът се преследва тъй?

	__КЛАВДИО__
	Изглежда да. След честна уговорка
	Жулиета ме допусна в свойто ложе.
	Ти знаеш я и знаеш, че тя вече
	ми бе почти съпруга, само дето
	й липсваше формалната обява
	на брака ни. Не стигнахме до нея,
	защото смятахме, че ще укрием
	любовната си връзка, докато
	родът й ме погледнеше по-топло
	и се решеше да отвори свойте
	сандъци по-широко. Но тъй стана,
	че нежната ни тайна се изписа
	по Жулиета с букви, твърде явни
	за всекиго.

	__ЛУЧИО__
		Забременя?

	__КЛАВДИО__
			За жалост.
	И ето че наместникът на княза —
	дали защото бляскавата власт
	го е замаяла, или защото
	за него обществото е жребец,
	на който новият ездач е длъжен
	със шпорите веднага да покаже,
	че мъж го яха; и дали тиранство
	съдържа се в самия негов пост,
	или такъв е нравът му, не зная —
	но ето, този княжески наместник
	изрови от архивите си всички
	ужасни наказания, които
	подобно на ръждясали доспехи
	от деветнадесет години спяха,
	потънали във прах; и за да блесне,
	стовари в миг заспалата им сила
	отгоре ми; да, само за да блесне!

	__ЛУЧИО__
	Само за това, то се знае. И твоята глава стои сега така несигурно върху плещите ти, че една въздишка на влюбена млекарка може да ти я духне. Изпрати до княза молба за помилване!

	__КЛАВДИО__
	Изпратих, ала князът е изчезнал.
	О, Лучио, стори ми таз услуга:
	сестра ми днес приема в манастир
	послушнически сан. Върви при нея,
	кажи й за ужасната опасност,
	надвиснала над мен. От мое име
	я замоли да прати ходатаи
	при строгия наместник, да отиде
	сама при него и да моли милост
	за брата си! На срещата й с него
	разчитам аз, защото младостта й
	дори без глас говори на мъжете
	с неотразим език, а тя при туй
	умее да използва ум и слово
	и лесно убеждава.

	__ЛУЧИО__
	Дай Боже да сполучи не само заради твоите събратя, които инак ще се намерят под голяма заплаха, но и защото не ми се ще да видя живота ти така глупаво проигран в една игра на „на ти го — дай ми го“. След два часа тя ще знае всичко.

	__КЛАВДИО__
	Благодаря ти, Лучио! Побързай!

	__ЛУЧИО__
	Довиждане!

	__КЛАВДИО__
			Готов съм, тъмничарю!

N	Излизат.


>>	Трета сцена

N	Манастир.
N	Влизат Князът и Брат Тома.

	__КНЯЗЪТ__
	Не, благи отче, отхвърли таз мисъл.
	Не смятай, че безсилната стреличка
	на любовта могла би да прониже
	едно сърце във броня. За да искам
	от теб приют потаен, имам аз
	причини, по-навъсени и тежки
	от веселите и безумни цели
	на младостта.

	__БРАТ ТОМА__
			Кои са те, о, княже?

	__КНЯЗЪТ__
	Ти по-добре от всеки знаеш, отче,
	че винаги съм искал да живея
	в уединение и съм избягвал
	суетните събрания, където
	безсмислено блестят разкош и младост.
	И ето, на граф Анджело, човек
	със чисти принципи и строги нрави,
	прехвърлих аз високия си сан
	и абсолютната си власт над Виена.
	Той смята ме сега на път към Полша,
	защото туй аз казах да налеят
	в ухото на народа и то беше
	повярвано от него. Знам, ще питаш
	защо съм го направил.

	__БРАТ ТОМА__
				Да, мой княже.

	__КНЯЗЪТ__
	Ний имаме безмилостни закони
	и устави — юзди, полезни много
	за опаки жребци, — но от години
	те спят в бездействие като зъби
	в уста на лъв, от старост ненапускащ
	бърлогата си вече. И тъй стана,
	че както снопът от брезови пръчки,
	показван от бащите за уплаха,
	но нивга неразвързван за поука,
	започва да извиква у децата
	не вече страх, а присмех, точно тъй
	законите ни от неупотреба
	накрай отмряха до такава степен,
	че слободията в съда се плези,
	детето бие майка си и всяко
	приличие изчезна!

	__БРАТ ТОМА__
			Сам могли сте
	да пуснете завързаното право —
	тъй неговият вид би бил по-страшен,
	отколкото когато го отвърже
	граф Анджело.

	__КНЯЗЪТ__
			Но прекалено страшен,
	страхувам се: юздите на народа
	аз сам отпуснах и не ще е право
	да го наказвам за неща, които
	аз сам съм го подтиквал да извършва;
	защото, давайки свободен пропуск
	на престъплението, вместо строго
	да го наказваме, ний все едно,
	че казваме: „Правете го!“ Затуй
	прехвърлих аз на Анджело властта си,
	та скрит зад мойто име, да удари,
	без мойта личност да участва в боя
	и понесе ущърб. А за да видя
	как той ще управлява, като брат
	от ордена ви аз ще посещавам
	двореца и народа. Затова
	снабди ме с расо и ме научи
	така да се държа, че да изглеждам
	от вашите. При сгода по-обстойно
	ще ти разкрия своите подбуди.
	Знай само туй: граф Анджело се счита
	неуязвим за зъб на зложелател,
	едва признава, че тече кръвта му
	и че гладът му предпочита хляба
	пред камъка. Сега ще видим ние
	как действат тези показни аскети,
	когато власт ръката им усети!

N	Излизат.


>>	Четвърта сцена

N	Женски манастир.
N	Влизат Изабела и Франциска.

	__ИЗАБЕЛА__
	А нямате ли повече права?

	__ФРАНЦИСКА__
	Нима са малко тез?

	__ИЗАБЕЛА__
			О, не. Тъй казах
	не за да искам други, а защото
	очаквах по-сурова дисциплина
	във ордена на пресветата Клара.

	__ЛУЧИО__ _(отвън)_
	Хей! Мир на този кът!

	__ИЗАБЕЛА__
				Кой вика там?

	__ФРАНЦИСКА__
	Гласът е мъжки. Мила Изабела,
	бъдете тъй любезна, отворете
	и вижте какво иска този мъж.
	На вас това е още позволено,
	понеже сте послушница, но после,
	обет на монахиня щом дадете,
	ще можете да срещате мъжете
	единствено ако на туй присъства
	сестра игуменката, и при туй
	ще разговаряте под було само,
	а щом разбулите се, ще мълчите.
	Пак вика. Отключете му, сестрице!

N	Излиза.

	__ИЗАБЕЛА__
	Мир вам и щастие! Какво ви трябва?

N	Влиза Лучио.

	__ЛУЧИО__
	Привет, девицо — ако сте, каквато
	рисуват ви тез розови страни, —
	викнете, моля ви се, Изабела,
	послушница в туй място и сестра на
	окаяния Клавдио.

	__ИЗАБЕЛА__
			Окаян?
	Защо да я окаян? Много моля,
	отговорете ми, понеже аз съм
	сестра му Изабела!

	__ЛУЧИО__
			Мила дево,
	сърдечни поздрави от брат ви, който —
	направо ще ви кажа — е в затвора.

	__ИЗАБЕЛА__
	О, Боже мой! В затвора? За какво?

	__ЛУЧИО__
	За нещо, за което, ако бях
	аз негов съдник, щях да му наложа
	присъда във похвали: надарил е
	с детенце милата си.

	__ИЗАБЕЛА__
			Господине,
	не се шегувайте!

	__ЛУЧИО__
			Не се шегувам.
	Наистина с момите имам навик
	да ги послъгвам и нерядко, както
	калугеричката нарочно църка
	далече от гнездото си, и аз
	така най-много меля със езика
	далеч от истината; но със всички
	не правя тъй. За мене вий сте дух,
	отрекъл се от суетата мирска,
	пред който трябва да говоря правда,
	тъй както се говори пред светица.

	__ИЗАБЕЛА__
	Таз гавра с мен кощунствува с небето!

	__ЛУЧИО__
	Повярвайте, говоря чиста правда!
	Една девойка имала е с брат ви
	любовни отношения и както
	пълнеем от храната, както буйно
	във голите бразди на угарта
	покълнва житото и се превръща
	в обилна жътва, точно тъй разкошно
	доказала утробата й трудна,
	че той оре добре и сее гъсто.

	__ИЗАБЕЛА__
	Жулиета, братовчедка ми, с дете?

	__ЛУЧИО__
	Нима сте братовчедки?

	__ИЗАБЕЛА__
				Не по кръв.
	Сменихме имена във знак на дружба
	като съученички.

	__ЛУЧИО__
			Точно тя е.

	__ИЗАБЕЛА__
	Тогаз да се оженят!

	__ЛУЧИО__
				Има друго:
	по странен начин старият ни княз
	изчезна от града и с туй накара
	мнозина знатни — между тях и мен —
	да мислим за война; но после хора,
	познаващи пружините на двора,
	разкриха ни, че казвал е едно,
	а мислил друго. Неговото място
	със всичката му власт сега заема
	граф Анджело, един, в чиито жили
	тече наместо кръв студена киша
	и който не познава плама страстен
	на чувствата, защото притъпил е
	природния им връх със пост, молитви
	и умствени занятия. Тоз мъж
	със цел да вдъхне трепет в двете мишки —
	Разпътство и Разпуснатост, — които
	сноват наистина все по-нахално
	покрай лъва Закон, — отгде, не зная,
	измъкна един указ, който в свойто
	най-тежко тълкование предвижда
	смъртта на брат ви. С него във ръка
	той задържал е Клавдио, решен
	да го даде за пример на града ни.
	За брат ви няма никаква надежда
	освен ако вий, прелестна, склоните
	с молбите си граф Анджело. И с туй
	изпратен съм от Клавдио при вас.

	__ИЗАБЕЛА__
	Наистина ли? Иска му смъртта?

	__ЛУЧИО__
	Осъдил го е вече. Тъмничарят
	получил е — разбрах — заповедта
	за изпълнение.

	__ИЗАБЕЛА__
			Но как могла бих
	да го спася?

	__ЛУЧИО__
			Опитайте все пак
	способността си.

	__ИЗАБЕЛА__
			Моята способност?
	Съмнявам се…

	__ЛУЧИО__
			Съмненията често
	са наши врагове. Под техен натиск
	от опита отказваме се ние
	и — сбогом на възможния успех!
	Идете при граф Анджело и нека
	усети той, че щом момите молят,
	мъжете дават като богове,
	а в сълзи коленичат ли, добиват
	каквото искат, сякаш то е тяхно!

	__ИЗАБЕЛА__
	Ще видя какво мога да направя.

	__ЛУЧИО__
	Но бързо!

	__ИЗАБЕЛА__
		От игуменката само
	ще искам разрешение и тръгвам.
	Благодаря ви. Поздравете брат ми!
	За изхода на срещата таз вечер
	ще му изпратя вест.

	__ЛУЧИО__
			Отивам.

	__ИЗАБЕЛА__
				Сбогом!

N	Излизат.


>	Второ действие
>>	Първа сцена

N	Зала в дома на Анджело.
N	Влизат Анджело, Ескал, Тъмничарят, Съдия и Стражи.

	__АНДЖЕЛО__
	Не бива да превръщаме закона
	в плашило изоставено, което
	наместо да разпъжда злите птици,
	им става прът за кацане!

	__ЕСКАЛ__
				Така е,
	но нека тънко резнем, не до смърт
	да удряме! Бащата на младежа,
	чиято участ искам да смекча,
	бе мъж с висока чест. Кажете вие,
	когото зная нравствено тъй строг,
	ако съвпаднеха се за страстта ви
	миг с място, място с плам и ако тя
	усетила би някой ден, че може
	със действие решително да стигне
	желания успех, дали не щяхте
	и вие като този беден момък
	да съгрешите и да навлечете
	закона върху себе си?

	__АНДЖЕЛО__
				Едно е
	съблазън да усетиш, съвсем друго —
	да хлътнеш в грях. Между дванайсетте
	съдебни заседатели, които
	за кражба съдят някого, допускам,
	ще има един-двама по-големи
	крадци от него. Правото наказва
	тоз, който се е хванал. За закона
	е безразлично туй дали крадецът
	е съден от крадец. Та кой не знае,
	че видим ли елмаза пред крака си,
	ще спрем и ще го вдигнем, а ако
	не го съгледаме, ще го настъпим
	и няма да узнаем, че го има.
	Не бива да смекчавате вината
	на тоз развратник с туй, че и аз също
	могъл бих да я имам. По-добре
	да ми припомните, че ако сторя
	това, зарад което го осъждам,
	ще падне мойта собствена присъда
	върху главата ми и нищо няма
	да я спаси. Той трябва да умре!

	__ЕСКАЛ__
	Да бъде, както иска мъдростта ви!

	__АНДЖЕЛО__
	Къде е тъмничарят?

	__ТЪМНИЧАРЯТ__
			Ей ме тук.
	Какво ще заповяда ваша светлост?

	__АНДЖЕЛО__
	Във девет утре Клавдио да бъде
	обезглавен. Прати му изповедник
	да го подготви, тъй като това е
	завършекът на неговия път.

N	Тъмничарят излиза.

	__ЕСКАЛ__
	Дано прости и нам, и нему Бог —
	тоз чист пропада, друг цъфти в порок;
	едни насилват — няма съд за тях,
	а други чака смърт за дребен грях!

N	Влизат Лакът, Фрът, Помпей и Стражи.

	__ЛАКЪТ__
	Хайде, докарайте ги! Ако са прилични хора тези, дето само сандализират обществото с разни цензурности в публичните домове, значи, не знам какво е приличие! Докарайте ги!

	__АНДЖЕЛО__
	Какво има, драги? Как се казваш и по каква работа идеш?

	__ЛАКЪТ__
	Моля за извинение, ваша чест, но аз съм старши стражар на негова светлост, бедния ни княз. Името ми е, с ваше позволение, Лакът. Като такъв аз се опирам на закона, ваша чест, и ви водя двама аргументирани нарушители на безпорядъка.

	__АНДЖЕЛО__
	На безпорядъка? Не са ли на порядъка?

	__ЛАКЪТ__
	Както ваша светлост каже, не ги знам точно на какво са, но че са порядъчни негодници, в това съм сигурен, а също и че нямат капка от светотатството, което всеки християнин трябва да профанира.

	__ЕСКАЛ__
	Това се получи добре. Не съм виждал по-рядък пазител на порядъка.

	__АНДЖЕЛО__
	Е? Що за хора са те… как ти беше името, Лакът ли? Хайде, казвай! Какво замлъкна?

	__ПОМПЕЙ__
	Той, като лакът, е само по ръгането в ребрата, ваша чест, не е по говоренето.

	__АНДЖЕЛО__
	А ти като какъв си, драги?

	__ЛАКЪТ__
	Той ли какъв е, ваша чест? Той е кръчмарски слуга, нещо като сводник; работи при една лошава жена, дето, както сме инфурнирани, са й съборили къщата, дето я е държала в предградията, и е открила баня, но и тя много съм съмнителен, че е лошо място, ваша чест.

	__ЕСКАЛ__
	А отде мислиш, че е тъй?

	__ЛАКЪТ__
	Жена ми, ваша чест, за която съм готов да се прокълна пред небето и ваша чест, че е напълно целопорочна…

	__ЕСКАЛ__
	Кой? Жена ти?

	__ЛАКЪТ__
	Да, ваша милост… защото, слава Богу, е точно каквато казвам!

	__ЕСКАЛ__
	И прав си да се проклинаш тогава.

	__ЛАКЪТ__
	И съм готов да се прокълна с нея заедно, че това заведение ако не е бардак, човек да не съм, защото е много лошава къща, ще знаете, ваша чест!

	__ЕСКАЛ__
	И откъде си тъй сигурен, стражарю?

	__ЛАКЪТ__
	Ами че от жена си, ваша чест, която, ако беше някоя по-чистоплътна, можеше да бъде забъркана в блудство, прелюбодействие и прочие развратности.

	__ЕСКАЛ__
	По вина на онази жена ли?

	__ЛАКЪТ__
	Да, ваша милост, на онази мадам Свръхврът, но тя му плю в лицето и той е разбрал с кого има работа!

	__ПОМПЕЙ__
	Ще разрешите, ваша светлост, но не беше така.

	__ЛАКЪТ__
	Докажи го, честни човече, докажи го пред тези негодници тук!

	__ЕСКАЛ__ _(към Анджело)_
	Чуйте го само как бърка думите.

	__ПОМПЕЙ__
	Тя сама, уважаеми, дойде при нас и понеже беше в напреднала бременност, много й се щеше да си хапне, с извинение, варени сливи. Ние на него ден пък имахме само две вкъщи, останали в една чиния, не че беше скъпа чиния, от тези, за трийсе-четирсе стотинки парчето, сигурно ги знаете; е, не са китайски, но инак добри чинии…

	__ЕСКАЛ__
	Продължавай нататък, господине, чинията не е толкоз важна.

	__ПОМПЕЙ__
	То се знае, че не е, ваша милост. Какво значение може да има една чиния? Вие сте напълно прав. Връщаме се на темата. Както казах, госпожа Лакът беше в споменатото положение — и доста издута, което си е право, право! — и тъй като изяви охота да си хапне сливи, а пък сливите в чинията бяха само две на брой, и то защото тук присъствуващият господин Фрът, както казах, беше изял останалите, и нека прибавя, че си ги беше платил честно и почтено; даже, ако си спомняте, господин Фрът, аз нямах да ви върна три стотинки.

	__ФРЪТ__
	Да, тъй беше.

	__ПОМПЕЙ__
	Така, отлично! Вие бяхте в стаята и ако си спомняте, трошехте костилките на упоменатите сливи.

	__ФРЪТ__
	Да, наистина точно това правех.

	__ПОМПЕЙ__
	Така, отлично! И тогава аз ви казах, ако си спомняте, за онези двама наши познати, че няма да се излекуват от оная болест, сещате се, ако не пазят строга диета, така ли ви казах?

	__ФРЪТ__
	Точно така.

	__ПОМПЕЙ__
	Така, отлично! И тогава…

	__ЕСКАЛ__
	Стига! Твърде скучен шут си. На въпроса! Какво е било направено на госпожа Лакът, та тя се оплаква от вас? До това искам да се добера.

	__ПОМПЕЙ__
	До него, ваша милост, вече няма да се доберете толкоз бързо.

	__ЕСКАЛ__
	Нито пък аз съм се забързал в този смисъл.

	__ПОМПЕЙ__
	Но в края на краищата все пак ще успеете, с ваше позволение. Моля ви, погледнете тук присъствуващия господин Фрът. Той има осемдесет лири годишен доход и баща му се помина на Вси Светители. Нали беше на Вси Светители, господин Фрът?

	__ФРЪТ__
	Вечерта преди празника.

	__ПОМПЕЙ__
	Така, отлично! Както виждате, тук се говорят истини. Той, уважаеми, седеше, както ви казах, на едно столче, ниско такова, в Стаята на гроздовете, така я наричаме… където вие най си обичате да седите. Кажете, обичате ли или не?

	__ФРЪТ__
	Обичам. Приятна стая. Просторна и топла зиме.

	__ПОМПЕЙ__
	Така, отлично! Тук се говорят истини.

	__АНДЖЕЛО__
	Това ще трае цяла руска нощ.
	Оставям го на вас и се надявам,
	че ще намерите добър предлог
	да теглите един пердах на всички.

	__ЕСКАЛ__
	Натам отива. Сбогом, ваша милост.
N	Анджело излиза.
	Е, приятелю, за последен път: какво сте направили на госпожа Лакът?

	__ПОМПЕЙ__
	Нищо за последен път, уважаеми.

	__ЛАКЪТ__
	Моля ви най-покорно, ваша милост, запитайте го какво е направил този тук на жена ми!

	__ПОМПЕЙ__
	И аз ви моля, уважаеми, запитайте ме!

	__ЕСКАЛ__
	Е, добре. Какво й е направил този господин?

	__ПОМПЕЙ__
	Моля ви, ваша милост, погледнете господина в лицето. Господин Фрът, погледнете и вие към негова милост! За ваше добро е… Разгледахте ли лицето му, ваша милост?

	__ЕСКАЛ__
	Да, много добре.

	__ПОМПЕЙ__
	Не, моля ви, вгледайте се по-внимателно в него!

	__ЕСКАЛ__
	Добре, ето, гледам го.

	__ПОМПЕЙ__
	Виждате ли нещо лошо в това лице?

	__ЕСКАЛ__
	Не бих казал.

	__ПОМПЕЙ__
	Е, готов съм да се закълна върху писанието, че лицето е най-лошото нещо у него. Така. А щом лицето му е най-лошото нещо у него, как би могъл той да стори нещо лошо на съпругата на този ваш стражар? Бих помолил ваша милост да ми отговори на това.

	__ЕСКАЛ__
	Той е прав. Какво ще кажеш, старши?

	__ЛАКЪТ__
	Първо, ваша милост, заведението им е отдавна респектирано от нас; после и тоя тук е отдавна респектиран, а и господарката му — също.

	__ПОМПЕЙ__
	Кълна се, уважаеми, неговата жена се ползува с повече респект от всички нас.

	__ЛАКЪТ__
	Лъжеш, негоднико! Лъжеш, развратнико! Не е дошло още време някой да я респектира, който и да било!

	__ПОМПЕЙ__
	Ваша милост, тя беше респектирана от всички наравно с него, преди той да се ожени за нея.

	__ЕСКАЛ__
	Кой е по-умен тук. Правдата или Кривдата*4…? Вярно ли е това?
	[*4 _„… Правдата или Кривдата…“_ — Правдата и Кривдата са познати алегорични фигури от средновековните мистерии.]

	__ЛАКЪТ__
	Ах ти, мерзавец! Ах ти, негодник! Ах ти, людоед, човекоядец и Ханибал! Тя да е била респектирана, преди да се оженя за нея? Ваша милост, ако аз самият съм се респектирал с нея, преди да се оженим, да не съм старши стражар на негова светлост, бедния ни княз! Докажи го, Ханибале развратни или ще те дам под съд за телесна увреда!

	__ЕСКАЛ__
	Пък ако ти зашлеви и една плесница, ще можеш да го съдиш за клевета.

	__ЛАКЪТ__
	Благодаря ви за съвета, ваша чест. Какво ще заповядате да направим на този безпорочен негодяй!

	__ЕСКАЛ__
	Тъй като този човек, старши, явно е извършил много незаконни действия, които може би ще успееш да разкриеш, остави го да продължи да ги върши, докато ги изясниш докрай.

	__ЛАКЪТ__
	Сърдечно благодаря, ваша светлост… Видя ли сега, развратнико, какво те сполетя! Продължавай негоднико, продължавай!

	__ЕСКАЛ__
	Откъде сте родом вие, господине?

	__ФРЪТ__
	От Виена, ваша милост.

	__ЕСКАЛ__
	Вярно ли е, че имате осемдесет лири годишен доход?

	__ФРЪТ__
	С ваше разрешение, имам.

	__ЕСКАЛ__
	Така… А ти какво работиш?

	__ПОМПЕЙ__
	Разливам пивото, ваша милост, сега съм на служба при една нещастна вдовица.

	__ЕСКАЛ__
	Името на господарката ти?

	__ПОМПЕЙ__
	Мадам Свръхврът.

	__ЕСКАЛ__
	Имала ли е повече от един съпруг?

	__ПОМПЕЙ__
	Девет, уважаеми. Името й Свръхврът е от последния.

	__ЕСКАЛ__
	Девет съпрузи! Приближете се, господин Фрът! Отсега нататък не желая да имате работа с кръчмарски слуги. Те ще ви изцедят до капка, а вие ще ги докарате до примка. Махайте се и да не съм чул повече за вас!

	__ФРЪТ__
	Благодаря, ваша милост. Аз и тъй влизам в пивница само когато ме насилят.

	__ЕСКАЛ__
	Достатъчно, господин Фрът. Сбогом.
N	Фрът излиза.
	Ела сега ти, разливачо-разносвачо! Как се казваш?

	__ПОМПЕЙ__
	Помпей.

	__ЕСКАЛ__
	Помпей кой?

	__ПОМПЕЙ__
	Помпей Задника, ваша милост.

	__ЕСКАЛ__
	И наистина задникът ти има такива размери, че погледнат отзад, си Помпей Велики. Ти си донейде сводник, макар че криеш занаята си зад работата в кръчмата, нали тъй? Най-добре за тебе ще е да си признаеш.

	__ПОМПЕЙ__
	Уважаеми, аз съм беден човек, който също иска да живее.

	__ЕСКАЛ__
	И от какво искаш да живееш, Помпее? От сводничество, тъй ли? А какво мислиш за този занаят, Помпее? Законен занаят ли е той?

	__ПОМПЕЙ__
	Ако законът го позволява, ваша милост.

	__ЕСКАЛ__
	Но законът не го позволява, Помпее, и няма никога да го позволи.

	__ПОМПЕЙ__
	Нима ваша милост смята да скопи или изврати всички младежи в града?

	__ЕСКАЛ__
	Не.

	__ПОМПЕЙ__
	Тогава, според скромното ми мнение, те ще си правят онази работа. Ако вземете мерки срещу фльорците и клиентите им, няма защо да се плашите от сводниците.

	__ЕСКАЛ__
	Бъди спокоен, мерките няма да закъснеят. Ще играят брадви и бесилки.

	__ПОМПЕЙ__
	Ако обезглавявате всички, които престъпват по тази част, ваша милост, след десет години ще трябва да внасяте отнейде нови глави. Ако тоя закон издържи десет години, аз ще наема най-разкошния дом във Виена за три стотинки фронтонния метър. Като го доживеете, кажете, че Помпей ви го е казал!

	__ЕСКАЛ__
	Благодаря ти, драги Помпее, и в награда за предсказанието ще ти дам един съвет. Слушай добре: постарай се отсега нататък да не чуя никакво ново оплакване от тебе. Дори и не това, че си останал да работиш на същото място. Инак, Помпее, ще те гоня до шатрите ти и ще бъда суров Цезар за тебе*5; или, казано с прости думи, Помпее, ще заповядам да те нашибат с камшик. За този път простено да ти е. Изчезвай!
	[*5 _„… ще бъда суров Цезар за теб…“_ — намек, свързан с борбите за владичество над Рим между Гай Юлий Цезар (100–44 г. пр.н.е.) и Гней Помпей (106–48 г. пр.н.е.).]

	__ПОМПЕЙ__

	Благодаря ви, ваша милост, за добрия съвет…
N	Настрани.
	… но ще го следвам, доколкото кажат съдбата и торбата.
	С камшика, с който бият се коне,
	ще плаши мен, храбреца? Как пък не?

N	Излиза.

	__ЕСКАЛ__
	Ела насам, драги Лакът! Ела насам, блюстителю на реда. От колко време изпълняваш тази служба?

	__ЛАКЪТ__
	От седем години и половина, ваша милост.

	__ЕСКАЛ__
	Почувствах по твоята опитност и усърдие, че доста време си служил. Седем години непрекъснато?

	__ЛАКЪТ__
	И половина, ваша милост.

	__ЕСКАЛ__
	Трябва да ти е струвало много мъки. Не е справедливо да те товарят тъй често с това бреме. Няма ли във вашия район и други способни за тази служба?

	__ЛАКЪТ__
	Между нас казано, уважаеми, малко са тия, дето имат пипе за нея. Щом изберат някого и той веднага гледа да прехвърли поста си на мене. И аз за някоя пара и друга им изкарвам сроковете.

	__ЕСКАЛ__
	Помисли все пак и ми донеси имената на шест-седем измежду най-способните в района ви!

	__ЛАКЪТ__
	У вас ли, ваша милост?

	__ЕСКАЛ__
	Да, вкъщи. Сбогом!
N	Лакът излиза.
			Колко е часът?

	__СЪДИЯТА__
	Към единайсет.

	__ЕСКАЛ__
			Бихте ли желали
	да дойдете във къщи на обяд?

	__СЪДИЯТА__
	Със удоволствие.

	__ЕСКАЛ__
			Тежи ми много
	смъртта на Клавдио, но нямам начин
	да го спася.

	__СЪДИЯТА__
			Да, графът е суров.

	__ЕСКАЛ__
	Да си суров е нужно често пъти:
	във прошката се бъдна грешка мъти…
	Все пак горкият Клавдио!… За жалост
	не можем му помогна. Да вървим!

N	Излизат.


>>	Втора сцена

N	Друга зала в дома на Анджело.
N	Влизат Тъмничарят и Слуга.

	__СЛУГАТА__
	Разглежда дело, но ще му доложа.
	След малко ще е тук.

	__ТЪМНИЧАРЯТ__
				Благодаря ти.
N	Слугата излиза.
	Ще го запитам пак. Кой знае, може
	да се смили. Извършил го е той
	като насън. Познат е този грях
	на хората от всеки чин и възраст
	и да умреш за него…

N	Влиза Анджело.

	__АНДЖЕЛО__
			Какво има?

	__ТЪМНИЧАРЯТ__
	Желаете ли да изпълним утре
	присъдата над Клавдио?

	__АНДЖЕЛО__
				Какво?
	Не ти ли казах? Нямаш ли писмо,
	та питаш пак?

	__ТЪМНИЧАРЯТ__
			Простете, ваша милост
	понявга след изпълнена присъда
	съдът се е разкайвал, та си рекох…

	__АНДЖЕЛО__
	Върви, върви! Това е моя грижа.
	Върши си службата или напускай!
	Ще минем и без теб!

	__ТЪМНИЧАРЯТ__
				Покорно моля
	да бъда извинен! Какво да правим
	със Жулиета? Болките й вече
	започнаха.

	__АНДЖЕЛО__
			Веднага премести я
	на място по-удобно за родилки!

N	Влиза отново Слугата.

	__СЛУГАТА__
	Сестрата на осъдения моли
	да я приемете.

	__АНДЖЕЛО__
			Сестра ли има?

	__ТЪМНИЧАРЯТ__
	Да, ваша чест. Най-нравствена девица,
	която днеска-утре ще постъпи
	във манастир, ако не го е вече
	направила.

	__АНДЖЕЛО__
			Пуснете я да влезе!
N	Слугата излиза.
	Прелюбодейката да се премести
	и да получи нужните удобства,
	но без излишества! Писмо ще следва.

N	Влизат Лучио и Изабела.

	__ТЪМНИЧАРЯТ__
	Да ви закриля Бог!

	__АНДЖЕЛО__
			Почакай малко!…
	Добре дошла, госпожице! Кажете!

	__ИЗАБЕЛА__
	Аз ида със молба към ваша милост.
	Изслушайте я, моля ви се!

	__АНДЖЕЛО__
				Слушам.

	__ИЗАБЕЛА__
	Един порок за мен е най-омразен
	и най-достоен за присъда строга.
	Не бих го защитавала, но трябва;
	а не би трябвало, ако не беше
	таз битка между „искам“ и „не искам“
	във моето сърце!

	__АНДЖЕЛО__
			Към същината!

	__ИЗАБЕЛА__
	Аз имам брат, осъден да умре,
	и моля ви: греха му осъдете,
	но пощадете него!

	__ТЪМНИЧАРЯТ__ _(настрани)_
			Дано Господ
	даде ти дивен дар да убеждаваш!

	__АНДЖЕЛО__
	Греха да съдим — грешника да пуснем?
	Нима не знаете, че всеки грях е
	осъден поначало? Що за длъжност
	ще бъде моята, ако наказвам
	простъпките, които и така
	наказало е правото, а пускам
	виновника да си върви по пътя?

	__ИЗАБЕЛА__
	Законът ви е прав, ала жесток!
	Без брат останах. Бог да ви прости!

	__ЛУЧИО__ _(настрани към Изабела)_
	Не се предавайте! Молете още!
	Влачете се след него на колене!
	Сграбчете робата му! За топлийка
	не бихте молили така бездушно!
	Притискайте го, казвам ви!

	__ИЗАБЕЛА__
				Кажете
	наистина ли трябва да умре?


	__АНДЖЕЛО__
	За жалост няма изход.

	__ИЗАБЕЛА__
				Има, има!
	Ни хората тук долу, ни небето,
	ако простите му, ще ви упрекнат
	във мекота!

	__АНДЖЕЛО__
			Не искам да го сторя.

	__ИЗАБЕЛА__
	Но можете, ако го бихте искал?

	__АНДЖЕЛО__
	Не мога, щом не искам.

	__ИЗАБЕЛА__
				Но ако,
	изпълнени от чувство като мойто,
	вий бихте го направили, нали
	светът не би пострадал от това?

	__АНДЖЕЛО__
	Осъден е, не може.

	__ЛУЧИО__ _(настрана към Изабела)_
			По-горещо!

	__ИЗАБЕЛА__
	Защо? Нали изречената дума
	ний можем да си взимаме назад?
	О, вярвайте ми, никой външен символ —
	корона кралска, шпага на наместник,
	съдийска тога, жезъл на маршал —
	дори наполовина не краси
	тоз, който има право да го носи,
	тъй както милостта. Ако се бяхте
	сменили с брат ми, неговият грях
	вий бихте сторили, а с вашта строгост
	не би ви той осъдил!

	__АНДЖЕЛО__
				Престанете!

	__ИЗАБЕЛА__
	Властта ви аз да имах, а пък вие
	да бяхте Изабела, нима щеше
	да бъде тъй? О, не! Аз щях да зная
	какво е да си съдник и какво —
	присъда да очакваш!

	__ЛУЧИО__ _(настрани към Изабела)_
			Ха така!
	Това е жилката!

	__АНДЖЕЛО__
			Не може. Брат ви
	престъпил е закона — вий напразно
	хабите думите си.

	__ИЗАБЕЛА__
			О, горко му!
	Ала защо? Със първороден грях
	е всякоя душа, но оня, който
	могъл би да използва туй най-лесно,
	ни е посочил изход. Какво щеше
	да стане, ако висшият ни съдник
	по вашему речеше да ви съди?
	О, само помислете си и мигом
	от устните ви милостта ще литне
	като крилато ангелче!

	__АНДЖЕЛО__
				Девойко,
	не аз, законът е осъдил брат ви.
	Да беше ми роднина, брат, син даже,
	присъдата не бих му отменил!
	Той утре ще умре!

	__ИЗАБЕЛА__
			О, Боже, утре!
	Това е толкоз скоро! Утре? Не!
	Смилете се! Та той не се е още
	подготвил за смъртта си! Ний не колим
	и птиците за кухнята си даже,
	преди да дойде срокът им; нима
	по-лошо ще обслужваме небето,
	отколкото небцето си? Любезни,
	добри ми господарю, помислете:
	кой нявга е умрял за този грях,
	а колко са го вършили!

	__ЛУЧИО__ _(настрани към Изабела)_
				Отлично!

	__АНДЖЕЛО__
	Законът и тогава беше жив,
	но дремеше: те нямаше да смеят
	да го извършат, ако оня, който
	бе първи стъпкал уставите, беше
	получил свойто. А сега законът
	е буден и нащрек; той вижда ясно
	в стъкло на прорицател всички язви,
	които би могло да породи
	нехайството, и за да спре навреме
	раз плода им ужасен, днес ги смазва
	в зародиш!

	__ИЗАБЕЛА__
		Проявете малко жалост!

	__АНДЖЕЛО__
	Най-много жалост проявявам аз,
	когато проявявам справедливост,
	защото тъй пожалвам тез незнайни,
	които ненаказаният грях
	би заразил, и плащам по заслуга
	на който злото дело е извършил,
	като не го оставям да живее,
	та зло да върши още. Утре брат ви
	ще трябва да умре!

	__ИЗАБЕЛА__
			И значи вие
	приложили сте първи тоз закон
	и брат ми пръв от него ще загине?
	Добре е мощ да имаш на гигант,
	но е ужасно, ако по гигантски
	прилагаш я!

	__ЛУЧИО__ _(настрани към Изабела)_
		Отлично! В този дух!
	
	__ИЗАБЕЛА__
	Да можеха дарените със власт
	да мятат мълнии, то Зевс не щеше
	да има мир, защото всеки дребен
	чиновник на земята би използвал
	небето му, за да гърми и тряска
	без спиране! О, сило милосърдна,
	със своята светкавица ти цепиш
	дъба могъщ, но мирта пощадяваш,
	а гордият човек, опит от капка
	нетрайна, кратка власт и сляп за свойта
	трошлива същност, пред небето скача
	с гримаси на ядосана маймуна,
	които карат ангелите горе
	да ронят сълзи, тъй като не са
	със нрава ни и смъртни като нас,
	та да измрат от смях!

	__ЛУЧИО__ _(настрани към Изабела)_
			Така, така!
	Омеква, чувствам!

	__ТЪМНИЧАРЯТ__ _(настрани)_
			Бог да й помага!

	__ИЗАБЕЛА__
	Ний себе си и своя ближен мерим
	с различни мерки. Остроумец само
	е знатният, когато се шегува
	със църквата; беднякът щом го стори,
	кощунствува!

	__ЛУЧИО__ _(настрани към Изабела)_
			На прав сте път. Така!

	__ИЗАБЕЛА__
	Което е ужасно богохулство
	за простия войник, е волно слово
	за командира му!

	__ЛУЧИО__ _(настрани към Изабела)_
			И туй сте чули?
	Умница! Продължавайте нататък!

	__АНДЖЕЛО__
	Защо са всички тези поговорки?

	__ИЗАБЕЛА__
	Защото властникът и да е грешен,
	цяр има, който скрива за окото
	душевните му язви. Надзърнете
	във себе си, разпитайте самичък
	сърцето си дали не знае то
	греха на брат ми! Ако се признае
	виновно в същата природна слабост,
	не го оставяйте да изрече
	смъртта му чрез езика ви!

	__АНДЖЕЛО__ _(настрани)_
				О, Боже,
	тя брани го тъй страстно, че събужда
	страстта във мен!… Аз трябва да вървя.

	__ИЗАБЕЛА__
	Една минутка още, господарю!

	__АНДЖЕЛО__
	Елате утре пак! Ще си помисля.

	__ИЗАБЕЛА__
	Не, чуйте какъв подкуп ще ви дам!
	Върнете се!

	__АНДЖЕЛО__
			Какво? На мене подкуп?

	__ИЗАБЕЛА__
	Да, в ценности такива, че небето
	ще ги дели със вас!

	__ЛУЧИО__ _(настрани към Изабела)_
			А, виж, тъй може!

	__ИЗАБЕЛА__
	Не в злато и не в камъни, чиято
	цена мени се с хорските прищевки,
	а във слова молитвени, които
	към Бога преди изгрев ще излитат
	от устните на деви непорочни,
	откъснали душите си от този
	суетен свят!

	__АНДЖЕЛО__
			Добре. Елате утре!

	__ЛУЧИО__ _(настрани към Изабела)_
	Чудесно! Туй му стига! Да вървим!

	__ИЗАБЕЛА__
	Небето да ви пази!

	__АНДЖЕЛО__ _(настрани)_
			Чул те Господ,
	защото съм обхванат от съблазън,
	която прави чистите молитви
	да действат срещу себе си!

	__ИЗАБЕЛА__
				Простете,
	кога да ви потърся, господарю?

	__АНДЖЕЛО__
	По всяко време утре преди обед.

	__ИЗАБЕЛА__
	Да ви закриля Господ, ваша чест!

N	Излиза заедно с Лучио и Тъмничаря.

	__АНДЖЕЛО__
	Да, мойта чест — от твойта добродетел!
	Как стана туй? И кой е по-виновен:
	тоз, който съблазнява, или който
	оставя се да бъде съблазнен?
	Тя — не, във всеки случай! С нищо тя
	не ме е изкушавала! Аз само
	смърдя, подобно леш край теменужка,
	разлагащ се под слънцето, което
	дарява нея с цвят и аромат!
	Възможно ли е скромността да мами
	по-силно от безсрамната покана;
	да искаме при толкоз празно място
	да срутим храма, за да изградим
	над него своя нужник! Пфу, пфу, пфу!
	Какво си, Анджело? Къде отиваш?
	Безчестно я желаеш за това, че
	е честна тя. Тогаз помилвай брат й!
	Разбойниците прави са да грабят,
	щом съдникът краде! Нима съм влюбен,
	та жаден съм да чуя пак гласа й,
	очите й да видя? Сякаш сън е!
	О, бяс лукав, светеца ти ловиш
	на стръв от святост! Няма по-опасна
	съблазън от оназ, която тласка
	човека от любов към чистотата
	да хлътне в грях. Как стана? Ни една
	развратница със чарове и опит
	не е успявала да развълнува
	кръвта във мен, но таз девойка чиста
	ме покори изцяло!… А до днеска
	на влюбените гледах аз със смях
	и чудех се какво се случва с тях!

N	Излиза.


>>	Трета сцена

N	В затвора.
N	Влизат Князът, преоблечен като монах, и Тъмничарят.

	__КНЯЗЪТ__
	Мир вам! Нали сте вие тъмничарят?

	__ТЪМНИЧАРЯТ__
	Да, аз съм, отче. За какво ви трябвам?

	__КНЯЗЪТ__
	Водим от милостта и направляван
	от благия ни орден, ида тука
	да посетя злочестите души
	зад тез решетки. Както е редът,
	пуснете ме при тях и ми кажете
	на всекиго вината, та да мога
	да им окажа помощ!

	__ТЪМНИЧАРЯТ__
			Бих направил
	и повече за вас.
N	Влиза Жулиета.
			Да почнем с таз.
	Девойка прелестна от знатен род,
	която е допуснала честта й
	да изгори от пагубния дъх
	на младия й плам. Сега е трудна,
	а този, който сторил е бедата,
	осъден е на смърт. Младеж такъв, че
	да стори втори грях му по` приляга,
	отколкото да мре за този пръв!

	__КНЯЗЪТ__
	Кога е срокът му?

	__ТЪМНИЧАРЯТ__
			Изглежда утре…
N	Към Жулиета.
	Вий стойте тук! Ще дойдат да ви вземат.

	__КНЯЗЪТ__
	Разкайваш ли се, млада хубавице,
	за сторения грях?

	__ЖУЛИЕТА__
			Да, благи отче,
	и нося със търпение срама му.

	__КНЯЗЪТ__
	Тогаз ще те науча да разпиташ
	тъй свойта съвест, че да разбереш
	дали е искрено, или притворно
	разкайването ти.

	__ЖУЛИЕТА__
			Аз слушам, отче.

	__КНЯЗЪТ__
	Обичаш ли тоз, който е причина
	за твоето нещастие?

	__ЖУЛИЕТА__
			Да, както
	обичам таз, която е причина
	за неговото.

	__КНЯЗЪТ__
			Значи във греха
	взаимно сте се тласнали?

	__ЖУЛИЕТА__
				Взаимно.

	__КНЯЗЪТ__
	Тогава ти по-грешна си от него.

	__ЖУЛИЕТА__
	Признавам го и кая се за туй.

	__КНЯЗЪТ__
	Така и трябва, дъще, но дано
	се каеш не зарад срама, до който
	грехът те е довел, защото туй
	би значело, че жалиш не небето,
	а само себе си; че би желала
	да си спестила Божията скръб
	не от любов към Бога, а от страх
	пред неговия съд.

	__ЖУЛИЕТА__
			Не, аз се кая,
	защото съм сгрешила, а срама
	приемам с радост.

	__КНЯЗЪТ__
			И упорствай в туй!
	Разбрах, че съучастникът ти утре
	ще трябва да умре. Утеха сетна
	ще ида да му дам. Benedicite*6!
	[*6 _„Benedicite“_ (лат.) — Благослови, Господи!]

N	Излиза.

	__ЖУЛИЕТА__
	Ах, утре да умре? О, страшна милост,
	живот ми ти даряваш не по-светъл
	от мрака в гроба!

	__ТЪМНИЧАРЯТ__
			Жалко за младежа!

N	Излизат.


>>	Четвърта сцена

N	Зала в дома на Анджело.
N	Влиза Анджело.

	__АНДЖЕЛО__
	Молитвата и разумът ми бягат
	в противни направления! Към Бога
	изпращам куха реч, а мисълта ми
	държи се вкопчана за Изабела!
	Преживям само Божието име,
	но сластни въжделения издуват
	сърцето ми! Политиката мъдра,
	която толкоз учех, ми е вече
	омразна като книга, досадила
	от много четене, а свойта тежест,
	с която — само някой да не чуе! —
	гордеех се, днес чувствувам по-лека
	от перушинката, която литва
	при първо духване. О, сан висок,
	как често ти със блясъка си вдъхваш
	страх в бедните душици и привързваш
	към своята измамлива привидност
	най-мъдрия дори! О, плът, ти плът си,
	но щом изпишем надписа „благ ангел“
	върху рога на дявола, той в миг
	престава да е дявол.
N	Влиза Слуга.
			Какво има?

	__СЛУГАТА__
	Една сестра, на име Изабела,
	желае да ви види.

	__АНДЖЕЛО__
			Покани я!
N	Слугата излиза.
	О, Боже, защо всичката ми кръв
	се сбра в сърцето ми и дава нему
	премного работа, а в също време,
	оскъдна в крайниците, ги лишава
	от мощ и пъргавост?…
	Тъй някой щом припадне, множеството —
	уж всеки да помогне! — неразумно
	над него струпва се и му отнема
	живителния въздух; и пак тъй
	тълпата верноподана, съзряла
	обичния си крал, отвред се стича
	и свойта недодялана любов
	превръща в оскърбление.
N	Влиза Изабела.
				Здравейте!

	__ИЗАБЕЛА__
	Дойдох да чуя висшата ви воля.

	__АНДЖЕЛО__
	Бих предпочел да знаехте за нея,
	отколкото да питате каква е.
	Девойко, брат ви трябва да умре.

	__ИЗАБЕЛА__
	А, значи тъй? Да ви закриля Бог!…

N	Тръгва си.

	__АНДЖЕЛО__
	Той трябва да умре, но е възможно
	да се отложи неговата смърт,
	така че да живее не по-малко
	от двама ни.

	__ИЗАБЕЛА__
			А вий ли ще решите
	кога да бъде тя?

	__АНДЖЕЛО__
			Да, аз…

	__ИЗАБЕЛА__
				Тогава,
	каквато и отсрочка да получи,
	възможност дайте му да се подготви
	за Господния съд?!

	__АНДЖЕЛО__
			С такъв порок?
	Еднакво недостоен е за прошка
	тоз, който на природата отнема
	един живот, създаден не от него,
	и онзи, който зарад плътска сласт
	сече подобия на Господ-Бога
	в матрици незаконни! В тез два гряха —
	убийство на живот, създаден честно,
	и леене безчестно на живот
	в неосветен калъп — човек изпада
	еднакво лесно.

	__ИЗАБЕЛА__
			Толкоз строго съдят
	там горе, не тук долу!

	__АНДЖЕЛО__
				Щом е тъй,
	натясно ей сега ще ви поставя!
	Отговорете ми на тоз въпрос:
	дали, за да спасите своя брат
	от смъртната присъда, вие бихте
	отдали непорочното си тяло
	на осквернение, като онази,
	с която тоз ваш брат е вършил блудство?

	__ИЗАБЕЛА__
	Повярвайте, живота си ще дам,
	душата — не!

	__АНДЖЕЛО__
			За нея не говорим.
	Изнудените грехове се вписват,
	но не тежат на сметката.

	__ИЗАБЕЛА__
				Какво?

	__АНДЖЕЛО__
	Не ви го гарантирам. Утре мога
	да кажа и обратното. Но чуйте:
	чрез моята уста законът иска
	смъртта на брат ви. Няма ли да има
	и милост във греха, чрез който той
	би бил спасен?

	__ИЗАБЕЛА__
			Спасете го за Бога!
	Върху душата си поемам риска —
	това не ще е грях, а чиста милост.

	__АНДЖЕЛО__
	Ако със риск за своята душа
	сама спасите го, то милостта ви
	ще заличи греха.

	__ИЗАБЕЛА__
			Щом грях за мен е
	това, че моля ви за своя брат,
	приемам този грях; щом грях за вас е
	молбата ми да чуете, аз Бога
	ще моля всяка утрин да го включи
	във мойте грехове, та с нито грам
	на вас да не тежи!

	__АНДЖЕЛО__
			Не, чуйте, чуйте!
	Ний с вас се разминаваме. Или
	невежа сте, или сте лицемерка.
	А туй не е добре.

	__ИЗАБЕЛА__
			Ах, нека бъда
	невежа и единствено да мога
	в смирение набожно да съзнавам
	незнанието си!

	__АНДЖЕЛО__
			Така се черни
	умът ни, за да блесне, също както
	закритата зад черна маска хубост
	ни лъже, че е двойно по-сияйна,
	отколкото е всъщност. Затова
	по-грубо ще говоря, та да бъдем
	наясно по въпроса. Значи брат ви
	ще трябва да умре.

	__ИЗАБЕЛА__
			Така.

	__АНДЖЕЛО__
				При туй
	вината му по нашия закон
	покрива се с присъдата ни.

	__ИЗАБЕЛА__
				Вярно.

	__АНДЖЕЛО__
	Да предположим, че единствен начин
	да го спасите — и със туй не казвам,
	че има такъв начин, само в спора
	допускам го — е във това, че вас,
	сестра му, възжелае някой, който
	могъл би — с връзки, с власт — да го изтръгне
	от строгия закон, и вие трябва
	или с плътта си да го надарите,
	или на смърт да обречете брат си —
	кое ще сторите?

	__ИЗАБЕЛА__
			Това, което
	бих сторила за себе си, ще сторя
	за бедния си брат. Ако ме биха
	заплашили със смърт, аз бих приела
	браздите от камшика за рубини,
	за ешафода бих се разсъблякла
	като за брачно ложе, но не бих
	отдала свойто тяло на позора!

	__АНДЖЕЛО__
	Тогаз ще трябва брат ви да умре.

	__ИЗАБЕЛА__
	Това ще бъде най-добрият избор.
	По-хубаво е той да се прости
	с един живот, отколкото сестра му
	за него да загуби цяла вечност.

	__АНДЖЕЛО__
	А туй не ще ли бъде безсърдечност
	като присъдата, която вие
	нападате?

	__ИЗАБЕЛА__
		Безкористната милост
	и подкупът порочен са от два
	различни дома; нямат капка родство
	спасяването по греховен начин
	и прошката законна!

	__АНДЖЕЛО__
			А доскоро
	наричахте закона деспотичен
	и ми представяхте греха на брат си
	като невинна волност.

	__ИЗАБЕЛА__
				Извинете!
	За да постигнем свойта цел, ний често
	говорим не това, което мислим.
	В защита на един любим човек
	почти простих един омразен грях.

	__АНДЖЕЛО__
	Кой няма слабости!

	__ИЗАБЕЛА__
			Да, ако брат ми
	наследник бе единствен на греха —
	а не един от многото — бих рекла:
	„Той трябва да умре!“

	__АНДЖЕЛО__
			Жените също
	са крехки.

	__ИЗАБЕЛА__
		Да, като огледалата,
	в които се оглеждат и които
	дробят се така лесно, както лесно
	сглобяват своите образи. Жените!
	Да им помага Бог! Мъжете само
	развалят се, когато ги използват!
	Триж крехки наречете ни, защото
	сме слаби както телом, тъй и духом
	и леко податливи към измамни
	внушения.

	__АНДЖЕЛО__
		В това съм убеден.
	И след това признание — понеже
	и ний не сме тъй здрави, че грехът
	да не поклаща нашата постройка —
	от вашите слова ще се възползвам
	във спора ни. Бъдете, Изабела,
	каквато сте: жена. Оназ, която
	желае да е повече, е нищо.
	А ако искате да сте жена —
	тъй както явствува от външността ви —
	безстрашно обявете го, облекла
	одеждата, открай предназначена
	за пола ви!

	__ИЗАБЕЛА__
			Аз знам един език,
	недейте го напуска, господарю!

	__АНДЖЕЛО__
	Желая те, разбираш ли?

	__ИЗАБЕЛА__
				И брат ми
	желаеше Жулиета и затуй
	вий казвате, че трябва да умре!

	__АНДЖЕЛО__
	Не ще умре, дадеш ли ми любов!

	__ИЗАБЕЛА__
	Аз зная, вашта нравственост говори
	със волност, чужда ней, за да подмамва
	околните!

	__АНДЖЕЛО__
			Кълна се във честта си:
	което казах ти, е чиста правда!

	__ИЗАБЕЛА__
	Голяма чест и много чиста правда!
	Двуличник, лицемер! Лукав измамник!
	Сега узнах те! Анджело, пази се!
	Веднага, тук, със тази си ръка
	помилване на брат ми подпиши
	или ще разтръбя какъв човек си!

	__АНДЖЕЛО__
	И кой ще ти повярва, Изабела?
	Със своето неопетнено име,
	безгрешен жизнен път, обществен сан
	така ще надделея аз над твойто
	нещастно обвинение, че ти
	назад ще си го глътнеш, придобило
	вкуса на клеветата. Вече почнах
	и пуснал съм юздите на страстта си!
	Отговори на жарката ми жажда,
	отхвърлила руменина и свян,
	лъжливо забраняващи онуй,
	което й се ще! Отдай плътта си
	на моето желание и брат ти
	ще бъде жив; ако ли не, то знай,
	не само ще умре, но ще плати
	с ужасни мъки твоето упорство!
	До утре сутрин отговор ще чакам
	или заклевам се в страстта, която
	изгаря ме, ще бъде безпощаден!
	И можеш да раздрънкаш всичко туй —
	ще натежи над твойта правота
	неправдата във моята уста.

N	Излиза.

	__ИЗАБЕЛА__
	Кому да се оплача? Ще го кажа,
	но кой ще ми повярва? О, тез страшни
	уста на властници, които пръскат
	похвали светли и присъди мрачни
	по свое хрумване, безсрамно карат
	закона да отмерва реверанси
	пред личната им воля и разтеглят
	добро и зло в посоката, която
	изнася им! При брат си ще отида!
	Макар и сторил грях от буйна кръв,
	духът му благороден е и зная,
	той сто глави да има, ще ги сложи
	на сто дръвника, но не ще допусне
	сестра му да остави свойто тяло
	на поругание! И тъй решавам:
	живот на брат за чест моминска давам!
	Таз вест от мене ще узнае той,
	за да умре с достойнство и в покой.

N	Излиза.



>	Трето действие
>>	Първа сцена

N	В затвора.
N	Влизат Князът, преоблечен като монах, Клавдио и Тъмничарят.

	__КНЯЗЪТ__
	И значи тъй, надяваш се на прошка?

	__КЛАВДИО__
	Нещастниците нямат други лек
	освен една надеждата. И аз съм
	готов за смърт с надежда за живот.

	__КНЯЗЪТ__
	В смъртта бъди уверен — тъй по-сладки
	за теб ще бъдат и живот, и смърт!
	„Живот — кажи си, — ако те загубя,
	ще съм загубил нещо ценно само
	за лудия. Какво си ти? Лек дъх,
	зависим от небесните светила,
	които всекичасно блъскат твоя
	нетраен дом. Ти шут си на смъртта,
	защото се стремиш със всички сили
	да я избегнеш, а задъхан тичаш
	към нея все. В теб няма благородство,
	защото утоляваш с низки средства
	потребностите си. Не си и храбър,
	защото раздвоеното езиче*7
	[*7 _“… раздвоеното езиче…"_ — израз, свързан с ненаучното убеждение, че отровните змии „жилят“ с езика си.]
	на някакъв си червей те смразява
	със смъртен страх. Най-сладкият ти отдих
	е във съня и ти зовеш го често,
	а ужасява те смъртта, която
	е също сън. Не си единен ти,
	защото състоиш се от безбройни
	частици земен прах. Не си щастлив,
	защото, сляп към туй, което имаш,
	за друго алчен си. Не си надежден,
	защото сменяш страсти и прищевки
	със месеца. Богат, ти пак си беден,
	защото мъкнеш своите кюлчета
	като магаре цял живот, дорде
	смъртта те разтовари. Близък нямаш,
	защото даже твойте синове,
	издънки на чреслата ти, проклинат
	паралича, подаграта, катара
	за туй, че още жив си. Нямаш всъщност
	ни младост, нито старост, а ги виждаш
	като във сън на сит стомах, защото
	на младост състаряваш се да просиш
	пара от стиснати паралитици,
	а щом забогатееш, вече стар си
	и нямаш жар и сили да се радваш
	на своето богатство. Но тогава
	какъв живот си ти? Та ти по-лош си
	от двеста смърти! Ала на, за нас
	е страшна милостивата, която
	ти слага край!"

	__КЛАВДИО__
			Благодаря ви, отче.
	Бях жаден за живот — затуй умирам,
	но, жаждайки смъртта, живот намирам.
	По-скоро тя да идва!

	__ИЗАБЕЛА__ _(отвън)_
				Отворете!
	Мир вам и Господ-Бог да ви помага!

	__ТЪМНИЧАРЯТ__
	С такъв привет е гостът вред приет.
N	Влиза Изабела.
	Добре дошла, девойко!

	__КНЯЗЪТ__
				Не след много
	ще дойда пак при тебе, драги момко.

	__КЛАВДИО__
	Благодаря ви, милосърдни отче.

	__ИЗАБЕЛА__
	Ще мога ли да поговоря с брат си?

	__ТЪМНИЧАРЯТ__
	Разбира се… Сестра ви е дошла.

	__КНЯЗЪТ__
	Две думи, тъмничарю!

	__ТЪМНИЧАРЯТ__
			Сто дори!

	__КНЯЗЪТ__
	Укрийте ме така, че да ги чувам!

N	Излиза заедно с Тъмничаря.

	__КЛАВДИО__
	Каква утеха носиш ми, сестрице?

	__ИЗАБЕЛА__
	Чудесна като всичките утехи.
	Граф Анджело, понеже има връзки
	със небесата, мисли да те прати
	за постоянен свой посланик там.
	Така че стягай се, злочести братко!
	Пътуваш утре.

	__КЛАВДИО__
			Значи няма изход.

	__ИЗАБЕЛА__
	Не, братко мой, освен единствен, който,
	за да спаси една глава, разкъсва
	едно сърце.

	__КЛАВДИО__
			Но значи все пак има?

	__ИЗАБЕЛА__
	Да, има, братко. Твоят съдия
	предлага ти пощада сатанинска,
	която, ако ти я пожелаеш,
	живот ще ти даде, но във окови
	ще те държи до смърт!

	__КЛАВДИО__
			Затвор до гроб?

	__ИЗАБЕЛА__
	Добре го каза, да, затвор до гроб,
	дори да имаш всичките простори
	на тоя свят!

	__КЛАВДИО__
		Но как това ще стане?

	__ИЗАБЕЛА__
	Ще стане то, ако се съгласиш
	честта си да обелиш и останеш
	оголен във срама.

	__КЛАВДИО__
			Доизясни се!

	__ИЗАБЕЛА__
	О, Клавдио, страхувам се за тебе!
	Боя се, че би могъл да поставиш
	пет-шест години треска на тоз свят
	над вечната си чест. Дали ще смогнеш
	да тръгнеш към смъртта? Ужасна тя е
	най-вече с ужаса от нея в нас
	и бръмбарчето под крака ни чувства
	телесната си болка силно, както
	когато мре гигант!

	__КЛАВДИО__
			Не ме обиждай!
	Нима си мислиш, че ще черпя смелост
	от нежността на цветето? Щом трябва,
	ще припна към смъртта като жених
	с отворени обятия!

	__ИЗАБЕЛА__
	Това е реч на брат ми! Гроба бащин
	аз чувам да говори! Да, мой братко,
	аз вярвам в тебе — твърде благороден
	си ти, за да спасяваш с низки сделки
	живота си! Тоз външно свят наместник,
	чиито образ твърд и хладна реч
	кълват и давят младите безумства,
	тъй както дави и кълве соколът
	пернатите си жертви, бил цял демон;
	ако могъл би някой да изчерпи
	зловонната му тиня, той, о, братко,
	би се оказал блато, по-дълбоко
	от пъкъла!

	__КЛАВДИО__
		Граф Анджело? Светецът?

	__ИЗАБЕЛА__
	Лукавство дяволско! Притворство адско!
	Под святата си дреха той прикривал
	най-грешна плът! Представяш ли си, братко,
	ако му дам аз девството си, той
	ще те освободи!

	__КЛАВДИО__
			Не е възможно!

	__ИЗАБЕЛА__
	О, да! И ако аз извърша този
	позорен грях, на тебе да го вършиш
	ще позволи и в бъдеще! Аз трябва
	таз нощ да сторя туй, което даже
	да кажа се гнуся, или ти утре
	не ще си жив!

	__КЛАВДИО__
			Ти няма да го сториш!

	__ИЗАБЕЛА__
	Живота ми да бе поискал само,
	аз бих го хвърлила като карфица!

	__КЛАВДИО__
	Благодаря ти, скъпа Изабела!

	__ИЗАБЕЛА__
	Готви се, значи, за смъртта си утре!

	__КЛАВДИО__
	Да, да… Нима във него има страст,
	та тъй се гаври със закона, който
	сам иска да наложи… Този грях
	навярно не е грях или поне е
	най-малко смъртният от седемте…

	__ИЗАБЕЛА__
	Най-малко смъртен?

	__КЛАВДИО__
			Ако беше инак,
	нима той, мъдрият, се би обрекъл
	на вечни мъки зарад миг наслада?…
	О, Изабела!

	__ИЗАБЕЛА__
	Какво ми казва моят брат?

	__КЛАВДИО__
				Сестрице,
	смъртта е страшно нещо.

	__ИЗАБЕЛА__
			А срамът —
	ужасно, братко!

	__КЛАВДИО__
			Да, но да умреш
	и да отидеш кой знай где, да гниеш
	в студен затвор; туй нещо живо, топло,
	подвижно и чувствително да стане
	на буца кал; а нежната душа,
	за радости способна, да се гърчи
	сред огнени реки или да зъзне
	във областта на многослоен лед;
	от ветрове невидими пленена,
	безспирно да се носи с бясна скорост
	около туй кълбо; да вие в мъки,
	по-страшни от най-страшните, които
	въображението би могло
	да си представи!… Не, сестрице, не!
	Най-страшният живот, със който могат
	оскъдност, болести, тъмница, старост
	да ни дарят, е рай пред туй, с което
	заплашва ни смъртта!

	__ИЗАБЕЛА__
			О, Боже мой!

	__КЛАВДИО__
	Сестрице, помогни ми да живея!
	Дългът роднински тъй ще възмезди
	греха, със който си спасила брат си,
	че този грях ще стане благо дело,
	повярвай ми!

	__ИЗАБЕЛА__
			О, низък страхопъзльо!
	О, подла твар! О, жалък нечестивец!
	Не чувстваш ли, че в туй да се посееш
	върху позора сестрин има лъх на
	кръвосмесителство? Какво да мисля?
	Опазил Господ, майка ми да е
	играла с други тайно от баща ми,
	защото инак как тоз гаден плевел
	ще бъде негов кълн! Умри! Гини!
	С едно покланяне да можех само
	да те спася, не бих се поклонила!
	Молитви хиляди за твойта смърт
	ще чуе Бог от мен и ни една —
	за твойто избавление!

	__КЛАВДИО__
				Не, чуй ме,
	почакай, Изабела!

	__ИЗАБЕЛА__
			Срамно! Пфу!
	Не грешник млад си ти, а стар развратник
	и милостта към тебе би била
	сама тя сводница! Да, най-добре е
	по-бързо да умреш!

	__КЛАВДИО__
			Но, Изабела!…

N	Влиза отново Князът.

	__КНЯЗЪТ__
	Една-едничка дума, млада сестро!

	__ИЗАБЕЛА__
	Какво желаете?

	__КНЯЗЪТ__
	Ако не ви е скъпо времето, бих ви помолил за кратък разговор. Това, което ще ви поискам, е от полза и за вас.

	__ИЗАБЕЛА__
	Излишно време нямам и колкото ви отделя, ще бъде откраднато от други дела. Все пак ще ви изслушам.

	__КНЯЗЪТ__ _(настрани към Клавдио)_
	Сине мой, чух разговора между тебе и сестра ти. Анджело не е имал намерение да я разврати, а само е искал да изпита нейната добродетелност, за да провери своите знания за човешката природа. Благочестива по душа, сестра ти му е дала високонравствения отказ, който той е желаел да получи. Аз съм негов изповедник и зная, че това е самата истина; затуй стягай се за смъртта! Недей залъгва мъжеството си с празни надежди. Утре ще умреш. Върви и, коленичил, готви душата си!

	__КЛАВДИО__
	Нека само поискам прошка от сестра си! Толкова охладях към живота, че моля небето да ме избави по-скоро от него!

	__КНЯЗЪТ__
	Упорствувай в това! Сбогом!
N	Клавдио излиза.
	Тъмничарю, две думи!
N	Влиза отново Тъмничарят.

	__ТЪМНИЧАРЯТ__
	Какво желаете, отче?

	__КНЯЗЪТ__
	Да си отидете, както дойдохте. Оставете ме насаме с тази девойка. Моят дух и това расо ви обещават, че тя няма да пострада от това.

	__ТЪМНИЧАРЯТ__
	Щом искате.

N	Излиза.

	__КНЯЗЪТ__
	Десницата, която ви е дала хубост, ви е одарила и с добро сърце, а добротата, която лесно отдава хубостта си, трудно остава хубава за дълго; но целомъдрието е същина на вашия характер и то ще ви опази прекрасна докрай. Случайно узнах за попълзновенията на граф Анджело към вас и бих се удивил на провала му, ако човешката слабост не ни даваше всеки ден подобни примери. Какво ще сторите, за да задоволите наместника и спасите брата си?

	__ИЗАБЕЛА__
	Сега отивам да му дам отговор. По-добре брат ми по закон да умре, отколкото синът ми да се роди незаконен. Но, о, колко много се е излъгал добрият ни княз в своя Анджело! Ако той някога се завърне и аз успея да се добера до него, нека останат тези уста без глас, ако не разкрият как той е управлявал!

	__КНЯЗЪТ__
	Това е добро, но както стоят сега нещата, той ще се изплъзне от вашето обвинение: искал е само да изпита твърдостта ви. Затуй изострете слуха си за моя съвет. Желанието ми да ви помогна съзира изход от трудността. Струва ми се, че вие можете по напълно честен начин да сторите заслужено благодеяние на една онеправдана девойка; да спасите своя брат от яростта на закона, без да опетните своята чест; и да доставите голяма радост на отсъстващия княз, в случай че той, завърнал се, би чул за постъпката ви.

	__ИЗАБЕЛА__
	Умолявам ви, продължавайте, отче! Моят дух е готов да извърши всичко, което е в духа на благочестието.

	__КНЯЗЪТ__
	„Доброто страх не знае и храбра честността е!“ Не сте ли чували за Мариана, сестрата на Фредерик, храбреца, който загина в морето?

	__ИЗАБЕЛА__
	Чувала съм за нея и винаги добри думи придружаваха името й.

	__КНЯЗЪТ__
	Граф Анджело трябваше да се ожени за нея — беше й дал вече годежна клетва и определил деня на сватбата, но преди да дойде този ден, корабът на брат й Фредерик претърпя крушение и потъна, отнасяйки със себе си зестрата на сестра му. Бедната девица получи тежък удар: изведнъж тя загуби един благороден и уважаван брат, изпълнен към нея с обич и внимателност; с него — основната част на своето богатство, сватбената си зестра; а с него и с нея — своя обречен съпруг, благообразния Анджело.

	__ИЗАБЕЛА__
	Как е възможно? Нима той я е изоставил?

	__КНЯЗЪТ__
	Изостави я в сълзи, без да пресуши с топли думи нито една от тях; глътна си обратно всички обети под предлог, че уж бил открил неща, накърняващи честта й; захвърли я в обятията на скръбта по него, сам мрамор пред сълзите й, които го миеха, без да могат да го смекчат!

	__ИЗАБЕЛА__
	Колко милосърдна би била смъртта, ако си прибереше тази злочеста девойка! Колко покварен е животът, щом оставя мъчителя й на тоя свят. Но как би могла тя да извлече полза от моя случай?

	__КНЯЗЪТ__
	Нейната рана много лесно може да бъде излекувана от вас, като при туй лечението й ще спаси вашия брат, опазвайки ви от безчестие.

	__ИЗАБЕЛА__
	Покажете ми как, добри отче!

	__КНЯЗЪТ__
	Изоставената годеница храни още любов към графа; нещо повече — неговата грубост, вместо да угаси — както разумът би очаквал — чувството й, го е направила — както прави препятствието в пътя на реката — по-бурно и неудържимо. Идете при граф Анджело и отговорете на желанията му с правдоподобно покорство; съгласете се напълно с исканията му, като му поставите следните условия: първо, срещата ви да трае кратко; после, да бъде нощем, в мрак и мълчание; и най-сетне, мястото да бъде удобно за вас. Когато той приеме всичко това — сега иде главното, — ще посъветваме онеправданата девойка да се яви тя на срещата вместо вас; след това, ако любовната им връзка излезе наяве, той ще бъде принуден да възстанови честта й. И така брат ви ще е спасен, чистотата ви — опазена, бедната Мариана — ощастливена, а поквареният наместник — изобличен. Аз ще убедя и подготвя девойката за срещата с графа. Ако вие се съгласите да участвувате в този кроеж, двойната полза от него ще оправдае измамата, на която той се гради. Какво ще кажете за това?

	__ИЗАБЕЛА__
	Вече само представата за успеха ме изпълва с радост, а аз горещо вярвам, че ще го постигнем!

	__КНЯЗЪТ__
	Това ще зависи в голяма степен от вас. Вървете веднага при графа! Ако той ви поиска в леглото си тази нощ, обещайте му, че ще го задоволите. Аз отивам незабавно в „Свети Лука“ — там в самотно имение живее отхвърлената Мариана. Потърсете ме при нея! И не се бавете с графа — всичко трябва да стане бързо!

	__ИЗАБЕЛА__
	Сбогом, добри отче! Благодаря ви за помощта!

N	Излизат.


>>	Втора сцена

N	Пред затвора.
N	Влизат, от една страна, Князът, в расо; от друга — Лакът, Помпен и Стражи.

	__ЛАКЪТ__
	Не, ако законът ви остави да търгувате с мъжете и жените като с добитък, светът ще се напълни с незакономерни копелета!

	__КНЯЗЪТ__
	О, небеса! Това пък какво е?

	__ПОМПЕЙ__
	Тоя свят помръкна, откак от двата вида лихварство тъкмо по-веселия забраниха, а лошия законът го остави да се облича в тежка шуба, и то с лисичата кожа отгоре, а с агнешката отдолу, за да показва, че хитростта винаги като по-богата е взимала връх над невинността.

	__ЛАКЪТ__
	Хайде, върви, върви!… Помози Бог, отче!

	__КНЯЗЪТ__
	И на тебе, сине! С какво те е оскърбил този човек?

	__ЛАКЪТ__
	Той закона оскърби, отче! И освен това е заподозрителен като крадец, защото намерихме в него един особен малък шперц, който беше съответствено изпратен на наместника.

	__КНЯЗЪТ__
	Пфу, сводник! Долен сводник! Ти живееш
	от мерзостта, в която вкарваш други.
	Не си ли си помислял какво значи
	корем да пълниш, да обличаш гръб
	за сметка на греха? Не си ли казваш:
	от техните развратни, скотски ласки
	аз пия, ям, обличам се, живея?
	Нима си мислиш, че като живееш
	от тъй зловонни средства, това може
	да се зове „живот“? Върви и кай се!

	__ПОМПЕЙ__
	Той, вярно, отче, понамирисва малко нещо, но аз имам доказателства, че…

	__КНЯЗЪТ__
	Ако Лукавият те е снабдил
	със доказателства, че имаш право
	да вършиш грях, това доказва само,
	че си служител негов!… Във затвора!
	Откарай го, стражарю — само в него
	оправя се такава долна твар!

	__ЛАКЪТ__
	Първо трябва да го отведа при наместника, отче. Той го е предупредил съответствено. Той, наместникът, сводниците не може да ги търпи. Ако си сводник и отидеш при него, по-добре да си на сто мили далече.

	__КНЯЗЪТ__
	Да беше всеки от порока скрит,
	тъй както някои си дават вид!

N	Влиза Лучио.

	__ЛАКЪТ__
	Вратът му завижда на корема ви, отче, но скоро и него ще го стегне въжето!

	__ПОМПЕЙ__
	Съзирам спасител, подушвам поръчител! Този, който иде, е мой стар приятел!

	__ЛУЧИО__
	Какво става, благородни Помпее? Зад колесницата на Цезар, а? Нима те водят в триумф? И защо не виждам ни една от твоите Пигмалионови статуи, току-що оживели*8, дето човек може да ги получи веднага с едно бръкване в джоба? Каза ли нещо, а? Какво е мнението ти за твоя занаят, поминък и живот? Той май че се е удавил в последния порой? Защо мълчиш, миткало улично? Същият ли е светът като преди или се е попроменил? Мрачен е станал и мълчалив, казваш? Или може би не е? Кажи да чуем!
	[*8 _„… Пималионови статуи, току-що оживели…“_ (мит.) — според древногръцката легенда кипърският цар Пигмалион — велик скулптор — се влюбил в изваяната от него женска фигура и измолил от Афродита да й вдъхне живот. Тук намекът е за хвалбите, с които сводникът Помпей рекламира своите проститутки.]

	__КНЯЗЪТ__
	Същата кал, дори по-лоша!

	__ЛУЧИО__
	Какво прави онази сладка мръвчица, господарката ти? Доставя ли още крехки кълки на тоя-оня?

	__ПОМПЕЙ__
	Те се свършиха, господине, и тя сама се пари в кацата със солите*9.
	[*9 По Шекспирово време сифилисът се е лекувал с парни бани.]

	__ЛУЧИО__
	Че хубаво! Значи излязло й е солено накрая. Така е винаги: първо прясна курва, после осолена сводница. Такъв е неизбежният край. Редно е. А ти накъде си се запътил, Помпее, към затвора ли?

	__ПОМПЕЙ__
	Бога ми да, господине!

	__ЛУЧИО__
	Че какво? Това ще е добре за тебе, Помпее. На добър ти час! Върви и кажи, че аз съм те пратил там. За дългове или за какво?

	__ЛАКЪТ__
	За сводничество, за сводничество!

	__ЛУЧИО__
	Тогава натикай го в затвора, стражарю! Ако за сводничество се полага затвор, този Помпей има пълно право на него. Той е всеизвестен сводник още от древни времена. Роден сводник! Сбогом, драги Помпее! И поздрави затвора от мене, Помпее! Най-сетне ще станеш домосед, стига си търчал по улиците!

	__ПОМПЕЙ__
	Надявам се, господине, че ваша милост ще гарантира за мене!

	__ЛУЧИО__
	О, не, честна дума, няма да го направя, Помпее! Това вече не е на мода. Виж, да ходатайствам да ти удължат срока, това — да! И ако проявиш по въпроса самостоятелно мнение, можеш да си спечелиш и допълнителна тежест. Адье, почтени Помпее!… Да ви помага Бог, отче!

	__КНЯЗЪТ__
	Вам също!

	__ЛУЧИО__
	А Бригита още ли се цапоти, а, Помпее?

	__ЛАКЪТ__
	Хайде, тръгвай, тръгвай!

	__ПОМПЕЙ__
	И тъй, няма да ми станете гарант, значи?

	__ЛУЧИО__
	Нито тъй, нито иначе, Помпее!… Какво ново по земята, благи отче?

	__ЛАКЪТ__
	Хайде, тръгвай, тръгвай!

	__ЛУЧИО__
	Пътувай към кучкарника си!
N	Помпей излиза, воден от Лакът и Стражите.
	Какви новини за княза, отче?

	__КНЯЗЪТ__
	Нищо не зная. А вие?

	__ЛУЧИО__
	Според някои бил при руския император, а според други — в Рим. Вие къде мислите, че може да е?

	__КНЯЗЪТ__
	Не зная, но където и да бъде, желая му щастие.

	__ЛУЧИО__
	Това беше луда прищявка от негова страна — да се измъкне от върховната власт и да грабне просяшката тояга, за която не е роден. Граф Анджело си княжества добре в негово отсъствие; здравата е стегнал всичко живо.

	__КНЯЗЪТ__
	И добре прави.

	__ЛУЧИО__
	Малко повече снизходителност към блудството не би му навредила. Прекалено строг е по тази част, отче.

	__КНЯЗЪТ__
	Прекалено чест е този порок и само строгостта може да го изтреби.

	__ЛУЧИО__
	Вярно, семейството му е многобройно и сродено с най-добрите домове. Но да се изкорени цялото, отче, е невъзможно, ако не бъдат премахнати яденето и пиенето. Казват, че този Анджело не бил създаден по стария изпитан начин от мъж и жена. Дали е вярно, как мислите?

	__КНЯЗЪТ__
	Че как ще е създаден тогава?

	__ЛУЧИО__
	Някои казват, че бил се излюпил от хайвер на русалка; други — че бил заченат от два чироза. Но едно е сигурно, че пикае ледена вода. Това го знам с положителност. И освен туй е напълно неспособен като мъж, това е вън от съмнение.

	__КНЯЗЪТ__
	Вие сте шегобиец, господине, и бърз в езика!

	__ЛУЧИО__
	А не е ли жестоко от негова страна да вземе целия живот на човека заради един бунт в гащите му? Нима старият ни княз би постъпил така? Преди да обеси някого, който е направил сто копелета, той би платил от джоба си за отглеждането на хиляда! Старецът имаше усет за играта, знаеше й той вкуса и това го правеше снизходителен!

	__КНЯЗЪТ__
	Никога не съм чувал отсъствуващият княз да е бил обвиняван в слабост към жените. Той нямаше подобни склонности.

	__ЛУЧИО__
	Много се заблуждавате, отче.

	__КНЯЗЪТ__
	Не е възможно.

	__ЛУЧИО__
	Князът не бил обичал жените? Та той и петдесетгодишна просякиня не отминаваше, без да й пусне дукатче в паницата. Имаше си той слабостите. И добре си попийваше, ако искате да знаете!

	__КНЯЗЪТ__
	Неоснователно го набеждавате, сигурен съм!

	__ЛУЧИО__
	Аз, отче, му бях близък приятел. Скритичък си беше той и мисля, че знам причината за неговото оттегляне от управлението.

	__КНЯЗЪТ__
	И каква може да е тя, моля ви?

	__ЛУЧИО__
	Съжалявам, но това е най-строга тайна, която трябва да се държи зад зъбите. Мога да ви кажа само, че голямото мнозинство от неговите поданици го смяташе за разумен.

	__КНЯЗЪТ__
	За разумен? Че по това няма спор.

	__ЛУЧИО__
	А беше повърхностен и невежествен никаквец!

	__КНЯЗЪТ__
	Думите ви са плод на завист, глупост или недоразумение! Неговият начин и начинът, по който управляваше, му подписват по-добра препоръка. Ако оставим да свидетелствуват за него само делата му, дори и завистникът ще го признае за учен, държавник и воин. Говорите така, защото не сте познавали княза или ако го познавате, защото умът ви е замъглен от злоба!

	__ЛУЧИО__
	Отче, аз го познавам и го обичам.

	__КНЯЗЪТ__
	Обичта би говорила с повече познаване, а знанието — с повече обич.

	__ЛУЧИО__
	Аз зная какво зная, отче!

	__КНЯЗЪТ__
	Не ми се вярва, щом не знаете какво говорите! Но ако князът ни се завърне някой ден — за което всички се молим, — ще ви приканя да се явите пред него. Щом е честно това, което казахте, вие ще имате смелост да го поддържате пред него. Моля ви да ми кажете името си, за да мога да ви повикам.

	__ЛУЧИО__
	Казвам се Лучио, отче, и князът добре ме познава!

	__КНЯЗЪТ__
	Той ще ви опознае още по-добре, господине, ако съм жив да му разкажа за срещата ни.

	__ЛУЧИО__
	Няма да ме уплашите!

	__КНЯЗЪТ__
	О, разбирам: вие или се надявате, че князът няма да се завърне, или ме смятате за неопасен противник. И наистина, аз трудно ще ви навредя — вие и под клетва ще се отметнете от думите си.

	__ЛУЧИО__
	По-скоро ще се оставя да ме обесят! Не ме познаваш, Божи човече. Но стига за това. Можеш ли ми каза дали Клавдио утре ще умре, или няма?

	__КНЯЗЪТ__
	А защо трябва да умира той?

	__ЛУЧИО__
	Защо ли? Защото е пълнил бутилка през фуния. Дано князът се върне! Тоя безполов негов наместник ще обезлюди страната от въздържание; той на врабците не дава да си правят гнезда под стрехите му, защото развратничели! Князът поне би наказвал тъмните работи на тъмно, не би ги изнасял на бял свят. Дано се върне! Поврага, да осъди Клавдио на смърт, защото си бил разкопчал колана! Сбогом, отче, моли се за мене! Князът, повтарям ти, не се отказваше от кълчица в петък. Сега е малко дал-взел и пак не би простил на просякиня, па ако ще да му намирисва на чер хляб и чесън. Съобщи му, че и това съм казал. Сбогом!

N	Излиза.

	__КНЯЗЪТ__
	Върви кажи на клеветата: спри!
	Окалва тя свръхчистия дори.
	Безсилен е и кралят най-велик
	пред силата на злостния език!…
	Но някой иде.

N	Влизат Ескал, Тъмничарят и Стражи, водещи Мадам Свръхврът.

	__ЕСКАЛ__
	Водете я в затвора!

	__МАДАМ СВРЪХВРЪТ__
	Милички господарю, простете ми! Ваша чест е известен като милосърден човек. Добри ми господарю!…

	__ЕСКАЛ__
	Трето предупреждение и пак са ви хванали! Това би вбесило и ожесточило самото Милосърдие!

	__ТЪМНИЧАРЯТ__
	Разрешете да доложа, сводница с единайсетгодишен стаж!

	__МАДАМ СВРЪХВРЪТ__
	Господарю, един мой познат, Лучио, ме е наклеветил! Той по времето на стария княз направи дете на госпожица Кети Погръб. Беше й обещал, че ще се ожени за нея. Детето ще навърши година и три месеца на свети Филип и Яков. Аз му го отгледах собственоръчно, а той така да ми се отплаща!

	__ЕСКАЛ__
	Да, този приятел е порядъчен развратник. Да бъде доведен при мене! А нея — в затвора!… Върви, стига приказки!
N	Стражите извеждат Мадам Свръхврът.
	Тъмничарю, моят съуправител, граф Анджело, остана непреклонен. Клавдио трябва да умре утре. Погрижи се да има духовник и всичко необходимо, за да се приготви за смъртта. Ако графът споделяше моето състрадание, младежът не би свършил тъй.

	__ТЪМНИЧАРЯТ__
	Ваша чест, този монах беше при него и го поучи как да срещне смъртта.

	__ЕСКАЛ__
	Добър вечер, почтени отче!

	__КНЯЗЪТ__
	Да ви благослови Господ!

	__ЕСКАЛ__
	Откъде сте?

	__КНЯЗЪТ__
	Не съм оттук, макар и тук отседнал.
	Принадлежа на орден свят, дойдох,
	изпратен през морето със поръка
	от негово светейшество във Рим.

	__ЕСКАЛ__
	Какво ново по широкия свят?

	__КНЯЗЪТ__
	Единственото ново е треската към новото, от която Доброто напоследък е тъй тежко болно, че ако тя не стихне, то няма да оцелее. Всеки търси промяната и сега е толкоз вредно за човека да остарее на едно поприще, колкото е полезно да се хвърля във всяко ново начинание. Честността по земята е недостатъчна, за да живее обществото без грижа, но пък безгрижието по нея е напълно достатъчно, за да умрат всички заедно с осъдени души. Около тази гатанка се върти почти цялата мъдрост на света. Новостта й е доста стара, но тя важи винаги. Кажете, уважаеми, какъв беше по нрав вашият княз?

	__ЕСКАЛ__
	Такъв, че от всичките му стремежи най-важният беше да познае себе си.

	__КНЯЗЪТ__
	А на какво се радваше най-много?

	__ЕСКАЛ__
	Повече се радваше, когато виждаше други да се веселят, отколкото се веселеше от нещата, с които другите искаха да го зарадват — беше във висша степен умерен човек. Но нека го оставим на съдбата му с пожелание тя да бъде щастлива и позволете да ви запитам, отче, как ви се видя подготвен Клавдио? Разбрах, че сте го посетили.

	__КНЯЗЪТ__
	Той ми заяви, че намира справедливо наказанието, което му е определено, и че смирено се прекланя пред решението на съда. Човешката слабост все пак го беше накарала да храни в себе си измамната надежда, че ще бъде помилван, но аз използвах времето си, за да я разсея, тъй че сега той е примирен със смъртта.

	__ЕСКАЛ__
	Изпълнили сте своята обязаност към небето и платили дълга си към затворника. Аз се застъпих за този нещастник до последната граница на допустимото, но моят събрат по правосъдие се оказа тъй строг, че ме накара да го нарека Правосъдие в плът и кръв.

	__КНЯЗЪТ__
	Ако строгостта му като съдник е в съгласие с неговия личен живот, тя ще му стои добре; но ако му се случи да съгреши, сам ще се е осъдил.

	__ЕСКАЛ__
	Отивам при затворника! Сбогом, отче!

	__КНЯЗЪТ__
	Мир вам!
N	Ескал и Тъмничарят излизат.
	Който в името на Бога
	си намята тога строга,
	трябва да е сам светец
	и на святост образец;
	трябва пример сам да дава
	как и слаб да ни е нрава,
	можем в път да крачим свят,
	щом сме в Божа благодат;
	и да помни свойта язва,
	чуждата като наказва.
	Срам за тоз немилосърд,
	който праща друг на смърт
	за деяния, които
	той самият върши скрито!
	Анджело у друг плеви
	строго вредните треви,
	но под лик на ангел скрива
	своята леха в коприва.
	Лицемер! Но в тоя свят
	едри плячки се ловят
	много често чрез кроежи
	като паяжинни мрежи.
	Тази вечер в тъмен час
	с Анджело ще спи оназ
	Мариана, на която
	той се бе обрекъл свято.
	Тъй лъжеца чрез лъжа
	хитро аз ще задължа
	да изпълни туй, което
	обещал е пред небето!

N	Излиза.



>	Четвърто действие
>>	Първа сцена

N	В имението край „Свети Лука“.
N	Влизат, пеейки, Мариана и Момиче.

	__ПЕСЕН__
			„О, вземи си тези устни,
			дето лъгаха безсрамно,
			и очите си, изкусни
			във блестенето измамно,

			а на мене дай назад, дай назад,
			първата целувка ти —
			всуе тя със свят печат, свят печат,
			любовта ни освети!“

N	Влиза — в расо — Князът.

	__МАРИАНА__
	Достатъчно! Отивай си оттук!
	Пристига утешителят ми, чийто
	добър съвет тъй често е смирявал
	душевния ми ропот.
N	Момичето излиза.
			Прошка, отче!
	Не исках да ме сварите заета
	със музика. Повярвайте все пак —
	за песните е мойта радост глуха,
	скръбта ми само черпи в тях разтуха.

	__КНЯЗЪТ__
	И хубаво — макар че чарът в тях
	добро насажда, но и вкарва в грях.
	Кажете, моля ви, не е ли идвал някой да ме търси? За този час приблизително съм уговорил среща.

	__МАРИАНА__
	Не ви е търсил никой, отче. Аз си бях тук през целия ден.

N	Влиза Изабела.

	__КНЯЗЪТ__
	Вярвам ви. Сега е точно времето. Ще ви помоля да почакате малко оттатък. Може би ще ви извикам не след много за нещо, от което ще имате изгода.

	__МАРИАНА__
	Ваша длъжница винаги.

N	Излиза.

	__КНЯЗЪТ__
	Добре дошли! Какви са новините
	от нашия благочестив наместник?

	__ИЗАБЕЛА__
	Той има парк, опасан с тухлен зид,
	граничещ откъм запад с едно лозе,
	в което води дъсчена врата;
	тоз ключ, големият, отваря нея,
	а този, малкият, е за една
	вратичка между лозето и парка.
	Там точно обещах му, че ще бъда
	във полунощ.

	__КНЯЗЪТ__
			А няма ли вий двете
	да се объркате във тъмнината?

	__ИЗАБЕЛА__
	Записах пътя точно в паметта си —
	той два пъти със мен го извървя,
	показвайки ми туй или онуй
	със неми погледи и гузен шепот.

	__КНЯЗЪТ__
	Не си ли казахте условни знаци,
	които тя би трябвало да спази?

	__ИЗАБЕЛА__
	Не, само точно си определихме
	един потулен кът и се разбрахме,
	че срещата ни трябва да е кратка,
	защото на слугинята със мен
	ще съм разправила, че ще отида
	при него зарад брат си.

	__КНЯЗЪТ__
				Умна мисъл.
	Но Мариана още не познава
	кроежа ни… Елате, чедо мое!
N	Влиза отново Мариана.
	Елате тука и се запознайте
	със таз девойка. Тя при вас дошла е
	да ви помогне.

	__ИЗАБЕЛА__
			И получи помощ.

	__КНЯЗЪТ__
	Нали ми вярвате, че ви почитам?

	__МАРИАНА__
	И вярвам, и от опит знам го, отче.

	__КНЯЗЪТ__
	Тогава се вземете за ръка
	със гостенката си и дайте слух
	на туй, което тя ще ви разкаже.
	Аз тук ще чакам, но не се бавете —
	нощта, наситена със вредни пари,
	не е далеч.

	__МАРИАНА__
			Ще дойдете ли с мен?

	__КНЯЗЪТ__
	О, власт и сан, безброй очи фалшиви
	ви дебнат вредом; хайки от сплетни и
	със лай объркан и лъжлив се носят
	по всяка ваша стъпка; милиони
	хапливи остроумници ви взимат
	за прицел свой, на колела за мъки
	разтеглят ви!

N	Влизат отново Мариана и Изабела.
			Разбрахте ли се вече?

	__ИЗАБЕЛА__
	Ако съветвате я да го стори,
	готова е.

	__КНЯЗЪТ__
		Не само я съветвам,
	но много настоявам!

	__ИЗАБЕЛА__
			На раздяла
	това единствено кажете само
	и шепнешком: „Сега помнете брат ми!“

	__МАРИАНА__
	Не бойте се!

	__КНЯЗЪТ__
			И вие не се бойте —
	по договор той ваш съпруг е, тъй че,
	събирайки ви, аз не върша грях.
	Да тръгваме! За жътвата е време,
	щом трябва ни за бъден посев семе!

N	Излизат.


>>	Втора сцена

N	В затвора.
N	Влизат Тъмничарят и Помпей.

	__ТЪМНИЧАРЯТ__
	Ей, ти, ела насам! Можеш ли отряза главата на човек?

	__ПОМПЕЙ__
	Мога, ако не е женен, господине. Защото, ако е женен, той е глава на жена си, а аз жена не мога да обезглавя никога.

	__ТЪМНИЧАРЯТ__
	Хайде, хайде, остави тези свои духовитости и ми отговори направо! Утре сутрин Клавдио и Бернардин трябва да умрат. Ние си имаме тук, в затвора, редовен палач, но му трябва помощник. Ако се наемеш да му помагаш, това ще те отърве от оковите; ако не — ще си излежиш пълния срок и преди да те пуснем, ще ти ударим и един бой с камшик, защото си всеизвестен сводник.

	__ПОМПЕЙ__
	Господине, аз съм незаконен сводник от древни времена, но с радост ще стана законен палач. Ще трябва само моят учител да ме упъти в занаята.

	__ТЪМНИЧАРЯТ__
	Хей, Кръвожад! Къде си, Кръвожад!

N	Влиза Кръвожад.

	__КРЪВОЖАД__
	Викате ли ме, господине?

	__ТЪМНИЧАРЯТ__
	Палачо, този приятел тук ще ти помага утре в работата. Ако искаш, спогоди се с него за година; ако не, използвай го само този път и го остави. Няма да си придава много важност пред тебе — тук е за сводничество.

	__КРЪВОЖАД__
	Сводник? Пфу! Той ще компрометира тайнството ни!

	__ТЪМНИЧАРЯТ__
	Хайде, хайде, и двамата сте една стока! Хвани единия, удари другия.

N	Излиза.

	__ПОМПЕЙ__
	Прощавайте, ваша милост — макар че колко е милостта във вас, този въпрос е още, така да се каже, висящ, — вий май нарекохте занаята си „тайнство“, така ли е?

	__КРЪВОЖАД__
	Така. Тайнство е.

	__ПОМПЕЙ__
	За рисуването, господине, съм чувал, че е тайнство, и понеже фльорците, с които имам вземане-даване, се рисуват доста, а какво е под боята, не се знае, то и моят занаят има нещо от тайнството, но какво тайнство може да има в бесенето, да ме обесите, не мога да си представя.

	__КРЪВОЖАД__
	Има тайнство.

	__ПОМПЕЙ__
	Доказателство?

	__КРЪВОЖАД__
	Всяка дреха е добра по размер за крадеца.

	__ПОМПЕЙ__
	Ясно, защото и когато е малка, за окрадения си е пак голяма загуба, а когато е голяма, за крадеца пак е малка кражба. Тъй че всяка дреха му е и малка, и голяма — значи става му по размер.

N	Влиза отново Тъмничарят.

	__ТЪМНИЧАРЯТ__
	Спогодихте ли се?

	__ПОМПЕЙ__
	Ще служа при него, господине. Да си палач, е по-простително, отколкото да си сводник, защото палачът по-често казва „Прости ми!“ на своите клиенти*10.
	[*10 _„… казва «Прости ми» на своите клиенти“_ — в Шекспирова Англия преди екзекуцията палачът искал винаги прошка от осъдения на смърт.]

	__ТЪМНИЧАРЯТ__
	А ти да си готов с дръвника и брадвата си утре от четири часа сутринта!

	__КРЪВОЖАД__
	Хайде, своднико! Ще те науча на занаята! Тръгвай!

	__ПОМПЕЙ__
	Ще ви бъда прилежен ученик, господине, и ако се случи някой ден да ви дотрябвам, ще можете да разчитате на изкусно обслужване.

	__ТЪМНИЧАРЯТ__
	Извикайте Бернардин и Клавдио!
N	Помпей и Кръвожад излизат.
	Злочест младеж!… Виж, оня тъп кръвник,
	да бе ми брат, не бих го жалил миг!
N	Влиза Клавдио.
	Заповедта ви, Клавдио, пристигна.
	Това е тя. Сега е полунощ,
	а утре в осем вий ще сте безсмъртен.
	Къде е Бернардин?

	__КЛАВДИО__
			Лежи, потънал
	в съня на труженик с безгрешна съвест,
	чието тяло тежката умора
	сковала е. Не щя да се събуди.

	__ТЪМНИЧАРЯТ__
	И кой ли би могъл да му помогне!
	Вървете да се молите!…
N	Отвън се чука.
				Кой чука?
	Да прати Бог утеха на духа ви!
N	Клавдио излиза.
	Сега!… Дано е прошка за младежа
	или поне отсрочка… Влезте, отче!

N	Влиза — в расо — Князът.

	__КНЯЗЪТ__
	Да ви обгръщат само най-добрите
	и здравословни нощни духове,
	мой благи тъмничарю! Някой тука
	да ме е търсил скоро?

	__ТЪМНИЧАРЯТ__
			Никой, отче,
	откакто би камбаната за сън.

	__КНЯЗЪТ__
	Сестра му?

	__ТЪМНИЧАРЯТ__
		И тя — не.

	__КНЯЗЪТ__
			Тогаз ще дойдат.

	__ТЪМНИЧАРЯТ__
	Добри известия?

	__КНЯЗЪТ__
			Надежда само.

	__ТЪМНИЧАРЯТ__
	Жестоко съди нашият наместник!

	__КНЯЗЪТ__
	О, не! О, не! Животът му е в пълно
	съзвучие със неговия съд.
	Чрез свято въздържание той смогва
	във себе си да смаже туй, което
	у другите потиска чрез властта си.
	Да беше сам окалян от порока,
	за който съди, той би бил жесток;
	а тъй е справедлив.
N	Отвън се чука.
			Това са те!
N	Тъмничарят излиза.
	Добър човечец. Туй е рядък дар —
	човещина в сърце на тъмничар!
N	Отвън се чука.
	По спешност е, щом бият тъй вратите,
	неискащи да им отворят път!

N	Влиза отново Тъмничарят.

	__ТЪМНИЧАРЯТ__ _(някому зад сцената)_
	Да чака там, додето му отвори
	началник-стражата! Сега го будят!

	__КНЯЗЪТ__
	Не казаха ли нещо за отмяна
	на смъртната присъда?

	__ТЪМНИЧАРЯТ__
				Не, уви!

	__КНЯЗЪТ__
	Макар да съмва вече, до зората
	ще дойдат вести, драги.

	__ТЪМНИЧАРЯТ__
				Може би
	вий по да знаете, но според мен
	помилване едва ли ще пристигне.
	Подобен случай нямаме. При туй
	граф Анджело в съда пред всички каза
	обратното.
N	Влиза Пратеник.
		Тоз пратеник е негов!

	__КНЯЗЪТ__
	И носи той на Клавдио живот!

	__ПРАТЕНИКЪТ__
	Моят господар ви праща това писмо и устно нареждане чрез мене то да бъде изпълнено без никакви отклонения от неговата същина, срок или каквото и да било друго. Желая ви добър ден, защото, струва ми се, той е вече настъпил.

	__ТЪМНИЧАРЯТ__
	Ще бъде сторено.

N	Пратеникът излиза.

	__КНЯЗЪТ__
	О, прошка, купена със грях такъв,
	че който дава я, е грешник пръв!
	Със бясна скорост се множи порока,
	когато ражда го властта висока,
	и лесно тя прощава го, защото
	самичка е привързана към злото!
	Какво ви пише?

	__ТЪМНИЧАРЯТ__
	Аз ви казвах! Граф Анджело, мислейки навярно, че съм се отпуснал, ми напомня за моя дълг по начин, който ме учудва, защото за пръв път получавам такова необичайно писмо.

	__КНЯЗЪТ__
	Бихте ли го прочели, моля ви?

	__ТЪМНИЧАРЯТ__ _(чете)_
	„Каквото и да чуете в обратен смисъл, заповядвам ви да изпълните присъдата на Клавдио — утре в четири часа сутринта, а на Бернардин — след обяд. В потвърждение на горното ще чакам да ми изпратите до пет часа главата на Клавдио. Всичко да се изпълни най-точно, тъй като от него зависят неща, които сега трябва да се пазят в тайна. Не се отклонявайте следователно ни най-малко от своите обязаности, ако не искате сам да платите с главата си!“
	Е, какво ще кажете, отче?

	__КНЯЗЪТ__
	Какъв е този Бернардин, който трябва да бъде обезглавен след обяд?

	__ТЪМНИЧАРЯТ__
	Един бохемец, отгледан и израсъл в нашия град. От две години лежи в затвора.

	__КНЯЗЪТ__
	Как тъй не е бил веднага или обезглавен, или пуснат на свобода? Чувал съм, че князът ви е постъпвал винаги така.

	__ТЪМНИЧАРЯТ__
	Неговите приятели все успяваха да му издействат отсрочка; освен това до идването на граф Анджело за вината му липсваха сигурни доказателства.

	__КНЯЗЪТ__
	А сега тя е доказана, така ли?

	__ТЪМНИЧАРЯТ__
	Напълно и той сам не я отрича.

	__КНЯЗЪТ__
	А показа ли разкаяние в затвора? Прояви ли някакво чувство?

	__ТЪМНИЧАРЯТ__
	Той се бои от смъртта толкоз, колкото от съня след пиянството. Безгрижен, безучастен и безстрашен към минало, настояще и бъдеще; равнодушен към живота тук и безнадежден за оня оттатък!

	__КНЯЗЪТ__
	Значи се нуждае от съвети.

	__ТЪМНИЧАРЯТ__
	Не ще да знае за тях! Винаги се е движел свободно в затвора; дайте му възможност да избяга — няма да я използва. Напива се по няколко пъти на ден, когато не е пиян няколко дни подред. Много пъти сме го будили, уж да го караме на смърт, фалшиви заповеди сме му показвали — никакво вълнение!

	__КНЯЗЪТ__
	После за него!… Тъмничарю, на лицето ви е написано: „честност и надеждност“. Ако съм го прочел погрешно, значи, опитността ми ме е измамила, но аз ще заложа живота си върху своето знание за хората. Клавдио, когото сте длъжен да предадете на палача, не е по-виновен пред закона от граф Анджело, който го е осъдил. Но за да докажа с факти, че това е тъй, ми трябват четири дни срок и затуй ще ви поискам една бърза и опасна услуга.

	__ТЪМНИЧАРЯТ__
	Каква е тя, отче?

	__КНЯЗЪТ__
	Да отложите смъртното му наказание.

	__ТЪМНИЧАРЯТ__
	Но как да го направя, когато часът е определен и трябва под страх за живота си да изпратя главата му на графа? При най-малкото отклонение от заповедта мога да споделя съдбата му!

	__КНЯЗЪТ__
	Кълна се в обета на нашия орден, че няма да пострадате, ако следвате указанията ми! Изпълнете сутринта присъдата на Бернардин и пратете неговата глава на граф Анджело!

	__ТЪМНИЧАРЯТ__
	Той е виждал и двамата и ще я познае.

	__КНЯЗЪТ__
	О, смъртта е майсторка в гримирането, пък и вие можете да й помогнете. Обръснете му главата и брадата и ще кажете, че осъденият е поискал преди смъртта си да бъде оголен така — мнозина го правят, сам знаете. Ако, след като сторите това, получите за него нещо друго освен благодарност и награда, кълна се в нашия светец-покровител, ще ви защитя с живота си!

	__ТЪМНИЧАРЯТ__
	Простете, отче, но това е противно на клетвата ми!

	__КНЯЗЪТ__
	Кому сте се клели — на княза или на наместника?

	__ТЪМНИЧАРЯТ__
	На княза и на всеки, който го замества.

	__КНЯЗЪТ__
	Ще приемете ли, че не сте я престъпили, ако князът одобри действията ви?

	__ТЪМНИЧАРЯТ__
	Но каква вероятност има той да го стори?

	__КНЯЗЪТ__
	Не вероятност, а сигурност. Но виждам, вие сте толкова изплашен, че ни расо, ни сан, ни аргументи могат да изкоренят страха ви. Ще трябва да отида по-далеч, отколкото възнамерявах. Гледайте, приятелю, това е подписано и подпечатано от княза. Виждали сте почерка му, вярвам, а и печатът му не ви е неизвестен.

	__ТЪМНИЧАРЯТ__
	Неговите са! Познавам ги!

	__КНЯЗЪТ__
	Тези редове съобщават за предстоящото връщане на княза. Като ги прочетете, ще узнаете, че най-късно след два дена той ще бъде тук. Граф Анджело и не подозира за това, защото сега получава странни писма, от които едно му съобщава, че князът е умрял, друго — че е постъпил в манастир, но нито едно — истината, която е написана тук… Но, вижте, там зорницата зове овчаря да пуска стадото си. Не се питайте как могат да станат тези неща! „Всяка трудност е лека, щом я знае човека.“ Викнете палача си и нека отсече главата на Бернардин! Аз ще му опростя греховете и ще го подготвя за отвъдния живот. Още се колебаете, но това тук ще ви убеди окончателно. Хайде! Съмва се!

N	Излизат.


>>	Трета сцена

N	В затвора.
N	Влиза Помпей.

	__ПОМПЕЙ__
	Тук съм свой човек като в нашия си весел дом. Сякаш съм при мадам Свръхврът — толкоз много стари клиенти са тук. Първо, младият господин Скок, прескочил насам заради една сделка на пожълтяла хартия за стар джинджифил на стойност сто деветдесет и седем фунта, от които получих в чиста пара само пет*11. Вярно, по него време джинджифилът не се търсел, защото всички баби били измрели… После тук е младият наследник Типтоп, осъден от господин Дреб, продавача на платове, за един костюм и два плаща, които се оказали скъпи за плащане… Тук са и младият Хайлайз и приятелят му Перкинс, а също и веселякът Харч, благородниците Тенекей и Безлакей, майстори на шпагите и кинжалите — живи да ги пожалите!… После шишкото Гърлоу, убиецът на нещастния Пудинг, великият дуелант Свадли и прочутият разказвач-пътешественик Смигли… както и всичко, което остана от веселия Кърк след последния търг… и така нататък, все от тези, които повличаха крак край нашия бардак, а сега гъгнат: „Подай, господине!“*12 на който мине.
	[*11 _„… заради една сделка…“_ — по Шекспирово време лихварите заобикаляли преследващия ги закон, като вместо да дават заем под лихва, продавали с дълъг срок за изплащане стока на цена, по-висока от пазарната.]
	[*12 _„… гъгнат «Подай, господине!»… на който мине“_ — позната картина от някогашния Лондон представлявали затворниците, протягащи през решетките на тъмницата ръка за милостиня към минувачите.]

N	Влиза Кръвожад.

	__КРЪВОЖАД__
	Хей, ти, доведи Бернардин!

	__ПОМПЕЙ__
	Бернардине! Ставай, че трябва да те бесим!

	__КРЪВОЖАД__
	Хей, Бернардине!

	__БЕРНАРДИН__ _(отвън)_
	Чума да ви тръшне! Кой си дере там гърлото! Кои сте вие?

	__ПОМПЕЙ__
	Ваши приятели. Палачът, господине. Бъдете тъй добър да дойдете, за да ви отсечем главата!

	__БЕРНАРДИН__ _(отвън)_
	Махайте се, негодници! Сега ми се спи!

	__КРЪВОЖАД__
	Кажи му, че трябва да се събуди, и то веднага!

	__ПОМПЕЙ__
	Моля ви, господин Бернардин, събудете се само да ви отсечем главата и после си спете колкото си искате!

	__КРЪВОЖАД__
	Влез при него и го измъкни!

	__ПОМПЕЙ__
	Иде, иде, господине! Чувам сламата да шуми под него.

N	Влиза Бернардин.

	__КРЪВОЖАД__
	Брадвата върху дръвника ли е?

	__ПОМПЕЙ__
	Всичко е готово, господине!

	__БЕРНАРДИН__
	Казвай, Кръвожаде! Какво ново има?

	__КРЪВОЖАД__
	Новото, приятелю, е, че трябва да си кажеш молитвите, защото работата е, че заповедта за тебе дойде.

	__БЕРНАРДИН__
	Не съм готов, мошенико — цяла нощ съм къркал!

	__ПОМПЕЙ__
	Толкоз по-добре, господине: който е пил цялата нощ и го клъцнем рано сутринта, ще има после целия ден, за да си отспи.

N	Влиза — в расо — Князът.

	__КРЪВОЖАД__
	На, виж, ето го и духовния ти отец. Още ли мислиш, че се шегуваме?

	__КНЯЗЪТ__
	Приятелю, чух, че трябва бързо да напуснете този свят и, воден от милосърдието, дойдох да ви посъветвам и да се помоля за вас.

	__БЕРНАРДИН__
	Тая няма да я бъде, отче! Цяла нощ съм пил и ми трябва по-дълго време, за да се подготвя. Не съм съгласен да умирам днес и това си е, ако ще да ми избият мозъка с тояги!

	__КНЯЗЪТ__
	Налага се, приятелю. Затуй
	мисли за пътя, който те очаква!

	__БЕРНАРДИН__
	Не си хабете думите! Да пукна, ако се съглася да умра днес!

	__КНЯЗЪТ__
	Но чуйте, драги…

	__БЕРНАРДИН__
	Нищо не ща да чувам! Ако имате нещо да ми казвате, елате в килията ми, защото днес няма да изляза от нея.

N	Излиза.
N	Влиза Тъмничарят.

	__КНЯЗЪТ__
	Негоден и за тук, и за отвъд.
	Сърце от камък! Тръгвайте след него!
	Закарайте го силом до дръвника!

N	Кръвожад и Помпей излизат.

	__ТЪМНИЧАРЯТ__
	Е, отче благи, как ви се видя
	затворникът?

	__КНЯЗЪТ__
			Дотолкоз неподготвен
	за оня свят, че тежък грях ще бъде
	така да го изпратим.

	__ТЪМНИЧАРЯТ__
			Тази сутрин
	в затвора, отче, е умрял от треска
	един пират, на име Рагузин.
	Връстник е той на Клавдио; при туй
	косата и брадата му по цвят са
	еднакви с неговите. Мисля, отче:
	не можем ли отложи тоя скот,
	додето се разкае, а на графа
	да пратим в доказателство главата
	на Рагузин, повтарям, по-приличащ
	на Клавдио?

	__КНЯЗЪТ__
			Небето ни помага!
	Сторете всичко туй, и то веднага —
	до срока ни остава само час!
	И всичко да е в ред, дордето аз
	придумам някак туй животно долно
	да тръгне към смъртта си доброволно!

	__ТЪМНИЧАРЯТ__
	Веднага ще го сторя, благи отче,
	но Бернардин ще трябва непременно
	след пладне да умре. И друго още:
	как с Клавдио ще трябва да постъпим,
	та аз да не пострадам, ако после
	се разбере, че жив е?

	__КНЯЗЪТ__
				Ето как:
	Ще сложите и Бернардин, и него
	в килии тайни и преди туй слънце
	да е изпратило два пъти поздрав
	на хората, ще бъдете вий вече
	във пълна безопасност.

	__ТЪМНИЧАРЯТ__
				Ваш слуга съм!

	__КНЯЗЪТ__
	Тогава бързо! Пращайте главата
	към Анджело!
N	Тъмничарят излиза.
			Пък аз ще му изпратя
	по тоз добър човек едно писмо,
	което ще му съобщи, че вече
	се връщам и съм близо до града,
	но важни обстоятелства налагат
	да вляза в него по тържествен начин.
	Ще искам той да дойде да ме срещне
	при изворчето свято на три мили
	извън града и там със трезва мисъл
	и точна мярка ще постъпя с него.

N	Влиза отново Тъмничарят.

	__ТЪМНИЧАРЯТ__
	Главата тук е. Ще я отнеса
	на графа сам.

	__КНЯЗЪТ__
			И още по-добре.
	Но връщайте се бързо — имам нещо
	да споделя със вас, което друг
	не бива да узнае.

	__ТЪМНИЧАРЯТ__
			Ще побързам.

N	Излиза.

	__ИЗАБЕЛА__ _(отвън)_
	Отваряйте!

	__КНЯЗЪТ__
		Гласът на Изабела!
	Тя иде да узнае дали вече
	пристигнала е прошката за брат й,
	но аз не ще й кажа за доброто,
	което готвя и, за да превърна
	покрусата й в щастие, когато
	най-малко го очаква.

N	Влиза Изабела.

	__ИЗАБЕЛА__
				Разрешете!

	__КНЯЗЪТ__
	Добро ви утро, мила моя дъще!

	__ИЗАБЕЛА__
	Дваж по-добро, дошло от свети устни!
	Дали прошението е дошло
	за моя брат?

	__КНЯЗЪТ__
			Прости се брат ви, мила,
	със тоя свят. Главата му е вече
	изпратена на графа.

	__ИЗАБЕЛА__
			Не, не е!
	Това е невъзможно!

	__КНЯЗЪТ__
				Но е вярно.
	Във мъката си покажете мъдрост!

	__ИЗАБЕЛА__
	Очите му ще издера със нокти!

	__КНЯЗЪТ__
	До себе си той няма да ви пусне.

	__ИЗАБЕЛА__
	Злочести Клавдио и Изабела!
	Проклети Анджело! Коварен свят!

	__КНЯЗЪТ__
	Туй нему не вреди и вас не ползва.
	Бъдете умна и се доверете
	на Господа! Изслушайте това,
	което ще ви кажа — то е вярно
	до сетната си сричка: князът утре
	се връща — не, изтрийте си сълзите! —
	един наш брат и негов изповедник
	го потвърждава. Той е пратил вече
	писмо до Анджело и до Ескал,
	които се приготвят да го срещнат
	пред градските врати и предадат
	властта в ръцете му. Ако разумно
	поемете пътеката, която
	посоча ви, ще имате в награда
	мъстта над графа, княжеската милост
	и почитта на всички.

	__ИЗАБЕЛА__
			Слушам, отче.

	__КНЯЗЪТ__
	Тогава на брат Петър покажете
	във доказателство, че аз ви пращам,
	това писмо, с което той самият
	ми съобщи, че князът се завръща.
	Кажете му, че искам да го видя
	таз вечер във дома на Мариана.
	За вашата и нейната съдба
	в подробности на него ще разкажа
	и той до княза ще ви отведе.
	Пред него вий открито обвинете
	граф Анджело! Аз сам го бих направил,
	но строг обет ме кара по туй време
	да бъда другаде. Вървете бързо!
	Изтрийте тез разяждащи сълзи
	от взора си! На святия ми орден
	недейте вярва, ако ви насоча
	във грешен път!… Но май че някой иде!

N	Влиза Лучио.

	__ЛУЧИО__
	Здравейте, отче! Где е тъмничарят?

	__КНЯЗЪТ__
	Излезе, господине.

	__ЛУЧИО__
	О, прелестна Изабела, сърцето ми бледнее, като виждам очите ви така зачервени! Трябва да се търпи! И аз съм принуден да се храня само с вода и трици. От страх за главата си не смея да си напълня корема: един добър обяд и после няма да мога да се сдържа. Но, казват, че князът си пристигал утре. Честна дума, Изабела, аз обичах брат ви. Ако старият чудак, този княз на тъмните ъгълчета, си беше стоял у дома, Клавдио щеше сега да е жив!

N	Изабела излиза.

	__КНЯЗЪТ__
	Господине, князът не ви дължи много благодарности за тези ваши думи. Слава Богу, те са твърде далеч от истината за него.

	__ЛУЧИО__
	Ти, старо, не го знаеш, както аз го зная. Нямаш си представа какъв женкар е!

	__КНЯЗЪТ__
	Добре, някои ден ще отговаряте за това. Прощавайте!

	__ЛУЧИО__
	Не, почакай! Ще дойда с тебе и ще ти разкажа сума ти весели историйки за него.

	__КНЯЗЪТ__
	Вие вече ми разказахте достатъчно от тях, ако са верни; а ако не са, и първата е била в повече.

	__ЛУЧИО__
	Веднъж трябваше да се явя пред него, защото бях направил дете на една уличница.

	__КНЯЗЪТ__
	Наистина ли?

	__ЛУЧИО__
	Истина и оттатък, но трябваше да го отрека под клетва, иначе щяха да ме оженят за тази скапана смокиня.

	__КНЯЗЪТ__
	Господине, вашата компания е повече блестяща, отколкото прилична. Прощавайте!

	__ЛУЧИО__
	А, не, не ти прощавам! Ще те придружа до края на улицата. Ако солените приказки те възмущават, ще се въздържам от тях. Аз, отче, съм като репей — лепна ли се веднъж, не се откачам!

N	Излизат.


>>	Четвърта сцена

N	Зала в дома на Анджело.
N	Влизат Анджело и Ескал.

	__ЕСКАЛ__
	Всяко ново негово писмо опровергава по-ранните!

	__АНДЖЕЛО__
	И всички са така неясни и объркани. Постъпките му напомнят лудост. Недай си Боже, разумът му да се е помътил! И защо трябва да го срещаме и да му предаваме властта пред градските врати?

	__ЕСКАЛ__
	Не мога да си представя.

	__АНДЖЕЛО__
	И с каква цел да разгласяваме, че всички, които имат да се оплачат от някаква неправда, трябва да му предадат жалбите си веднага, на улицата?

	__ЕСКАЛ__
	За това той изтъква причини: искал да се справи с оплакванията, за да ни освободял от всякакви по-късни козни, които така щели да бъдат безсилни срещу нас.

	__АНДЖЕЛО__
	Тогава нека бъде разгласено
	нареждането му. Аз утре заран
	ще дойда да ви взема от дома ви,
	а вий пък известете тез, които
	по сан и длъжност трябва да са с нас!

	__ЕСКАЛ__
	Ще го направя. Сбогом!

	__АНДЖЕЛО__
				Лека нощ!
N	Ескал излиза.
	Това, което сторих, ме разби!
	Безчувствен съм и тъп към всичко друго!
	О, Господи! Мома озлочестена!
	И от кого? От висш сановник, който
	преследвал е безжалостно разврата!
	Ако не бе я свян да си признае,
	че нейното моминство е отнето,
	как би могла да ме изобличи!
	Но разумът я кара да мълчи,
	защото пост и име ме обличат
	в доверие такова, че тоз, който
	ме обвини, ще бъде сам съсипан…
	Да, трябваше да го оставя жив,
	но буйната му младост би могла
	възмездие от мене да потърси
	във бъдеще за туй, че е получил
	живот без чест, откупен със цената
	на сестрин срам… Защо не го оставих?…
	Ах, щом сме грешни, себе си не знаем —
	желаем нещо и не го желаем!

N	Излиза.


>>	Пета сцена

N	Извън града.
N	Влизат Князът — в княжеските си дрехи — и Брат Петър.

	__КНЯЗЪТ__
	Предайте тез писма на мойте хора
	във подходящо време! Тъмничарят
	е известен за плана ни. След туй
	правете всичко, както ви заръчах,
	стремейки се към главната ни цел,
	ако дотрябва да се отклоните
	във някои подробности! Идете
	при Флавий и кажете му къде съм!
	И същото кажете на Валенций,
	Роланд и Крас! Но най-напред на Флавий!

	__БРАТ ПЕТЪР__
	Ще бъде свършено добре и бързо!

N	Излиза.
N	Влиза Варий.

	__КНЯЗЪТ__
	Благодаря ти, Варий. Първи идеш.
	Да тръгваме — след теб и други скоро
	ще дойдат да приветстват своя княз!

N	Излизат.


>>	Шеста сцена

N	Пред градските врати.
N	Влизат Изабела и Мариана.

	__ИЗАБЕЛА__
	По тоз околен начин да говоря,
	не ми се ще. Аз правдата обичам,
	а можете да бъдете вий само
	правдива обвинителка към него.
	Ала отецът иска да е тъй —
	по този начин щели сме да скрием
	целта си по-добре.

	__МАРИАНА__
			Така да бъде!

	__ИЗАБЕЛА__
	Освен туй каза да не се учудвам,
	ако наложело се да говори
	като противник мой; туй — казва, — щяло
	да бъде цяр горчив със блага цел.

	__МАРИАНА__
	Дано брат Петър…

N	Влиза Брат Петър.

	__ИЗАБЕЛА__
			Тихо! Ей го, иде!

	__БРАТ ПЕТЪР__
	Вървете с мен! Намерих едно място,
	отдето ще ви бъде много лесно
	да спрете княза. Тръгвайте веднага!
	Тръбите свириха за втори път
	и първенците на града са вече
	пред портите. Минута не ще мине
	и князът ще е тук. След мене! Бързо!

N	Излизат.



>	Пето действие
>>	Първа сцена

N	Пред градските врати.
N	Влизат — от различни страни — Князът, Варий, Благородници, Анджело, Ескал, Лучио, Тъмничарят, Стражи и Граждани.

	__КНЯЗЪТ__
	Здравей, достойни родственико наш!…
	Привет и вам, наш стари верни друже!

	__АНДЖЕЛО__ и __ЕСКАЛ__
	Добре завърнали се, ваша светлост!

	__КНЯЗЪТ__
	На двама ви благодарим сърдечно…
	Отвред дочули ласкави неща
	за твойто управление, не можем
	да не преварим с публична похвала
	наградите, които ще последват.

	__АНДЖЕЛО__
	Вий двойно задължавате ме, княже!

	__КНЯЗЪТ__
	О, твоята заслуга е тъй гръмка,
	че грях ще е към нея да я крием
	във тайника на своето сърце,
	когато тя достойна е да бъде
	във бронз изсечена, за да осмее
	ръждата на забравата и счупи
	зъба на времето. Ръка в ръка
	да тръгнем тъй, та с външната любезност
	на свойте поданици да покажем
	сърцето си. Ескале, и вий също
	елате ни от другата страна…
	Добра опора имаме.

N	Влизат Брат Петър и Изабела.

	__БРАТ ПЕТЪР__
	Веднага! На колене! С пълен глас!

	__ИЗАБЕЛА__
	Светлейши княже, справедливи княже,
	свалете погледа си над една
	онеправдана… колко бих желала
	да продължа с „девойка“!… За честта си,
	към друго не поглеждайте, преди
	да сте ме чули и да сте ми дали,
	о, княже, справедливост, справедливост!

	__КНЯЗЪТ__
	Онеправдана? От кого? И как?
	Накратко изложете своя случай!
	Граф Анджело ще чуе вместо нас
	оплакването ви и справедливост
	ще ви даде.

	__ИЗАБЕЛА__
			О, светли господарю,
	вий пращате ме да се причестявам
	пред дявола! Изслушайте ме лично!
	Това, което искам да ви кажа,
	или ще ме погуби — ако вие
	не му повярвате, — или от вас
	поправяне на злото ще изтръгне!
	О, чуйте ме! Изслушайте ме! Тук!

	__АНДЖЕЛО__
	Боя се, че тъжителката, княже,
	не е с ума си. Идваше при мен
	заради брат си, който бе осъден
	на смърт съвсем законно…

	__ИЗАБЕЛА__
				Да, законно!

	__АНДЖЕЛО__
	… и ще говори странно и горчиво…

	__ИЗАБЕЛА__
	Да, много странно, но и най-правдиво.
	Че Анджело е клетвонарушител,
	не е ли странно? А че е убиец
	тоз Анджело, не е ли странно също?
	Че този Анджело е лицемер,
	насилник, развратител на девици
	и туй ли не е странно?

	__КНЯЗЪТ__
			Даже свръх!

	__ИЗАБЕЛА__
	А туй, че той е Анджело, не е
	по-вярно от това, че тез неща
	са толкоз верни, колкото и странни!
	Свръхверни, да, защото туй, което
	е вярно, си е вярно, откъдето
	и да го смятаме!

	__КНЯЗЪТ__
			Нещастна луда!
	Това са речи на побъркан разум.
	Махнете я оттук!

	__ИЗАБЕЛА__
			О, светли княже,
	заклевам ви в следсмъртната утеха,
	не ме отблъсквайте със мисълта,
	че съм побъркана! Недейте счита
	невероятното за невъзможно!
	Възможно е най-страшният злодей
	на таз земя да бъде външно свят,
	благ, честен като Анджело, нали?
	Защо тогава да не е възможно
	и Анджело да е със свойте титли,
	одежди, гербове — най-долен изверг?
	Повярвайте ми, княже, ако той е
	от туй по-малко, значи, клеветя го,
	но той е повече и само дето
	са бедни мойте думи!

	__КНЯЗЪТ__
			Честно слово,
	ако е луда — както убеден съм, —
	то лудостта й е втъкана странно
	в основа от разумност! Не сме чули
	подобна свързаност на мисълта
	у никой луд!

	__ИЗАБЕЛА__
			О, милосърдни княже,
	изтрийте тази дума, не пъдете
	все моя ум затуй, че зле ми служел,
	а послужете си добре със своя,
	за да изрови правдата и тикне
	неправдата във дън земя!

	__КНЯЗЪТ__
				Ей Богу,
	мнозина здрави във главата имат
	по-малко ум!… Е, казвайте да чуем!

	__ИЗАБЕЛА__
	Сестра съм аз на Клавдио — младежа,
	когото този Анджело осъди
	на смърт за блудство. Клавдио изпрати
	във манастира, гдето бях приета
	послушница, един приятел свой,
	на име Лучио…

	__ЛУЧИО__
			Това съм аз!
	Аз, ваша светлост, се явих пред нея
	от името на Клавдио с молба
	да се опита да изпроси милост
	за него от граф Анджело.

	__ИЗАБЕЛА__
				Тъй беше.


	__КНЯЗЪТ__
	Не сте запитан!

	__ЛУЧИО__
			Вярно, ваша светлост,
	но и не съм приканен да мълча!

	__КНЯЗЪТ__
	Тогава ви приканваме сега!
	И щом на ваша милост дойде ред,
	молете Господа да сте без упрек!

	__ЛУЧИО__
	Ще бъда, гарантирам ви!

	__КНЯЗЪТ__
				Гаранти
	на вас ще трябват може би… Да чуем!

	__ИЗАБЕЛА__
	Началото вий чухте…

	__ЛУЧИО__
			Много право!

	__КНЯЗЪТ__
	То може да е право, ала вие
	без право се обаждате!… Нататък!

	__ИЗАБЕЛА__
	Отидох при тоз мерзостен наместник…

	__КНЯЗЪТ__
	Такива думи пак напомнят лудост.

	__ИЗАБЕЛА__
	Простете ги. Те точно отговарят
	за случая.

	__КНЯЗЪТ__
		Поправено. Нататък.

	__ИЗАБЕЛА__
	Накратко, без ненужно да разказвам
	как молих го, как просих на колене,
	как той отказа ми и как отново
	аз молих го — защото всичко туй
	трая не малко, — грозния завършек
	през срам ще ви призная: той бе твърд
	във своя отказ да помилва брат ми
	освен срещу девичето ми тяло,
	което животинската му сласт
	бе възжелала, и след бурна битка
	дългът към брата победи честта ми
	и аз отстъпих. Но на утринта,
	наситил похотта си, той изпрати
	нареждане да отсекат главата
	на бедния ми брат!

	__КНЯЗЪТ__
			Правдоподобно,
	не ще и дума.

	__ИЗАБЕЛА__
			О, да беше толкоз
	правдоподобно, колкото е правда!

	__КНЯЗЪТ__
	Създание безумно, ти не знаеш
	какво говориш или си навярно
	подкупена от заговор опасен
	против заместника ни! Ала, първо,
	почтеността му е неопетнена;
	и, второ, обясни ни какъв смисъл
	би имало тъй строго да преследва
	порок, присъщ на него! Ако беше
	извършил туй, което ти разправяш,
	греха на твоя брат той би претеглил
	по себе си, наместо да поиска
	главата му. Не, някой е зад теб!
	Признай си истината и кажи:
	по чий съвет пристигнала си тука
	да се оплакваш?

	__ИЗАБЕЛА__
			Туй е, значи, всичко?
	Тогаз, о, висши ангели небесни,
	търпение ми дайте и когато
	часът узрее, разголете този
	порок, обвит във важност! Ваша светлост,
	дано спести ви Бог такваз обида,
	с каквато аз от вас ще си отида!

	__КНЯЗЪТ__
	Да си отидеш? Как пък не! В затвора!
	Нима ще позволим зловреден полъх
	с чернилка да попари тук един
	тъй близък нам? Това е зла интрига!
	Кой още знаел е, че ти ще дойдеш
	с прошение пред нас?

	__ИЗАБЕЛА__
			Един, когото
	бих искала сега да видя тук —
	брат Людовик.

	__КНЯЗЪТ__
			Измислен брат навярно.
	Кой знае го?

	__ЛУЧИО__
			Аз, ваша светлост, аз!
	Нахално шило! Да не беше в расо,
	за думите, с които ви нарече
	през вашето отсъствие, аз бих му
	светил маслото!

	__КНЯЗЪТ__
			Думи против княза?
	И по заместника му да насъсква
	една безчестница! Добър монах!
	Да се открие!

	__ЛУЧИО__
			Снощи във затвора
	той беше с нея. Мазен преструвай!
	Нахалник в расо!

	__БРАТ ПЕТЪР__
	О, Бог да ви закриля, ваша светлост!
	Стоях и чух как княжият ви слух
	бе дваж измамен. Първо, таз жена
	оклевети заместника ви, който
	е чист от допир с нея, както тя е —
	от допир с нероден.

	__КНЯЗЪТ__
			И ний тъй мислим.
	А да познавате случайно този
	брат Людовик?

	__БРАТ ПЕТЪР__
			Да, знам го — брат набожен,
	смирен и чужд на мирските дела,
	в които го намесва господинът.
	Такъв човек, повярвайте, не може
	да е злословил срещу ваша светлост!

	__ЛУЧИО__
	И как злослови! С тез уши го чух!

	__БРАТ ПЕТЪР__
	Той сам след време ще се оправдае,
	ала сега е болен, ваша светлост,
	и на легло. По негова молба —
	понеже бе узнал, че против графа
	подготвя се оплакване — аз дойдох
	да кажа вместо него туй, което
	той знае и което е готов
	да подкрепи със клетви и със факти,
	където го извикате. Най-първо,
	за да очистя този свят сановник
	от клеветата, хвърлена върху му,
	във очна ставка ще изоблича
	тъжителката тъй, че да признае
	лъжата си.

	__КНЯЗЪТ__
		Добре. Почнете, отче!
N	Изабела бива изведена от Стражи.
N	Влиза — забулена — Мариана.
	Нима не се усмихвате над туй,
	граф Анджело? Интриги на безумци!…
	Да донесат кресла!… Във тоя спор
	ний няма да се месим. Вий бъдете
	сам съдник в делото си, драги мой!…
	Това ли е свидетелката, отче?
	Лицето си най-първо да разбули
	и после ще говори.

	__МАРИАНА__
	Ще го направя, ако позволи
	мъжът ми.

	__КНЯЗЪТ__
		Ха, омъжена сте значи?

	__МАРИАНА__
	Не, ваша светлост.

	__КНЯЗЪТ__
			Значи сте мома?

	__МАРИАНА__
	Не, ваша светлост.

	__КНЯЗЪТ__
			Ясно е — вдовица.

	__МАРИАНА__
	Не, ваша светлост, и това не съм.

	__КНЯЗЪТ__
	Тогава не сте нищо, щом не сте
	мома, омъжена или вдовица!

	__ЛУЧИО__
	Може да е фльорца, ваша светлост. Много от тях не са нито моми, нито омъжени, нито вдовици.

	__КНЯЗЪТ__
	Накарайте тогова да замлъкне!
	Надяваме се, скоро ще дотрябва
	за себе си да мели!

	__ЛУЧИО__
			Слушам, ваша светлост!

	__МАРИАНА__
	Не съм омъжена, признавам, княже,
	а и мома, признавам си, не съм.
	Мъжа си аз познах, ала мъжът ми,
	уви, не знае, че ме е познал.

	__ЛУЧИО__
	Пиян е бил, ваша светлост. Няма друго обяснение.

	__КНЯЗЪТ__
	И вий да бяхте, би било от полза
	за тишината тука!

	__ЛУЧИО__
	Разбрано, ваша светлост.

	__КНЯЗЪТ__
	Свидетелката ви не каза нищо
	за нашия заместник.

	__МАРИАНА__
			Тъкмо почвах.
	Жената, обвиняваща във блудство
	тогова, хвърли същата вина
	върху мъжа ми и твърди, мой княже
	че с него е била в туй също време,
	когато аз — под клетва ще го кажа! —
	в прегръдките му бях, със всичко друго,
	което от туй следва.

	__АНДЖЕЛО__
	А, значи тя и друг е обвинила?

	__МАРИАНА__
	Не знам за друг.

	__КНЯЗЪТ__
			Но казахте „мъжа ми“!

	__МАРИАНА__
	Да, казах и твърдя го: туй е той,
	граф Анджело, мъжът, съпругът мой,
	макар че най-дълбоко убеден е,
	че знае нея и не знае мене!

	__АНДЖЕЛО__
	Това е много! Покажи лика си!

	__МАРИАНА__
	Мъжът ми разрешава — вече мога!
N	Сваля булото си.
	Виж, Анджело, тоз образ — ти на него
	се кле, че е за взора ти достоен!
	Виж, Анджело, таз длан — ти нея сложи
	над своята за договор годежен!
	Виж, Анджело, туй тяло — ти от него,
	за тялото на Изабела взел го,
	пи сладост в своя парк онази нощ!

	__КНЯЗЪТ__
	Познаваш ли я?

	__ЛУЧИО__
			Във библейски смисъл.

	__КНЯЗЪТ__
	Мълчете вие!

	__ЛУЧИО__
			Мълча, ваша светлост.

	__АНДЖЕЛО__
	Да, трябва да призная, господарю,
	че я познавам. Преди пет години
	дори се заговори за женитба,
	но договорът скъсан бе, отчасти
	защото зестрата й се оказа
	далеч под уговорката, но главно
	защото тя урони свойто име
	със лекомислие. А оттогава
	не съм я нито виждал, нито чувал,
	кълна се, ваша светлост!

	__МАРИАНА__
				Ваша светлост,
	заклевам се, че както светлината
	е от небето, а речта от дъх,
	и разум има в правдата, а правда —
	във честността, така и аз жена съм
	на този мъж; че свързва ни със него
	най-крепкият обет, в какъвто могат
	словата да се свързват, и че той
	в нощта на този вторник ме позна
	в беседката на парка си, тъй както
	познава се съпруга! Ако лъжа,
	така да си остана на колене,
	забита като статуя от мрамор
	в краката ви!

	__АНДЖЕЛО__
			Дотука се усмихвах —
	оттук ми разрешете, ваша светлост,
	да съдя и наказвам! Тук се гаврят
	със моето търпение! Аз чувствам,
	че тези две глупачки сечива са
	във нечия ръка, от тях по-силна —
	о, дайте ми възможност, господарю,
	да разплета тез козни!

	__КНЯЗЪТ__
				Действай, драги,
	и както пожелаеш, накажи ги!…
	О, глупави монахо!… А ти, лъжло,
	във заговор със другата, нима
	представяш си, че твойте клетви — даже
	да смъкнат долу всичките светци
	един след друг — ще могат да надвият
	доверието ни в един, чиято
	чест ний сме подпечатали? Ескале,
	седни до моя родственик и двама
	разкрийте този опит за измама!
	Подучил ги е другият монах —
	да се докара тук!

	__БРАТ ПЕТЪР__
			Добре ще бъде,
	защото — прав сте, княже — той подтикна
	девойките да дойдат с тъжби тука.
	На тъмничаря е известно где е —
	той би могъл да го докара.

	__КНЯЗЪТ__
				Бързай!
N	Тъмничарят излиза.
	Ти, родственико наш, стоящ високо
	над хулите, комуто се полага
	да съди тези низки интриганти,
	издай над тях каквато щеш присъда
	по свое усмотрение!… За кратко
	напускам ви. Не вдигайте съда,
	преди да сте приключили с таз паплач!

	__ЕСКАЛ__
	Ще действаме сурово, господарю.
N	Князът излиза.
	Господин Лучио, не казахте ли вие, че този брат Людовик бил мошеник?

	__ЛУЧИО__
	Cucullus non facit monachum*13 — честен е той само в расото! Какви хули избълва за княза ни!
	[*13 _Cucullus non facit monachum_ (лат.) — качулката не прави монаха.]

	__ЕСКАЛ__
	Ще ви помоля да почакате тук, за да потвърдите думите си пред него. Този монах ще се окаже голям негодник.

	__ЛУЧИО__
	Първи в цяла Виена, честна дума!

	__ЕСКАЛ__
	Викнете отново тази Изабела! Искам да поговоря с нея.
N	Един Слуга излиза.
	Разрешете, графе, да я разпитам аз. Ще видите как ще я притисна.

	__ЛУЧИО__
	Не по-добре от него, ако слушаме нея!

	__ЕСКАЛ__
	Какво казахте?

	__ЛУЧИО__
	Казах, че ако я притиснете насаме, тя сигурно ще се предаде по-скоро; пред толкоз хора ще я е срам.

N	Влизат отново Князът — в расо, — следван от Тъмничаря и Изабела, водена от Стража.

	__ЕСКАЛ__
	Ще хвърля светлина върху всичките и тайни!

	__ЛУЧИО__
	И така може, макар че на тъмно жените по-лесно си ги показват.

	__ЕСКАЛ__
	Елате насам, тъжителко! Тази жена тук отхвърля всичко, което ни казахте.

	__ЛУЧИО__
	Уважаеми, този е негодникът, за когото ви говорих! Ето го с тъмничаря!

	__ЕСКАЛ__
	Тъкмо навреме! Вие мълчете, докато не ви запитам!

	__ЛУЧИО__
	Като гроб!

	__ЕСКАЛ__
	Елате насам, достопочтени, вие ли сте подсторили тези две жени да оклеветят граф Анджело? Те го твърдят.

	__КНЯЗЪТ__
	Лъжа е!

	__ЕСКАЛ__
	Какво? Знаете ли къде се намирате?

	__КНЯЗЪТ__
	Поклон пред сана ви!… И нека тачим
	понякога и дявола зарад
	пламтящия му трон… Къде е князът?
	Пред него аз желая да говоря.

	__ЕСКАЛ__
	Във нас е той и ние ще ви чуем.
	Внимавайте и говорете честно!

	__КНЯЗЪТ__
	Без страх, във всеки случай… О, беднячки,
	дошли за агнето си при вълка,
	несправедливо князът е предал
	тъй ясната ви жалба във ръцете
	на същия злодей, когото вий сте
	дошли да обвинявате!

	__ЛУЧИО__
	Показа си рогата, негодникът! Аз какво ви говорих?

	__ЕСКАЛ__
	Не стигаше ли, отче богохулни,
	че сте подбудили със адска цел
	тез две жени да клеветят добрия
	мой съуправник, но и сам в лицето
	безсрамно го наричате „злодей“?
	И хвърляте покрай това към княза
	открити упреци в несправедливост?…
	На спиците! Когато го разтегнем,
	ще си изкаже майчиното мляко!
	„Несправедлив“!…

	__КНЯЗЪТ__
			По-кратко, моля! Князът
	ще дръзне да разтегне тоз мой пръст
	не повече от своя. Аз не съм
	ни негов поданик, ни тук роден.
	Дългът ми ме изпрати наблюдател
	на таз Виена и видях аз в нея
	покварата да ври и да прелива
	извън ръба! Вий имате закони
	за всякоя простъпка, но властта ви
	е толкоз търпелива, че тез ваши
	закони плашещи висят за глума
	като зъби в бръснарница!

	__ЕСКАЛ__
				Какво?
	Слова против държавата? В затвора!

	__АНДЖЕЛО__ _(на Лучио)_
	Какво ще кажете против тогова?
	За него ли говорехте преди?

	__ЛУЧИО__
	За него, ваша милост!… Ела насам, плешива кратуно! Познаваш ли ме?

	__КНЯЗЪТ__
	Познавам ви по гласа, господине. Срещнахме се в затвора, когато князът се беше оттеглил от властта.

	__ЛУЧИО__
	Тъй ли? А да си спомняш какво ми каза за него?

	__КНЯЗЪТ__
	Отлично, господине.

	__ЛУЧИО__
	Така ли? Е, вярно ли е, че той е женкар, глупак и страхливец, както тогава твърдеше за него?

	__КНЯЗЪТ__
	Преди да ми припишете такова твърдение, господине, ще трябва да си разменим ролите с вас. Защото вие казахте за него тези думи. И много други, и дори по-лоши.

	__ЛУЧИО__
	Ах ти, проклет мизернико! Не те ли хванах аз за носа заради приказките ти?

	__КНЯЗЪТ__
	Заклевам се, че обичам княза като самия себе си!

	__АНДЖЕЛО__
	Чувайте как негодникът иска сега да се измъкне след предателските си хули!

	__ЕСКАЛ__
	С такъв няма какво да разговаряме! В затвора! Къде е тъмничарят?… Откарайте го и го оковете добре във вериги — стига е бъбрил тук! Отведете и тези уличници! И съобщника им също!

	__КНЯЗЪТ__ _(към Тъмничаря)_
	Стойте, приятелю! Не бързайте!

	__АНДЖЕЛО__
	Какво? Съпротивлява се? Господине, помогнете му!

	__ЛУЧИО__
	Хайде, драги, хайде! Хайде, ти казвам! Я го виж ти, стригания лъжец! Гледай го, разбойника му с разбойник! Не можеш без качулка, а? Покажи си вагабонтското лице, шарка да го изрине! Покажи го да ти видим кучата муцуна и да те обесим! Не щеш да я свалиш, а?

N	Смъква монашеската качулка на княза и разкрива лицето му.

	__КНЯЗЪТ__
	Един мошеник да направи княз!
	За първи път се случва… Тъмничарю,
	за тези трима аз съм поръчител.
N	Към Лучио.
	Постойте, драги, вашият монах
	би искал да ви каже три слова…
	Задръжте го!

	__ЛУЧИО__
	Три слова, които могат да станат три греди!

	__КНЯЗЪТ__ _(към Ескал)_
	Прощаваме ви думите. Седнете!
	Той своето кресло ще ни отстъпи.
N	Към Анджело.
	Бъди така добър… И ако имаш
	останали дар-слово, ум и наглост,
	използвай ги, преди да си ни чул!

	__АНДЖЕЛО__
	О, страшни повелителю, ще бъда
	от своята виновност по-виновен,
	ако опитам се да я потуля,
	когато виждам как с небесна мощ
	прозирали сте всичките ми стъпки!
	Затуй не ме разпитвайте, могъщи,
	за моя срам и заместете с туй
	самопризнание съда над мен:
	присъда бърза и палач веднага —
	туй само прося като милост блага!

	__КНЯЗЪТ__
	Елате, Мариана!… Говори:
	сгоден ли си за таз жена?

	__АНДЖЕЛО__
				Сгоден съм.

	__КНЯЗЪТ__
	Венчай се без отлагане за нея!
	След обреда тук, отче, да се върнат
	веднага! Тъмничарят да ги пази!

N	Анджело, Мариана, Брат Петър и Тъмничарят излизат.

	__ЕСКАЛ__
	Провалът му, мой княже, по ме смайва
	от всичко друго тука!

	__КНЯЗЪТ__
				Изабела,
	духовникът ви се превърна в княз,
	но служил ви до днеска с благ съвет,
	той в новата си дреха пак остава
	служител ваш!

	__ИЗАБЕЛА__
			Велики господарю,
	простете на васалката, която
	използва и отруди своя княз
	в незнанието си!

	__КНЯЗЪТ__
			О, Изабела,
	простена сте, ала и вий към нас
	бъдете мека! Знам, смъртта на брат ви
	гнети ви и за вас е непонятно,
	че аз, желаейки да му помогна,
	потулен действах и не се разкрих
	веднага във върховната си власт,
	а го оставих да умре. Уви,
	измами ме избързалата казън,
	която аз надявах се да дойде
	с по-бавен ход. Но нека спи във мир!
	По-хубав е животът след смъртта
	от този наш пожизнен страх пред нея.
	Недейте плака — брат ви е щастлив
	на оня свят.

	__ИЗАБЕЛА__
			Благодаря ви, княже.
N	Влизат отново Анджело, Мариана, Брат Петър и Тъмничарят.

	__КНЯЗЪТ__
	На този нов съпруг зарад жена му
	ще трябва да простите, че във свойто
	въображение е опетнил
	честта ви, с толкоз доблест отстоя на.
	Но затова, че е осъдил брат ви,
	а сам е осквернил девойка чиста
	и стъпкал обещание, което
	пред нея е поел, законът вика
	с езика на самия подсъдим:
	тъй както плаща взелият на вяра,
	и той да заплати: за мяра с мяра!…
	Понеже е вината ти тъй явна,
	граф Анджело, че даже непризната,
	не ти признава право на надежда,
	осъждам те на същия дръвник,
	пред който Клавдио преви глава!…
	Водете го!

	__МАРИАНА__
			О, милостиви княже,
	нима за присмех ме дарихте с мъж?

	__КНЯЗЪТ__
	Той сам ви е дарил със мъж за присмех
	и аз заради името ви счетох
	за правилно да ви венчая с него,
	защото инак упрекът, че той
	ви е познал безбрачно, би попречил
	на бъдното ви щастие. При туй
	имуществата му, макар че те
	по право се изземват от хазната,
	на вас, като на негова вдовица,
	решихме да дадем, за да ви купят
	друг, по-добър съпруг.

	__МАРИАНА__
				О, господарю,
	не искам друг, не искам по-добър!

	__КНЯЗЪТ__
	Отсъдено. Недейте се надява!

	__МАРИАНА__ _(коленичи)_
	Всеблаги княже!…

	__КНЯЗЪТ__
			Не хабете думи!…
	Водете го на смърт!
N	Към Лучио.
			Сега ваш ред е.

	__МАРИАНА__
	О, ваша светлост!… Сладка Изабела,
	с една молба ми услужете днес
	и цял живот слугиня ще ви бъда!

	__КНЯЗЪТ__
	Молба без капка разум: ако тя
	рече да проси милост за тогова,
	духът на брат й, гроба си разкъртил,
	ще се яви и ще я отнесе
	със себе си!

	__МАРИАНА__
			О, сладка Изабела,
	коленичете само и безмълвно
	ръце до мен прострете! Аз ще прося!
	Били излети праведните хора
	в калъп от грехове и по-добри
	те ставали, когато отначало
	били със недостатък. Може би
	и моят мъж така ще се поправи!
	Нима отказвате ми, Изабела?

	__КНЯЗЪТ__
	Решихме: смърт за смърт!

	__ИЗАБЕЛА__ _(коленичи)_
				Мой щедри княже,
	съдете, моля ви, тогава, сякаш
	е брат ми жив! Аз вярвам, че той бил е
	от честност ръководен в свойта служба,
	преди да ме погледне; а щом тъй е,
	то нека не умира! Брат ми беше
	наказан справедливо за простъпка,
	действително извършена от него…
	а намерението у тогова
	не се превърна в дело и добре е
	погребано да бъде като дело,
	което е издъхнало на път.
	Не са подсъдни мислите ни, княже,
	а намеренията ни са мисли,
	и толкоз!

	__МАРИАНА__
		Само толкоз, господарю!

	__КНЯЗЪТ__
	Безсмислени молби! Станете, казах!…
	Ха, спомних си. Кажи ми, тъмничарю,
	защо все пак обезглавихте брат й
	в тъй ранен час?

	__ТЪМНИЧАРЯТ__
			Така бе наредено.

	__КНЯЗЪТ__
	С официална заповед?

	__ТЪМНИЧАРЯТ__
				Не, княже.
	С писмо от графа.

	__КНЯЗЪТ__
			Заради което
	си уволнен. Ключовете предай!

	__ТЪМНИЧАРЯТ__
	Простете ми, високородни княже,
	усещах, че не бива, но не бях
	уверен в туй. По-късно се разкаях
	и доказателство е, че отложих
	смъртта на другия затворник, който
	според писмото трябваше да бъде
	предаден на смъртта.

	__КНЯЗЪТ__
			Кой друг затворник?

	__ТЪМНИЧАРЯТ__
	Един злодей, на име Бернардин.

	__КНЯЗЪТ__
	Със Клавдио да беше тъй постъпил!
	Да дойде тук! Желая да го видя.

N	Тъмничарят излиза.

	__ЕСКАЛ__
	Скърбя, че вие, графе, който бяхте
	за мене винаги и трезв, и учен,
	тъй грубо сте се хлъзнали по склона
	на страстите и слепите постъпки!

	__АНДЖЕЛО__
	Скърбя, че съм причина за скръбта ви,
	и толкова горчиво се разкайвам,
	че моля не за прошка, а за смърт!
	Каквото съм заслужил, туй си прося.

N	Влиза отново Тъмничарят, водейки Бернардин и загърнатия в плащ Клавдио.

	__КНЯЗЪТ__
	Кой тук е Бернардин?

	__ТЪМНИЧАРЯТ__
			Ей този, княже.

	__КНЯЗЪТ__
	Ти, драги, казват, имал си душа
	тъй груба, че нехаела за нищо
	извън тоз свят — живял си според нея
	и си осъден; ала твойте грешки
	тук долу аз изтривам, за да можеш
	да се подготвиш по-добре за горе.
	Вий, отче, наставлявайте го! Вам
	предавам го. А този с плаща кой е?

	__ТЪМНИЧАРЯТ__
	Един спасен от мене трети смъртник,
	когото трябваше да умъртвим
	със Клавдио. Тъй много му прилича,
	че сякаш е възкръсналият той.

N	Открива лицето на Клавдио.

	__КНЯЗЪТ__ _(към Изабела)_
	Щом толкоз му прилича, покрай него
	ще бъде опростен, а покрай вас
	ще стане и мой брат!… Но по това,
	като му дойде времето… Навярно
	от всичко туй граф Анджело разбрал е,
	че е спасен. Очите му блестят.
	Бъди любящ съпруг на таз жена —
	тя твойте сан и име заслужава.
	Към всички снизходителност ни сгрява,
	но има между нас един, комуто
	не мога да простя.
N	Към Лучно.
			Та според вас,
	приятелю, аз, значи, съм глупак,
	страхливец, сладострастник, луд, магаре?
	С какво заслужил съм честта да бъда
	тъй щедро превъзнасян?

	__ЛУЧИО__
	Вярвайте, господарю, аз ги изприказвах тези неща само защото такава е модата! Ако държите да ме обесите за това, можете, но бих предпочел да се задоволите с едно нашибване.

	__КНЯЗЪТ__
	Нашибан първо, а след туй обесен!…
	Да бъде разгласено, тъмничарю,
	че ако някоя жена била е
	излъгана от този млад развратник
	(понеже той нам лично се похвали,
	че бил направил бременна една),
	достатъчно е тя да се яви
	и ний ще ги венчаем. След което
	очакват го камшикът и въжето!

	__ЛУЧИО__
	Умолявам ви, ваша светлост, недейте ме жени за уличница. Ваша светлост преди малко каза, че съм ви направил княз, нима ще ми се отплатите, като ме направите рогач?

	__КНЯЗЪТ__
	Кълна се, ще я вземеш за жена!
	А хулите прощавам ти ги, както
	и всичките ти други грехове…
	Водете го в затвора и да бъде
	изпълнено, което заповядах!

	__ЛУЧИО__
	Бракът с фльорца, господарю, е наказание, по-лошо от стяга, камшик и бесилка едновременно!

	__КНЯЗЪТ__
	Ала добро за който хули княз!
N	Стражи извеждат Лучио.
	Вий, Клавдио, честта възстановете
	на свойта годеница! Мариана,
	честита сватба! Анжело, люби я —
	аз бил съм изповедник неин, зная
	сърцето й! На вас дължа, Ескале
	признателност за благия ви дух;
	и друго ще последва. Тъмничарю,
	благодаря ти за предаността —
	ще те използвам нейде по-нагоре.
	Прости му, Анджело, че ти донесе
	не Клавдиовата глава, а тази
	на Рагузин — грехът му не е грях.
	А пък за вас, прекрасна Изабела,
	ако не ми откажете, аз имам
	един сърдечен договор, чрез който
	едно ще станат вашето и мойто…
	Но да вървим и всеки ще узнае
	подплатата на всичко туй каква е!

N	Излизат.
