>	1
P>
	С есента и дните станаха студени,
	а балтонът беше горе на тавана,
	в дъното на стария лелин гардероб.
	Бяха му ръкавите късичко скроени
	и като го сложих, недобре ми стана,
	та нарочно бръкнах в десния му джоб.

	Бръкнах и извадих: снимка развалена
	(двама млади влюбени на два стари стола,
	кавалерът аз бях, в същия балтон),
	после два бонбона в книжчица зелена,
	два билета филмови, стари, без контрола,
	и едно шишенце със одеколон.

	„Тез билети — казах си — са от кино «Глория»,
	прости са бонбоните, смешен е портрета
	и шишето пълно е с разводнен парфюм.“
	Казах, но си спомних ланшната история
	влезе нещо тъжно тука, във сърцето,
	име едно нежно дойде ми наум

	и видях я, същата, в розово облечена,
	същата усмивка и ръката същата,
	и от ваксинацията малката следа.
	„Панта рей!* — помислих си. — Всичко е далече!
	[* Панта рей (старогр.) — всичко тече.]
	Миналите мигове вече се не връщат,
	както се не връща речната вода.“

	Но все пак останах в здрача на тавана.
	В здрача на тавана, във балтона смешен,
	любовта преминала си припомних аз.
	В тъмното парфюмът нежно ме обхвана,
	сладък бе бонбонът, снимката шумеше
	и отнейде, та-та-ра, чуваше се джаз.
P$


>	2
P>
	Най-напред бе всичко в розовата дреха,
	биеше сърцето гръмко във гърдите
	само като видех вашата врата,
	саксофони свиреха, облаци хвърчеха
	и тролеят движеше се помежду звездите,
	и сънувах всяка нощ твоите уста.

	След това писмата. Ах, писмата стари,
	писани небрежно сред черновки четири,
	с хиляди целувки върху всеки лист,
	със цветя безбройни като във хербарий,
	с нежни обяснения цели километри,
	с послепис и после с послепослепис!

	След писмата — помниш ли? — първите ни срещи,
	твоите родители, мразещи ме искрено,
	бялата ти шапка, белите брези.
	И писма отново: „Ще ли разбереш ти?
	Не ме пускат вече. Много ми се иска, но…“ —
	Строфи и любов и кофи със сълзи.

	Помниш как поскърцваха стълбичките дървени.
	Помниш как мечтите ни тихо се намериха
	в малката ми стаичка, цялата във прах?
	Помниш как във всичко мислехме се първи,
	а пък все откривахме старата Америка?
	Колко много копчета, колко много страх!

	Спомняш ли си масичката в „Бивша орхидея“?
	Помниш ли пейзажите (морски и планински)?
	Помниш как разсмиваха ни стенните рога,
	как един до други ний седяхме в нея
	и четяхме с трепет книги медицински
	и шептяхме бледи: „Ах, ами сега!“

	Помниш ли, не помниш ли? Кой те знай къде си,
	сигурно ще вземеш оня зъболекар
	и ще слушаш свърдела му, и ще си добре.
	Помниш ли, не помниш ли? Всичко отиде си.
	Като стар часовник, тихо и полека,
	любовта в сърцата, изхабена, спре.

	Дните се редуваха все едни и същи,
	люшкаха се кожените дръжки във трамваите,
	никнеха и вехнеха горските треви,
	а пък ний се срещахме в слънце и във дъжд и
	сменяхме си дрехите, сменяхме си стаите
	и веднъж усетихме: нещо не върви!

	Празни бяха срещите, глупави — алеите,
	стаята ми — хладна, пастите — безвкусни,
	и дори ядосващи — стенните рога;
	и по жици вече бягаха тролеите,
	и сънувах вече други, чужди устни,
	а по твойте устни лепнеше тъга.
P$

>	3
P>
	Неделята е тъжен ден за хора,
	усещащи един от друг умора,
	държещи се един за друг едва.
	В една неделя срещнахме се двама.
	„Не закъснявай!“ — бях й казал. „Няма!“
	И дойде в три без четвърт вместо в два.

	И тръгнахме по улиците стари
	по пролетните сухи тротоари,
	извити без начало и без край.
	Вървяхме все по същите маршрути
	със същи спирки, в същи брой минути
	като квартален остарял трамвай.

	До днеска още къщите аз помня:
	най-първо беше надписът огромния
	с показващ пръст „Бръснарница Багдад“;
	след туй гаражът, малката градина
	и железарят, с ключ от ламарина,
	и киното, и въглищният склад.

	И ний вървяхме и не си говорехме,
	каквото да говорехме и сторехме,
	говорено и сторено бе веч;
	познавахме си шапките, костюмите,
	познавахме си мислите и думите
	и бе излишна всяка наша реч.

	И аз си мислех: „Вече сме към края.
	И тъжно ми е, а защо, не зная.
	Носът й бе по-тъничък преди.
	Туй копче скоро май ще се изгуби.
	Оградите са пълни с думи груби
	и тази шапка лошо й седи.

	Оградите са пълни с думи мръсни.
	Туй копче по-добре да се откъсне.
	А ний да скъсаме е най-добре.
	Във Бомбо-Нгонго нейде ми се ходи.
	Какво ли е да плаваш с параходи
	в изпъстрено със рифове море?…“

	И виждаха се негърските лагери,
	и чуваха се негърските шлагери,
	и лових риба в синята вода.
	Тогаз тя каза: „За какво мечтаеш?“
	„За теб! — отвърнах аз. — Нима не знаеш?“
	„Обичаш ли ме?“ — каза. Казах: „Да!“

	И както тъй вървяхме неусетно,
	достигнахме до спирката ни сетна,
	поспряхме се и тръгнахме назад.
	Най-пръв бе складът, после киното,
	ключът от ламарина и градината,
	гаражът и „Бръснарница Багдад“.
P$


>	4
P>
	Облачета плуваха в небесата чисти
	и мъхнати листи имаше по клоните
	в парка, дето водеше тъжният ни друм.
	Велосипедистите бягаха по пистите
	и внезапно качваха се горе по наклоните,
	като шумолеха с нежен гумен шум.

	Бяха снизходителни и добри пазачите,
	хората се чувстваха леки без галоши
	и вървяха с кухи вафли във уста.
	Футболните зрители биеха играчите,
	не че тез последните бяха толкоз лоши,
	а защото, тъй на, просто пролетта…

	Само ний се чувствахме, сякаш беше есен.
	Бяхме си дотегнали, казано накратко.
	Краят беше близък и бе сто на сто.
	Хороскоп извадихме, но не беше весел,
	ядохме бонбони, но не беше сладко,
	искахме да седнем — нямаше место.

	После на чорапа й бримка се изнищи.
	Детската градина беше пълна с крясъци.
	Хвръкна в стратосферата изтърван балон.
	След това аз стрелях на едно стрелбище,
	три железни тигъра паднаха със трясъци
	и получих премия цял одеколон.

	Дъх водеколонен, тъжен и далечен,
	дъх от любовта ни, от мечтите мирис,
	на тавана носиш ти спомен оттогаз!
	„Панта рей! — си казвам аз. — Всичко веч протече,
	есента е тъжна и там долу свири
	като бормашина оня глупав джаз!“
P$


>	5
P>
	Тъй както го рисуват по картините,
	небето беше бледо над комините
	и празен беше празничният ден;
	и ние се погледнахме печално,
	и влязохме във киното квартално,
	където даваха „О, ти мой блен!“.

	О, ти мой блян със пожарогасители,
	о, зрители със външности съмнителни,
	афиши с отлетяло вече „Днес“.
	И тъмно, и плювалници нечисти,
	и снимки на забравени артисти —
	Мачис и Хари Пил, и Мае Уест…

	Бе почнало. Едно хлапенце мина
	в салона с нас под форма на роднина.
	Бе почнало и вътре беше мрак.
	Върху екрана смееха се двама,
	след туй при тях пристигна една дама
	и каза с надпис: „Той ще дойде пак.“

	И знаехме ний филма чак до края
	(и как ще я съгледа той в трамвая,
	и как бандита ще го сгази трен),
	защото бяхме го видели двамата
	със мъничка промяна на рекламата,
	тогава беше май „Ела при мен!“.

	И ний седяхме близо до кабината,
	и слушаше се как шуми машината,
	и снопът бе тъй ниско при това,
	че трябваше ми мъничко да стана,
	за да израсне мигом на екрана
	една ужасна рошава глава.

	И аз седях и мъчех се да гледам,
	и скърцаше креслото на съседа,
	и аз се чувствах уморен и стар;
	и тъжно бе, и чувах как сред мрака
	един часовник във гръдта ми трака
	и се нуждае от часовникар.

	А после дойде „Край“ и вентилатора
	със гръм наблъска вятър във театъра,
	и светна, и платното избледне;
	и ний видяхме тъжни и посърнали,
	че всички двойки бяха се прегърнали
	и само ние, само ние — не.

	И си излязохме. „На мене струва ми се —
	аз казах, — че достатъчно преструвахме се.“
	Тя каза тихо: „Също и на мен.“
	Врабчетата шумяха във градините,
	небето беше бледо над комините
	и празен беше празничният ден.
P$


>	6
P>
	Когато ни дотегна вече всичко
	и хороскопът, пишещ за раздяла
	— ах, вече ясно бе! — излезе прав,
	отидохме — така, зарад шегичката —
	тя с нова рокля, аз със роза бяла,
	при стария крайпътен фотограф.

	Той сложи във петлицата ми розата,
	разгъна фона с бясна Ниагара
	и погледа ни точно нагласи;
	ала за нас бе малко мъчна позата,
	аз мръднах, той капачето изкара,
	тя мигна и той каза ни: „Мерси!“

	И почна се играта на среброто,
	на солите пълзенето неравно,
	безшумният молекулярен взрив;
	и ето че във ваната, в живота,
	от Нищото изплава бавно-бавно
	невижданият мокър негатив.

	А пък отвред ни гледаха портрети,
	прекрасни мигове, навеки спрени,
	фиксирани човешки младини,
	намръщени младежи със каскети,
	от зли роднини двойки разделени,
	деца в ковчези, бременни жени.

	И всичко стана жално моментално:
	и хората, и бледното предградие,
	и снимката, излязла тъй добре,
	и двамата се гледахме печално,
	и нейде се обади едно радио:
	„Вероника, животът е море!“

	Една зарзаватчийка се разчувства
	и каза, че блазя ни, че сме млади,
	и че момата е таман за мен;
	а фотографът каза за изкуството,
	че то е вечно, снимките извади
	и ни ги даде в плик един зелен.

	И тръгнахме ний в пътя си полека,
	и влажни бяха снимките и двете,
	и в плика залепиха се така,
	че колкото и да ги дърпах леко,
	във нейната остана мойто цвете,
	а в моята — едната й ръка.

	Тогаз си казах: „Туй са явни знаци,
	че ще се срещнем пак и не след много.“
	Ала гласът, гласът ми беше нов
	Във входа на една кооперация
	целунахме се, казахме си „сбогом!“
	и тъй завърши нашата любов.
P$


>	7
P>
	Но дали наистина туй бе вече края?
	Горе от тавана слушам как тромбона,
	та-та-ра, печално в есента звучи.
	Нещо ме ядосва, но какво — не зная.
	Може би балтона? Може би бонбона,
	който тъй е сладък, че почти горчи.

	Ах, защо ни трябваше да се разделиме!
	Аз тогаз си мислех, че ще те забравя,
	но сега си мисля, че съм бил глупак.
	И усещам, нещо зъб един боли ме,
	и ако не мине, трябва да го правя,
	и как мислиш, може да се срещнем пак?
P$
