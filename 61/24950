	[* Оригиналното название на трагедията е _„The Tragedy Of Antony and Cleopatra“_ — „Трагедия за Антоний и Клеопатра“.]

>
#	Действащи лица

	__МАРК АНТОНИЙ__, __ОКТАВИЙ ЦЕЗАР__, __МАРК ЕМИЛИЙ ЛЕПИД__, __СЕКСТ ПОМПЕЙ__ — триумвири
	__ДОМИЦИЙ ЕНОБАРБ__, __ВЕНТИДИЙ__, __ЕРОС__, __СКАР__, __ДЕРЦЕТ__, __ДЕМЕТРИЙ__, __ФИЛОН__, — привърженици на Антоний
	__КАНИДИЙ__ — главнокомандващ на Антоний
	__СИЛИЙ__ — началник от войската на Вентидий
	__МЕЦЕНАТ__, __АГРИПА__, __ДОЛАБЕЛА__, __ПРОКУЛЕЙ__, __ТИРЕЙ__, __ГАЛ__ — привърженици на Цезар
	__ТАВЪР__ — главнокомандващ на Цезар
	__МЕНАС__, __МЕНЕКРАТ__, __ВАРИЙ__ — привърженици на Помпей
	__ВЕТЕРАН__ от войската на Антоний
	__ЕВФРОНТИЙ__ — посланик на Антоний до Цезар
	__АЛЕКСАС__, __МАРДИАН__, __СЕЛЕВК__, __ДИОМЕД__, Г__АДАТЕЛ__, __СЕЛЯК__ — от свитата на Клеопатра
	__КЛЕОПАТРА__ — царица на Египет
	__ОКТАВИЯ__ — сестра на Цезар и съпруга на Антоний
	__ХАРМИАНА__, __ИРА__ — придружнички на Клеопатра

	Военачалници, войници, вестители, придворни, прислужници.

	Място на действието: разни части на Римската империя.



>	Първо действие
>>	Първа сцена

N	Александрия. В двореца на Клеопатра.
N	Влизат Деметрий и Филон.

	__ФИЛОН__
	Не, лудостта на нашия началник
	прелива мярата! Тоз поглед, с който
	преди пламтеше като Марс във броня
	пред бойните редици, днес покорно
	се свежда и обслужва едно смугло
	египетско челце! Това сърце,
	което в грохота на грозни битки
	му пръскаше нагръдника, сега е
	ветрилце, мехче, чийто дъх разпалва
	страстта на една циганка*1!…
	[*1 _„… страстта на една циганка!“_ — по Шекспирово време смятали, че циганите произхождат от Египет, откъдето и названието им „gipsies“.]
N	Тръбен звук. Влизат Антоний и Клеопатра, следвани от Свита и Евнуси с ветрила.
				Пристигат!
	Понаблюдавай го! Ще видиш как
	могъщият триножник, върху който
	лежи Вселената*2, се е превърнал
	[*2 _„… могъщият триножник, върху който лежи Вселената…“_ — тъй като Антоний бил член на триумвирата, който владеел целия познат тогава свят. В оригинала изразът е „Triple pillar“ — троен стълб.]
	във фарфалак на курва. Само гледай!

	__КЛЕОПАТРА__
	А колко е — тогава — любовта ти?

	__АНТОНИЙ__
	Щом има мяра, тя ще е беднячка!

	__КЛЕОПАТРА__
	Но граница аз трябва да й сложа!

	__АНТОНИЙ__
	Търси тогаз друг свод и друга твърд!

N	Влиза Придворен.

	__ПРИДВОРНИЯТ__
	Велики господарю, вест от Рим!

	__АНТОНИЙ__
	Досадно! Същината!

	__КЛЕОПАТРА__
			Не, Антоний,
	изслушай сам вестителите! Може
	да е сърдита Фулвия*3 или
	[*3 _Фулвия_ — първата жена на Антоний.]
	да праща голобрадият ви Цезар
	могъщата си заповед до теб:
	„Това прави! Недей прави онуй!
	Туй царство завладей! Онуй — недей!
	Че иначе мисли му!“

	__АНТОНИЙ__
			Скъпа моя!…

	__КЛЕОПАТРА__
	Не „може“ ами сигурно! Предчувствам,
	нареждане е туй, с което Цезар
	те връща в Рим. Изслушай го, Антоний,
	и стягай се за път!… Къде е туй
	писмо на Фулвия… прости, на Цезар…
	във същност и на двамата, нали?
	Викни вестителите! Ха, червиш се?
	Таз кръв е знак, че си васал на Цезар
	или че срам те е да чуем как
	пискливата ти Фулвия те хока.
	Това е вярно, както туй, че съм
	царица на Египет!… Нека влязат!

	__АНТОНИЙ__
	Във Тибъра да се размие Рим!
	Да се събори арката обширна
	на римската държава! Ти си мойто
	пространство необятно! Всички царства
	са кална глина, смрад на тор, която
	еднакво храни хора и животни.
N	Прегръща я.
	Човешкото величие е в туй,
	щом вършим го ний с тебе, една двойка
	така съзвучна, толкоз превъзходна,
	че заповядвам цялата Вселена
	под страх от наказание да каже:
	„Да, несравними са!“

	__КЛЕОПАТРА__
				Чудесен лъжльо!
	Защо за Фулвия се е оженил,
	ако не я е любил? Ще се правя
	на глупава, а той ще си остане
	Антоний…

	__АНТОНИЙ__
		… Но пленен от Клеопатра!
	О, скъпа моя, нека от любов
	към любовта и нейните забави
	в хапливи разговори не хабим
	минутите си! Ни една от тях
	не бива да увехне без наслада!
	Каква желаеш тя да бъде днес?

	__КЛЕОПАТРА__
	Изслушай вестите от Рим!

	__АНТОНИЙ__
				Ах ти,
	неотстъпчивко царствена! Но всичко —
	плач, яд и смях — приляга ти! Във тебе
	очарователен е всеки порив!
	Не, теб единствена ще слушам аз,
	вестителко на радостта! Таз нощ
	сами из улиците двама с тебе
	ще бродим, наблюдавайки живота
	на простия народ. Ела, царице!
	Ти снощи го поиска!…
N	Към Свитата.
				Нито дума!

N	Излизат всички освен Деметрий и Филон.

	__ДЕМЕТРИЙ__
	Не мислех, че тъй малко тачи Цезар!

	__ФИЛОН__
	Забрави ли се, често го напускат
	онези качества, които правят
	Антония Антоний.

	__ДЕМЕТРИЙ__
			Съжалявам,
	че потвърждава лошата мълва,
	която носи се във Рим за него.
	Дано го видя утре друг! Прощавай!

N	Излизат.


>>	Втора сцена

N	Александрия. Другаде в двореца на Клеопатра.
N	Влизат Хармиана, Ира, Алексас и Гадателят.

	__ХАРМИАНА__
	Велики Алексас, свръхсладки Алексас, най-всякакви Алексас, най-най-свръхсъвършени Алексас, къде е гадателят, когото толкоз разхвали пред царицата? О, да знам кой ще е този, чиито рога ще окича с цветя!

	__АЛЕКСАС__
	Гадателю!

	__ГАДАТЕЛЯТ__
	На твоите услуги!

	__ХАРМИАНА__
	Този ли е? Ти ли си, който знаел туй-онуй?

	__ГАДАТЕЛЯТ__
	Във книгата на вечната Природа
	успявам някой знак да разчета.

	__АЛЕКСАС__
	Покажи му ръката си!

N	Влиза Енобарб, следван от Прислужник.

	__ЕНОБАРБ__
	По-бързо плодовете и виното! Ще пием за здравето на Клеопатра!

	__ХАРМИАНА__
	Дай ми добра съдба, добри човече!

	__ГАДАТЕЛЯТ__
	Съдби не давам. Аз гадая само.

	__ХАРМИАНА__
	Тогава погадай ми!

	__ГАДАТЕЛЯТ__
	Чар имаш ти и ще прибавиш още.

	__ХАРМИАНА__
	Иска да каже на тегло.

	__ИРА__
	Не, че ще се мажеш повече, като остарееш.

	__ХАРМИАНА__
	Далеч от мене бръчките!

	__АЛЕКСАС__
	Не пречете на предсказанието! Тихо!

	__ХАРМИАНА__
	С-с-ст!

	__ГАДАТЕЛЯТ__
	Ще любиш много, ще те любят малко.

	__ХАРМИАНА__
	Тогава по-добре да си сгрявам сърцето с вино.

	__АЛЕКСАС__
	Стига, не го прекъсвай!

	__ХАРМИАНА__
	Хайде, миличък! Искам едно голямо щастие! Да се омъжа в един и същи ден за трима царе и три пъти да овдовея! И да родя на петдесет години такова сладурче, че и Ирод Юдейски*4 да му се поклони! И прочети ми тук да се омъжа за Октавий Цезар и да се изравня с господарката си!
	[*4 _Ирод Юдейски_ (библ.) — юдейският цар Ирод бил за Средновековието синоним на кръвожадност.]

	__ГАДАТЕЛЯТ__
	Ще надживееш, на която служиш.

	__ХАРМИАНА__
	О, чудесно! Предпочитам дългия живот дори пред другите дълги неща!

	__ГАДАТЕЛЯТ__
	Съдбата ти до днеска е била
	по-весела от таз, която иде!

	__ХАРМИАНА__
	Значи децата ми няма да носят бащините си имена! Кажи ми: колко момчета и момичета ще имам?

	__ГАДАТЕЛЯТ__
	Един милион, ако за всяко свое
	желание би имала утроба!

	__ХАРМИАНА__
	Махай се, глупако! Съдът те оправдава — не си никакъв магьосник!*5
	[*5 _„… Съдът те оправдава — не си магьосник!“_ — думи, свързани с процесите срещу вещиците и магьосниците, чести по времето на Шекспир.]

	__АЛЕКСАС__
	Мислиш, че само завивките ти са посветени в твоите желания.

	__ХАРМИАНА__
	Не, ела! Познай сега на Ира!

	__АЛЕКСАС__
	Всички искаме да узнаем съдбата си.

	__ЕНОБАРБ__
	Моята — пък и на някои от вас — най-близка съдба е: пиян като дърво в леглото!

	__ИРА__
	Ето ти една длан, която предвещава ако не друго, целомъдрен живот.

	__ХАРМИАНА__
	Колкото разливането на Нил предвещава глад.

	__ИРА__
	Мълчи, лудетино, ти ще ми пророкуваш!

	__ХАРМИАНА__
	Защо? Кой не знае, че влажната ръчичка е знак за плодовитост!… Моля ти се, предскажи й една най-нищожна съдбица!

	__ГАДАТЕЛЯТ__
	На двете ви съдбата е еднаква.

	__ИРА__
	Каква, каква? Кажи ни я подробно!

	__ГАДАТЕЛЯТ__
	Аз казах.

	__ИРА__
	Нима няма да ми дадеш поне два пръста щастие повече от нея?

	__ХАРМИАНА__
	Е, и да ти ги даде, къде ще си ги прибавиш?

	__ИРА__
	Не на носа на мъжа си!

	__ХАРМИАНА__
	Опазило ме небето от лоши мисли! Алексас, хайде! На него, на него! Всеблага Изидо*6, направи го да се ожени за куца и саката, умолявам те! И нека тя да умре и след нея му дай по-грозна и по-зла и изпращай му така все по-лоши и по-лоши, додето най-лошата изпрати него, стократен рогач, до гроба му със смях и танци! Добричка ми Изидо, откажи ми всичко друго, само това ми изпълни, богиньо милосърдна!
	[*6 _Изида_ (мит.) — върховно божество на древните египтяни — богинята на луната и непорочността.]

	__ИРА__
	Владетелко небесна, чуй женските молитви! Защото както е жива мъка да гледаш хубав мъж, женен за хойкаща женичка, така е и черно страдание да видиш грозен негодник, ненакичен с рога! Миличка Изидо, бъди справедлива и му дай съдба, каквато заслужава!

	__ХАРМИАНА__
	Дано те чуе!

	__АЛЕКСАС__
	Гледай ги само! Готови са курви да станат, за да направят мен рогоносец, ако от тях зависеше!

	__ЕНОБАРБ__
	Антоний иде! Тихо!

	__ХАРМИАНА__
			Не е той!
	Царицата е!

N	Влиза Клеопатра.

	__КЛЕОПАТРА__
			Моят повелител
	не е ли бил насам?

	__ЕНОБАРБ__
			Не е, царице.

	__КЛЕОПАТРА__
	Не сте го виждали?

	__ХАРМИАНА__
			Не сме, госпожо.

	__КЛЕОПАТРА__
	Бе весел, но внезапна римска мисъл
	набърчи челото му… Енобарбе!

	__ЕНОБАРБ__
	Госпожо?

	__КЛЕОПАТРА__
		Потърси го незабавно
	и доведи ми го!… Алексас где е?

	__АЛЕКСАС__
	На вашите услуги… Той пристига!

N	Влиза Антоний, следван от Вестител и Свита.

	__КЛЕОПАТРА__
	Не искам да го видя. Подир мен!

N	Излизат всички освен Антоний, Вестителя и Свитата.

	__ВЕСТИТЕЛЯТ__
	Жена ти Фулвия започна първа.

	__АНТОНИЙ__
	Война със брат ми Луций?

	__ВЕСТИТЕЛЯТ__
				Да, със него.
	Но те се помириха твърде скоро,
	за да се справят с Цезар. Той обаче
	в единствено сражение успя
	да ги разбие и да ги прогони
	извън Италия.

	__АНТОНИЙ__
			По-мрачни вести?

	__ВЕСТИТЕЛЯТ__
	От мрачни вести често се смрачава
	над приносителя им.

	__АНТОНИЙ__
			Щом ги слуша
	глупец или страхливец. Говори!
	За станало не плача. Този, който
	ми казва правда, даже тя да крие
	и смърт за мен, аз слушам го тъй, както
	изслушва се ласкател.

	__ВЕСТИТЕЛЯТ__
				Лабиен*7 —
	[*7 _Лабиен_ — Квинт Лабиен (I в. пр.н.е.) — римски пълководец, който изменил на Рим и в съюз с партите — народ, населявал североизточната част на днешното Иранско плато — водил войни срещу него.]
	горчива вест! — с войската си от парти
	нахлу във Азия отвъд Ефрат;
	от Сирия до Йония премина
	победното му знаме, докато…

	__АНТОНИЙ__
	Защо замлъкна? „Докато Антоний…“

	__ВЕСТИТЕЛЯТ__
	О, господарю мой!

	__АНТОНИЙ__
			Недей смекчава,
	което на устата е на всички!
	Наричай Клеопатра, както в Рим
	наричат я! Ругай ме със словата
	на Фулвия! Осмивай мойте грешки
	с таз пълна волност, със която само
	правдивостта и злобата говорят.
	Човекът буренясва, щом не го
	продухват ветрове, а плодоноси
	под лемежа на упреците. Тръгвай!

	__ВЕСТИТЕЛЯТ__
	На вашите услуги, господарю!

N	Излиза.

	__АНТОНИЙ__
	Да чуем вестите от Сикион*8!
	[*8 _Сикион_ — древен град в Пелопонес.]

	__ПЪРВИ ОТ СВИТАТА__
	Вестителят от Сикион! Къде е?

	__ВТОРИ ОТ СВИТАТА__
	Очаква заповед.

	__АНТОНИЙ__
			Да се яви!…
	Аз тез египетски окови трябва
	да ги разчупя, инак ще загина
	в любовна лудост!

N	Влиза Втори вестител.

	__ВТОРИ ВЕСТИТЕЛ__
	Умря жена ти Фулвия!

	__АНТОНИЙ__
				Къде?

	__ВТОРИ ВЕСТИТЕЛ__
	Във Сикион.

N	Подава му писмо.
		Това ще ти разкаже
	за болестта й и за всичко друго,
	което те засяга.

	__АНТОНИЙ__
			Напусни!
N	Вторият вестител излиза.
	Отиде си един възвишен дух!
	А исках го. Нерядко туй, което
	с презрение отритнали сме, после
	желаем го. Върти се колелото
	и щастието днешно се превръща
	във свойто опако. Смъртта направи
	добра отново Фулвия. Ръката,
	отблъснала я вчера тъй сурово,
	към нея днес протяга се отново.
	Не, трябва да се отърва от тази
	царица-чародейка! Мойта леност
	ще ми излюпи хиляди беди,
	по-страшни от онез, които зная.
	Хей, Енобарбе!

N	Влиза отново Енобарб.

	__ЕНОБАРБ__
			Слушам, господарю.

	__АНТОНИЙ__
	Ще трябва да заминем незабавно!

	__ЕНОБАРБ__
	Това значи да убием всичките си жени. Знаем си ги как примират, като ги притиснем грубичко. Речем ли да ги напуснем — смъртта не им мърда.

	__АНТОНИЙ__
	Аз трябва да замина.

	__ЕНОБАРБ__
	Ако е толкоз необходимо да ги свършим — добре! Все пак не бива да ги жертваме за нищо, макар че не трябва и да ги смятаме за нещо, когато имаме важна причина на другото блюдо. Клеопатра, ако дочуе само, ще умре на място. Виждал съм я двайсет пъти да умира по много по-дребен повод. Скелетът с косата*9 трябва да си го бива за оная работа, щом тя показва такава готовност да мре.
	[*9 _„… Скелетът с косата…“_ — става дума за Смъртта, изобразявана в Средновековието като скелет, косящ смъртните.]

	__АНТОНИЙ__
	По хитрините си тя няма равна!

	__ЕНОБАРБ__
	Тук се лъжеш, господарю! Страстите й са само от най-тънките съставки на чистата любов. За нейните сълзи и въздишки не стигат думи като „дъжд“ и „вятър“ — това са порои и бури, каквито не са описани в годишниците! Те не могат да бъдат хитрост. Иначе би значело, че тя заповядва на стихиите не по-зле от Юпитер!

	__АНТОНИЙ__
	Да не бях я виждал!

	__ЕНОБАРБ__
	Тогава, господарю, щеше да си пропуснал едно чудесно произведение на природата, без чието очарование цялото ти пътешествие щеше да загуби цената си.

	__АНТОНИЙ__
	Фулвия е умряла.

	__ЕНОБАРБ__
	Какво?

	__АНТОНИЙ__
	Фулвия е умряла.

	__ЕНОБАРБ__
	Фулвия?…

	__АНТОНИЙ__
	… е умряла.

	__ЕНОБАРБ__
	Тогава, господарю, принасяй благодарствена жертва на боговете! Знае се, че те кроят и прекрояват света, както си искат; тъй че, когато им бъде угодно да вземат жената на някого, той може да се утешава с това, че щом старата дреха се е износила, има майстори, които ще му я прекроят наново. Ако нямаше на тоя свят други жени освен Фулвия, би имал защо да плачеш, но твоята скръб е увенчана с утеха: вехтата пола ще ти роди нова фустичка, а само в главите на лука могат да се намерят сълзи за оросяване на такава загуба.

	__АНТОНИЙ__
	Тез работи, които тя заплете
	в Италия, налагат да съм там!

	__ЕНОБАРБ__
	А тез работи, които ти заплете в Египет, налагат да си тук. Особено работата на Клеопатра, която съвсем не може без твоето присъствие.

	__АНТОНИЙ__
	Достатъчно с войнишките шеги!
	Оповести на всички командири
	решението ни! На Клеопатра
	аз сам ще обясня какво налага
	туй спешно тръгване и ще й взема
	съгласието, щом узнае, че
	освен смъртта на Фулвия ни тласкат
	и други основания: мнозина
	привърженици наши в Рим ни пишат
	да се завърнем бързо. Секст Помпей,
	въстанал срещу Цезар, е безспорен
	владетел над моретата. Народът —
	чиято променлива обич пламва
	със закъснение, прехвърля всички
	заслуги на Великия Помпей*10
	[*10 _„… Великия Помпей…“_ — Кней Помпей Велики (107–48 пр.н.е.) — прочут римски пълководец, баща на действащия в трагедията Секст Помпей; участвал заедно с Цезар в първия триумвират, а след това водил дълги борби за власт срещу него, които завършили с поражението му при Фарсала. Той бил убит в Египет по заповед на царстващия там Птолемей XII, брат и съпруг на Клеопатра.]
	върху сина му, който с мощ и име
	и двойно повече със дух и дързост,
	израства като първи пълководец,
	така че, ако тъй върви, заплашва
	строежа на света. Неща се готвят,
	които като конски косъм вече
	се гърчат във водата, ала нямат
	все още змийско зъбче*11. Съобщи
	[*11 _„… като конски косъм… змийско зъбче.“_ — по Шекспирово време съществувало поверие, че конският косъм, оставен във вода, можел да се превърне в змия.]
	на тез, които трябва да се стягат
	за незабавно тръгване!

	__ЕНОБАРБ__
				Разбрано!

N	Излизат.


>>	Трета сцена

N	Александрия. Другаде в двореца на Клеопатра.
N	Влизат Клеопатра, Хармиана, Ира и Алексас.

	__КЛЕОПАТРА__
	Къде е той?

	__ХАРМИАНА__
		Не зная, господарко.

	__КЛЕОПАТРА__ _(към Алексас)_
	Виж де е, със кого е, какво прави!
	Не съм те пращала. Ако е тъжен,
	кажи: танцува; ако пък е весел,
	кажи: не е добре. И бързо тук!

N	Алексас излиза.

	__ХАРМИАНА__
	Аз мисля, господарко, че ако
	обичаш го наистина, не тъй
	ще го накараш да ти отговори
	със същото.

	__КЛЕОПАТРА__
		Защо? Какво да правя?

	__ХАРМИАНА__
	Угаждай му, не го стеснявай в нищо!

	__КЛЕОПАТРА__
	Глупачка! Точно тъй ще го загубя!

	__ХАРМИАНА__
	Не пренасилвай пръчката: със време,
	което плаши ни, ни става бреме!…
N	Влиза Антоний.
	Той иде!

	__КЛЕОПАТРА__
		Аз съм вкисната и болна.

	__АНТОНИЙ__
	Скърбя, че трябва да те изненадам
	с внезапна вест…

	__КЛЕОПАТРА__
			Припадам, Хармиано!
	Подай ръка и изведи ме! О,
	това ще свърши скоро! Мойта крехкост
	не ще изтрае дълго!

	__АНТОНИЙ__
			Чуй, царице…

	__КЛЕОПАТРА__
	Не ме докосвай!

	__АНТОНИЙ__
			Но какво ти има?

	__КЛЕОПАТРА__
	Чета добрите вести в твоя поглед.
	Законната навярно те зове?
	Не трябваше изобщо да те пуска!
	Върви! Не ща да мисли, че те спирам!
	Аз нямам власт над тебе! Ти си неин!

	__АНТОНИЙ__
	Небето вижда!…

	__КЛЕОПАТРА__
			Никога царица
	не е била излъгвана тъй грозно!
	Но аз отрано виждах семената
	на твоята измама!

	__АНТОНИЙ__
			Клеопатра!…

	__КЛЕОПАТРА__
	Как бих могла — макар и да тресеше
	със обещания престола Зевсов —
	да вярвам в тебе, който бе неверен
	към Фулвия? Безумство е да хлътваш
	по мъжки клетви, стъпквани, преди
	да са били изречени!

	__АНТОНИЙ__
				Царице!…

	__КЛЕОПАТРА__
	Не, моля ти се, не търси предлози
	за тръгването си. Кажи ми „сбогом“
	и дай ми гръб! За речи беше време,
	когато молеше ме да останеш,
	ала тогаз не ставаше и дума
	за тръгване! Тогава вечността
	бе в мойте устни, висшето блаженство
	във изгъва на веждите ми; всичко
	във мене беше част от небесата!
	То и сега е част от тях или
	най-първият боец в света е бил
	най-пръв лъжец!

	__АНТОНИЙ__
			Царице, аз те моля!…

	__КЛЕОПАТРА__
	Да имах твоите мишци, би почувствал
	сърцето на Египет!

	__АНТОНИЙ__
			Чуй, царице:
	железният закон на времената
	налага да сме другаде за кратко,
	но моето сърце остава тук
	при теб една! Италия блести
	от мечове на братя. Секст Помпей
	заплашва морските врати на Рим
	и равновесието между двете
	враждебни сили ражда във града
	враждебни партии. Сдобил се с мощ,
	доскоро мразеният се сдобива
	и със любов; Помпей, изгнаник вчера,
	богат с влиянието на баща си,
	пролазва във сърцата на онез,
	които се усещат ощетени
	във нещо от властта. А те са много
	и дългият покой жадува вече
	да изцери застойната си болест
	чрез кръвопускане. А мене лично
	зове ме — нещо важно и за теб —
	смъртта на Фулвия.

	__КЛЕОПАТРА__
	Макар че възрастта ми не успява
	да ме спаси от лудории, тя
	ме пази от наивности. Нима
	жена ти е способна да умре?

	__АНТОНИЙ__
	Умряла е, царице! Туй писмо
	описва всичките неразбории,
	забъркани от нея, и накрая
	едничкото добро: кога и где
	умряла е.

	__КЛЕОПАТРА__
		Това сте вий, мъжете!
	Къде са стъкленичките, които
	би трябвало да си напълнил с плач*12?
	[*12 _„… стъкленичките, които… с плач“_ — в древноримските гробници били поставяни стъкленички — „лакримарии“, — съдържащи сълзите на оплаквачите.]
	В смъртта на Фулвия аз виждам, виждам
	как някой ден и мойта ще посрещнеш!

	__АНТОНИЙ__
	Не ме гълчи, а замислите чуй,
	с които заминавам! Ти реши
	дали да ги изпълня! Клетва давам
	във слънцето, пораждащо живота
	от тинята на Нил, аз воин твой съм,
	готов да сторя онова, което
	ти кажеш…

	__КЛЕОПАТРА__
		Разкопчай ме, Хармиано!
	Не, няма нужда! Мина. Болестта ми
	расте и спада като любовта
	у този мъж!

	__АНТОНИЙ__
			Недей така, царице!
	Сама ти знаеш колко той е искрен
	във любовта!

	__КЛЕОПАТРА__
			По Фулвия личи!
	Защо се бавиш? Извърни лице
	и поплачи за нея, а след туй
	прости се с мене и кажи: „Тез сълзи
	по теб проливам!“ Хайде, разиграй
	една фалшива сценка под наслов
	„мъчителна раздяла“!

	__АНТОНИЙ__
				Стига толкоз!
	Не хвърляй жар в кръвта ми!

	__КЛЕОПАТРА__
				Не е лошо!
	Но би могъл…

	__АНТОНИЙ__
			Кълна се в този меч!

	__КЛЕОПАТРА__
	„… и в този щит!“… Напредваш. И все пак
	ти липсва нещо… Гледай, Хармиано,
	как майсторски гневи се тоз потомък
	на Херкулес*13!
	[*13 _„… потомък на Херкулес.“_ — Твърдяло се, че Антоний произлиза от прочутия древногръцки херой, на чиито статуи приличал в лицето.]

	__АНТОНИЙ__
			Оставям ви, госпожо!

	__КЛЕОПАТРА__
	Любезни господарю, една дума!
	Разделяме се… не, не беше туй!…
	Обичахме се… не, и туй не беше!
	Туй ти добре го знаеш… Исках нещо
	да кажа, но какво? О, мойта памет —
	досущ като Антоний — ме оставя
	и аз забравих всичко!

	__АНТОНИЙ__
				О, царице,
	ако не беше също и царица
	на лекомислието, аз бих казал,
	че си едно със него!

	__КЛЕОПАТРА__
			Не е лесно
	да бъдеш лекомислена, когато
	са тежки мислите ти! Но прости ми,
	защото, ако нравът ми ти пречи,
	за мене той е смърт! Честта зове те,
	към нея тръгвай, затули слуха си
	за мойто непожалено безумство!
	Небето да е с теб! На твоя меч
	победата да кацне с клон от лавър,
	а лесният успех цветя да стеле
	в нозете ти!

	__АНТОНИЙ__
		Аз тръгвам. Изпрати ме!
	Така сме станали едно ний двама,
	че аз, макар на север, ще съм тук,
	а ти ще си при мен, макар на юг!
	На път!

N	Излизат.


>>	Четвърта сцена

N	Рим. В дома на Цезар.
N	Влизат Цезар, четящ писмо, Лепид и Свита.

	__ЦЕЗАР__
	Сега, Лепиде, ще се увериш,
	че не от злост вродена Цезар храни
	съмнения във своя стар събрат.
	Писмата от Александрия казват,
	че пиел, ловял риба и хабял
	светилници за нощни пиршества.
	Бил станал — казват — не по-малко женствен
	от Клеопатра, тя пък — не по-малко
	мъжествена от него. С труд изслушал
	посланиците ни и не обелил
	и зъб дори, че с нас дели властта си.
	Ще видиш в него каталог на всички
	човешки недостатъци!

	__ЛЕПИД__
				Аз мисля,
	че всички недостатъци в света
	не могат заличи доброто в него.
	Пороците му са — като звездите —
	по-явни в мрак; по-скоро наследен,
	отколкото добити, и по-скоро
	упорстващи, отколкото желани.

	__ЦЕЗАР__
	Премного му прощаваш. Да приемем,
	че няма нищо лошо в туй да мачка
	постелята на Птолемей*14, да плаща
	[*14 _Птолемей_ — Птолемеите са династия, властвала над Египет през III, II и I в. пр.н.е. В случая става дума за Птолемей XII, наречен Дионисий — по-малък брат на Клеопатра и женен за нея, — който царствал заедно със сестра си малко преди времето, в което се развива трагедията.]
	с царства за духовитости, да вдига
	наздравици в компания на роби,
	пиян-залян по пладне да се люшка
	насред града, в юмручен бой да влиза
	със низка сган, миришеща на пот;
	да кажем, че туй всичко му подхожда
	(макар че рядко хора оцеляват
	със чисто име при такъв живот),
	но леките постъпки на Антоний
	тежат на нас. Във друго, празно време
	да си заплаща сластния характер
	с изгнил гръбнак; но той прахосва дни,
	когато общите ни интереси
	зоват го със тревожен барабан —
	за туй си заслужава да го смъмрим
	като хлапе, което пренебрегва
	поуките и тича по забави
	срещу добрия разум!

N	Влиза Вестител.

	__ЛЕПИД__
			Нови вести!

	__ВЕСТИТЕЛЯТ__
	Изпълнена е волята ти, Цезар:
	през час ще имаш новини за всичко
	извън Италия. Помпей владее
	моретата и явно е обичан
	от тез, които само страх е свързвал
	със Цезар. Недоволните се стичат
	към пристаните и навред за него
	говори се, че бил онеправдан.

	__ЦЕЗАР__
	Така и трябваше да предполагам:
	откак държава има, е известно,
	че всеки властвуващ е бил желан,
	додето идел е на власт, и всеки,
	свален от власт, е бивал пак обикван,
	макар и с нищо не заслужил обич.
	Народът, като късче тръст в морето
	напред-назад блуждае, раболепен
	към прилив и към отлив, докато
	разложи се от плакнене!

	__ВЕСТИТЕЛЯТ__
				И още:
	разбойниците Менекрат и Менас,
	безспорни властелини над морето,
	го порят с килове неизброими
	от всеки вид и яростно нападат
	Италия. При мисълта за тях
	брегът бледнее, а румянец гневен
	залива бузите на младежта.
	Не може лодка нос да подаде
	и да не бъде хваната, защото
	Помпеевото име поразява
	по-силно от войските му!

	__ЦЕЗАР__
				Антоний,
	прекъсвай блудните си пиршества!
	При Мутина*15, когато бе подгонен
	[*15 _Мутина_ — древно име на днешния град Модена — Северна Италия. През 43 година пр.н.е. Антоний обсадил в този град един от сподвижниците на Брут и Касий. Сенатът изпратил в помощ на обсадените свои войски под командата на двама консули — Кай Видий Панса и Авл Хирций, — които разбили Антоний и го принудили да бяга.]
	от Хирций и от Панса, макар те
	самите да загинаха във боя,
	гладът те погна по петите — помниш?
	но ти (макар израснал във излишък)
	го изтърпя достойно, както даже
	дивак не би могъл. Тогава ти
	пи лигав жабуняк и конска пикоч,
	които даже звярът би повърнал;
	небцето ти тогава не презря
	плода горчив на дивите трънаци;
	като елен, когато снеговете
	покрият пасбищата, гриза ти
	кората на дърветата и, казват,
	че в Алпите си ял животни гнъсни,
	от чийто вид призлявало на други;
	и всичко туй — сега е срам за тебе
	да ти го казвам! — не направи твойте
	страни да хлътнат!

	__ЛЕПИД__
			Жалко за човека!

	__ЦЕЗАР__
	Дано срамът го върне скоро в Рим!
	А ние трябва да подтегнем вече
	войските си. Съвет военен — утре!
	Бавежът ни е в полза на Помпей.

	__ЛЕПИД__
	До утре, Цезар, аз ще разбера
	със колко кораби и легиони
	ще мога да участвам във войната.

	__ЦЕЗАР__
	И аз ще сторя същото. Прощавай!

	__ЛЕПИД__
	Прощавай и споделяй, ще те моля,
	със брат си вестите, които стигат
	до теб отвън!

	__ЦЕЗАР__
			Не се съмнявай, драги.
	Това е дълг за мен!

N	Излизат.


>>	Пета сцена

N	Александрия. Дворецът на Клеопатра.
N	Влизат Клеопатра, Хармиана, Ира и Мардиан.

	__КЛЕОПАТРА__
	Ей, Хармиано!

	__ХАРМИАНА__
		Господарко?

	__КЛЕОПАТРА__ _(прозява се)_
				Дай ми
	да пия мандрагора*16!
	[*16 _Мандрагора_ — сокът на това екзотично растение бил използван в древността като силно сънотворно средство.]

	__ХАРМИАНА__
				Но защо?

	__КЛЕОПАТРА__
	За да проспя тоз празен промеждутък
	от време без Антоний.

	__ХАРМИАНА__
				Не мисли
	за него толкоз много, господарко!

	__КЛЕОПАТРА__
	О, той ме е оставил!

	__ХАРМИАНА__
			Не, госпожо,
	заклевам ти се!

	__КЛЕОПАТРА__
			Мардиан, ела!

	__МАРДИАН__
	Какво желае нашата царица?

	__КЛЕОПАТРА__
	Не песните ти! Не желая нищо,
	което би могъл един евнух
	да ми даде. Блазе ти, че понеже
	безполов си, най-жарките ти мисли
	не бягат към чужбина! Я кажи ми:
	ти можеш ли да любиш?

	__МАРДИАН__
				Да, госпожо.

	__КЛЕОПАТРА__
	Наистина?

	__МАРДИАН__
		Наистина не мога.
	Защото неспособен съм за нещо
	нецеломъдрено. Но страсти имам
	и често мисля си за туй, което
	Марс вършил е с Венера*17.
	[*17 _„… Марс вършил е с Венера.“_ (мит.) — Марс имал според преданието любовна връзка с Венера, която била съпруга на куция Вулкан.]

	__КЛЕОПАТРА__
				Хармиано,
	как мислиш ти, къде ли е сега?
	Дали стои, или върви, или
	е седнал? Или може би на кон е?
	Блазе на коня, който носи толкоз
	богат товар! Щастливец-кон, гордей се,
	че язди те тоз нов полу-Атлант*18,
	[*18 _„… полуатлант…“_ (мит.) — Атлант — или Атлас — е името на един титан, който след бунта на титаните срещу Олимп бил наказан от Зевс да поддържа на плещите си небосвода. Антоний е наречен „полуатлант“, защото заедно с Цезар владеел целия свят. (Третият триумвир, Лепид, явно не влизал в сметката.)]
	ръка и шлем на цялата земя!
	Сега навярно заповеди дава
	или си шепне сам: „Къде си, мое
	египетско змийче?“ (защото тъй
	нарича ме). Но аз сама си вливам
	най-сладката отрова! О, помни ме,
	макар да съм нащипана до черно
	от влюбения Феб*19 и вече с бръчки
	[*19 _„… нащипана до черно… Феб…“_ (мит.) — Феб е другото име на Аполон, едно от главните божества на гръцката митология — бог на слънцето и на изкуствата. „Нащипана…“ и т.н. — чернокожа от слънцето.]
	от времето!… Широколоби Юлий*20,
	[*20 _„… Юлий… мръвка за монарси“_ — Юлий Цезар водил през 48 — 47 г. пр.н.е. война в Египет и бил любовник на Клеопатра. Роденият от тяхната връзка Цезарион бил по-късно провъзгласен от Антоний за цар на Египет под името Птолемей XV, а още по-късно — убит по заповед на Октавий Цезар.]
	когато тъпчеше със крак земята,
	ти в мен намери мръвка за монарси;
	а и Помпей*21, преди да дойдеш ти,
	[*21 _„… Помпей… да издъхне тъй.“_ — след поражението си при Фарсала Кней Помпей, единият от двамата синове на Помпей Велики, се оказал в Египет и попаднал също под чаровете на Клеопатра.]
	не снемаше очи от моя образ
	и искаше да хвърли в него котва
	и да издъхне тъй!

N	Влиза Алексас.

	__АЛЕКСАС__
			Привет на теб,
	царице на Египет!

	__КЛЕОПАТРА__
			Как различен
	си ти от Марк Антоний, ала той
	със своя еликсир те е превърнал
	във злато*22! Как е славният Антоний?
	[*22 _„… еликсир… във злато“_ — образ, взет от практиката на алхимията, развила се много векове след времето, за което се говори в трагедията.]

	__АЛЕКСАС__
	Последното, което той направи,
	бе — след като обсипа със целувки
	тоз едър бисер — да излъхне думи,
	които са в сърцето ми!

	__КЛЕОПАТРА__
				Веднага
	измъквай ги и дай ги на слуха ми!

	__АЛЕКСАС__
	„Приятелю — той рече ми, — кажи й,
	че любещият римлянин изпраща
	за дивната царица на Египет
	това съкровище на бедна мида,
	но после ще прибави сто царства
	в нозете й! Цял Изток — тъй кажи й —
	ще бъде неин!“ Кимна ми и яхна
	спокойно бойния си кон, чието
	високо цвилене не ме остави
	да му изкажа свойта благодарност.

	__КЛЕОПАТРА__
	Как беше? Тъжен? Весел?

	__АЛЕКСАС__
				Като ден
	в междинните годишни времена:
	не тъжен и не весел.

	__КЛЕОПАТРА__
			О, какво
	душевно равновесие! Но друг
	не би могъл да бъде! Виж го само!
	Не, виж го само, скъпа Хармиано:
	не е бил тъжен — за да не посърнат
	онез, които се менят по него;
	но не и весел — за да им покаже,
	че с мисълта си е в Египет, тук,
	при свойто щастие! О, дивна смес,
	какъвто и да бъдеш — весел, тъжен, —
	на теб и крайностите ти прилягат
	като на никой друг!… Не си ли срещнал
	по пътя писмоносците ми?

	__АЛЕКСАС__
				Срещнах
	най-малко двадесет. Защо ги пращаш
	така начесто?

	__КЛЕОПАТРА__
			Да умрат бедняци
	родените в деня, във който аз
	ще съм оставила без вест Антоний!
	Хартия*23 и мастило, Хармиано!…
	[*23 _„… хартия…“_ — още един Шекспиров анахронизъм.]
	Добре завърнал се, Алексас!… Казвай,
	нима обичала съм толкоз Цезар?

	__ХАРМИАНА__
	О, дивният ни Цезар!

	__КЛЕОПАТРА__
				Повтори го,
	дано хвалбата ти да те задави!
	Кажи веднага: „Дивният Антоний!“

	__ХАРМИАНА__
	Безупречният Цезар!

	__КЛЕОПАТРА__
				О, Изидо,
	заклевам ти се, ще строша зъбите
	на тази тук, ако сравни със Цезар
	най-първия сред първите!

	__ХАРМИАНА__
				Царице,
	аз пея само прежния ти припев!

	__КЛЕОПАТРА__
	Тогава съм била сукалче още,
	студенокръвна и зелена, щом
	могла съм тъй да казвам! Бягай бързо!
	Мастило и хартия! Всеки ден
	ще пращам писмоносци, докато
	обезлюдя страната си!

N	Излизат.



>	Второ действие
>>	Първа сцена

N	Месина. В дома на Помпей.
N	Влизат — в бойно снаряжение — Помпей, Менекрат и Менас.

	__ПОМПЕЙ__
	Ако всевишните са справедливи,
	те трябва да помогнат на тоз, който
	е с правдата!

	__МЕНЕКРАТ__
			Не бой се — те забавят,
	но не забравят, доблестни Помпей!

	__ПОМПЕЙ__
	Додето им се молим, туй, което
	очакваме, повяхва!

	__МЕНЕКРАТ__
			Често ние
	ги молим против себе си и те
	отказват ни от добрина към нас.
	Така че, губейки в молитви, всъщност
	излизаме с печалба.

	__ПОМПЕЙ__
			Ще успея!
	Народът е със мен, морето — мое,
	мощта ми, като младата луна
	нараства и надежда-ясновидка
	предрича ми, че скоро тя ще стигне
	до пълна власт. Антоний във Египет
	не ще напусне пиршества и спални
	за други битки. Цезар трупа злато,
	отблъсквайки сърца. Лепид ласкае
	и двамата и те му се отплашат
	с ласкателства, но нито той им вярва,
	ни те го бръснат.

	__МЕНАС__
			Цезар и Лепид
	с големи сили идели насам.

	__ПОМПЕЙ__
	Измислици! Отде го чу?

	__МЕНАС__
			От Силвий.

	__ПОМПЕЙ__
	Сънувал е! Те чакат в Рим Антоний.
	Дано с любовните си чародейства,
	о, сластна Клеопатро, съживиш
	немладите си устни! В тънка мрежа
	от страст, вълшебства, хубост омотай
	развратника; ума му замъгли
	във празненства; глада му дръж изострен
	с епикурейски ястия, така че
	пресищането да приспи дълга му
	във летаргичен сън!…
N	Влиза Варий.
			Разказвай, Варий!

	__ВАРИЙ__
	Узнах, че в Рим очакват всеки миг
	Антоний от Египет. Тъй отдавна
	е тръгнал, че би трябвало от дни
	да е пристигнал вече.

	__ПОМПЕЙ__
			По-охотно
	бих дал ухо на друга вест. Не вярвах,
	че за такава мъничка война
	ще сложи шлема си. Като войник
	той струва двойно другите двамина,
	но ний растем във своите очи
	с това, че сме успели да отскубнем
	от фустата на нилската вдовица
	един тъй жаден блудник!

	__МЕНАС__
				Аз не вярвам
	в съюза между Цезар и Антоний.
	Жената на Антоний стори доста
	вреди на Цезар; брат му би се с него,
	макар Антоний според мен да няма
	пръст в тази работа.

	__ПОМПЕЙ__
			Не зная, Менас,
	дали враждите малки ще отстъпят
	пред по-големите. Ако не бяхме
	излезли ние срещу всички тях,
	те непременно щяха да се счепкат,
	защото имат поводи обилни
	за свади помежду си; ала може
	страхът от нас да ги обедини,
	замазвайки различия и дрязги…
	Да бъде, както горе са решили,
	а ний, тук долу, да напрегнем сили!
	Последвайте ме!

N	Излизат.


>>	Втора сцена

N	Рим. В дома на Лепид.
N	Влизат Енобарб и Лепид.

	__ЛЕПИД__
	Добро ще сториш, драги Енобарбе,
	ако измолиш от Антоний малко
	миролюбивост…

	__ЕНОБАРБ__
			Аз ще му измоля
	да пази името си! Ако Цезар
	го разядоса, нека вдигне чело
	и му отвърне гръмко като Марс!
	Кълна се в Юпитер, да беше моя
	брадата на Антоний, аз не бих я
	подстригвал днеска!*24
	[*24 _„… да беше моя брадата… подстригвал днеска!“_ — вероятно тълкуване: „не бих оказал на Цезар никакво уважение“.]

	__ЛЕПИД__
				Времето не е
	за лични дрязги.

	__ЕНОБАРБ__
			Всяко време служи
	за туй, което се роди във него!

	__ЛЕПИД__
	Но дребното пред едрото отстъпва.

	__ЕНОБАРБ__
	Когато дребното не е по-важно!

	__ЛЕПИД__
	Възбуден си. Не духай във жарта!…
	Антоний се задава!

N	Влиза Антоний в разговор с Вентидий.

	__ЕНОБАРБ__
			Цезар също!

N	Влиза — от друга страна — Цезар е разговор с Меценат и Агрипа.

	__АНТОНИЙ__
	Постигнем ли съгласие, веднага
	към Партия! Вентидий…

	__ЦЕЗАР__
			… Аз не знам.
	Агрипа, обясни на Меценат…

	__ЛЕПИД__
	Добри приятели, големи цели
	сплотиха ни; не бива дреболии
	да ни разцепват! Нека търпеливо
	се чуем един друг! Тоз, който вика
	във препирни за нищо, умъртвява,
	церейки раната. Затуй ви моля:
	докосвайте най-болните места
	с най-меки думи! Да не усложним
	с обиди спора!

	__АНТОНИЙ__
			Правилен съвет!
	И пред сражение да бяхме, пак
	го бих последвал!

N	Прегръща Цезар. Тръбен звук.

	__ЦЕЗАР__
	Добре дошъл във Рим!

	__АНТОНИЙ__
				Добре заварил!

	__ЦЕЗАР__
	Седни!

	__АНТОНИЙ__
		Не, не, ти първи!

	__ЦЕЗАР__
				Както искаш

N	Сядат.

	__АНТОНИЙ__
	Узнах, че си се сърдил за неща
	не лоши или лоши, но които
	не те засягат.

	__ЦЕЗАР__
			Щях да бъда смешен,
	ако за нищо или дребно нещо
	се бях ядосвал, при това на теб;
	дваж смешен — ако бях те споменавал,
	когато твоите действия не са ме
	засягали отблизо.

	__АНТОНИЙ__
			А с какво те
	засягаше, че съм стоял в Египет?

	__ЦЕЗАР__
	Със нищо, както с нищо теб в Египет
	не трябваше да те засяга мойто
	стоене в Рим! Но ако ти оттам
	кроил си нещо против мене, твоят
	престой в Египет би могъл да бъде
	и мой въпрос.

	__АНТОНИЙ__
			Какво „кроил“? Да чуем!

	__ЦЕЗАР__
	Отговори си сам, като си спомниш,
	че бях принуден да воювам тук
	с жена ти и със брат ти. Ти стоеше
	зад техните претенции! „Антоний“
	бе бойният им вик!

	__АНТОНИЙ__
			Не, тук се лъжеш!
	Воювайки със тебе, моят брат
	не е използвал името ми. Знам го
	от хора честни, били се за теб.
	И нещо повече: не е ли ясно,
	че той, нападайки те, е засегнал
	и мойта власт и е воювал значи
	и срещу мен, понеже ние с тебе
	сме свързани в едно от общи цели?
	Но по това ти писах. Ако искаш
	да скърпиш повод за кавга, недей
	започва с тоз — могъл би да намериш
	по-убедителни!

	__ЦЕЗАР__
			Ти търсиш кръпки
	във мойте доводи, но всъщност сам си
	кърпач на оправдания!

	__АНТОНИЙ__
				Не, не!
	Уверен съм, че ти — признай — не можеш
	да отречеш необоримостта
	на мисъл като таз, че аз — твой брат
	във делото, против което той
	опълчи се — не бих могъл да гледам
	с добро око войната му, във същност
	насочена и срещу моя мир.
	А колкото до Фулвия, дано
	жена да случиш с нейния характер —
	едната трета на света ще можеш
	да управляваш, ала нея — не!

	__ЕНОБАРБ__
	Ех, да бяха всички жени такива, че да воюваме с тях и денем, и нощем!

	__АНТОНИЙ__
	Каквато е неукротима, тя —
	в това съм убеден — ти е създала
	със свойта избухливост, нелишена
	при туй от женска хитрост, много грижи;
	но ще признаеш, че не бих могъл
	да ти помогна с нищо.

	__ЦЕЗАР__
			Аз ти писах,
	но ти, пирувайки в Александрия,
	си мушнал в джоб писмото и прогонил
	носителя му с присмех.

	__АНТОНИЙ__
				Той се втурна
	при мене без покана. Току-що
	бях дал на трима източни царе
	гощавки и се чувствах не какъвто
	бях сутринта. На следващия ден
	му обясних туй всичко — нещо, равно
	на извинение. Ако ще спорим,
	недей намесва дребни писмоносци
	във спора ни!

	__ЦЕЗАР__
			Ти стъпка свойта клетва,
	а мен в подобен грях не ще посмееш
	да обвиниш!…

	__ЛЕПИД__
			Спри, Цезар!

	__АНТОНИЙ__
				Не, Лепиде,
	не го прекъсвай! Липсата на чест,
	която той вменява ми във грях
	е главното за мен, ако е тъй!…
	„Ти стъпка свойта клетва…“ После, Цезар?

	__ЦЕЗАР__
	… да ми изпратиш помощ и войски,
	когато ми потрябват. Две неща,
	които ти отказа ми!

	__АНТОНИЙ__
			По-скоро,
	които аз пропуснах да ти пратя,
	и то защото бях със ум, разсеян
	от пиршества; и за това пред теб
	най-искрено се кая, като знам,
	че моето величие не страда
	от тази искреност и даже тъкмо
	чрез нея се доказва. Не отричам,
	че с цел да ме изтръгне от Египет,
	жена ми Фулвия води войни
	със тебе, и — невинен причинител —
	ти искам извинение за тях,
	доколкото честта ми позволява
	в подобен случай.

	__ЛЕПИД__
			Благородни думи!

	__МЕЦЕНАТ__
	Недейте се увлича в стари дрязги!
	Ще ги забравите напълно, щом
	си спомните как времето зове ни
	към сговор!

	__ЛЕПИД__
		Мъдри думи, Меценате!

	__ЕНОБАРБ__
	Или дайте си един на друг приятелствата в заем, пък после, като не остане и помен от Помпей, може да си ги върнете обратно и да се карате на воля, щом си нямате друга работа!

	__АНТОНИЙ__
	Ти гледай си войната и мълчи!

	__ЕНОБАРБ__
	Бях забравил, че истината трябва да си затваря устата!

	__АНТОНИЙ__
	Досаждаш, казах. Стига си говорил!

	__ЕНОБАРБ__
	От днес натам „ваш истукан“!

	__ЦЕЗАР__
	Което казва той, е справедливо,
	макар и грубо казано. Не вярвам
	във дълга дружба на двамина, толкоз
	различни като нас; но ако знаех,
	че има нейде обръч да ни стегне
	един към друг, земята бих пребродил
	да го намеря!

	__АГРИПА__
		Цезар, позволи ми!…

	__ЦЕЗАР__
	Кажи, Агрипа!

	__АГРИПА__
			Хубостта на твойта
	сестра Октавия е всеизвестна,
	а Марк Антоний е сега вдовец…

	__ЦЕЗАР__
	Мълчи, Агрипа! Ако Клеопатра
	те чуеше, заслужено би бил
	упрекнат в дързост!

	__АНТОНИЙ__
			Аз не съм венчан.
	Не го прекъсвай, Цезар!

	__АГРИПА__
	За да живеете във трайна дружба
	и свържете сърца във братски възел,
	Антоний нека вземе за съпруга
	оназ, чиято дивна красота
	не бива да получи мъж по-лош
	от най-прекрасния на този свят:
	Октавия, чиито редки дарби
	не се описват с думи! Този брак
	ще изпари безследно всички ваши
	съмнения, пораждани от страх,
	и страхове, засеяни с опасност.
	Във злото, взимано на вяра днес,
	тогаз, и да е вярно, вий пак няма
	да вярвате; и нейната любов
	към брат и към съпруг ще се превърне
	в любов помежду двама ви, а сетне —
	в любов към вас отвред! Простете туй,
	което казвам ви, защото то е
	не хрумване, а мисъл, от дълга ми
	преживяна отдавна!

	__АНТОНИЙ__
			Дали Цезар
	ще каже нещо?

	__ЦЕЗАР__
			Не преди да чуе
	какви са чувствата, с които среща
	тез думи Марк Антоний.

	__АНТОНИЙ__
				С каква власт
	да действува облечен е Агрипа,
	ако река: „Съгласен съм“?

	__ЦЕЗАР__
				С властта ми
	на Цезар и на брат.

	__АНТОНИЙ__
			Нима могъл бих
	дори насън прегради да поставям
	пред тъй прекрасно средство за такава
	висока цел? Десницата ти, Цезар!
	От днеска братска обич да владее
	сърцата ни, насочени към общи
	велики замисли!

	__ЦЕЗАР__
			Вземи я! Нивга
	не е обичал брат сестра тъй, както
	обичам аз Октавия, а ето
	дарявам ти я! Нека тя споява
	царствата и сърцата ни, та нивга
	да не настъпва хладина отново
	помежду тях!

	__ЛЕПИД__
			Хвала на боговете!

	__АНТОНИЙ__
	Не предполагах, че ще вадя меч
	срещу Помпей, защото неотдавна
	услуга ми направи той голяма
	и неочаквана. Аз трябва първо
	да му благодаря, за да не кажат,
	че имам лоша памет, и след туй
	ще тръгна против него.

	__ЛЕПИД__
				Няма време!
	Ако не го подирим ний, той сам
	ще ни намери!

	__АНТОНИЙ__
			Где е разположен?

	__ЦЕЗАР__
	В полето край Мизенум*25.
	[*25 _Мизенум_ — става дума за Мизенския нос, близо до Неапол.]

	__АНТОНИЙ__
	С каква войска на суша?

	__ЦЕЗАР__
	Голяма и растяща. А в морето
	е пълен господар.

	__АНТОНИЙ__
			Да, тъй говорят.
	По-рано ако бяхме се разбрали…
	Все пак, преди да облечем доспехи,
	да свършим онова, което беше
	решено току-що.

	__ЦЕЗАР__
			С голяма радост!
	Ела веднага да те запозная
	с Октавия!

	__АНТОНИЙ__
		Лепиде, и ти също
	ще дойдеш с нас, нали?

	__ЛЕПИД__
				И тежка болест
	не би ме спряла, доблестни Антоний!

N	Тръбен звук. Излизат всички освен Енобарб, Агрипа и Меценат.

	__МЕЦЕНАТ__
	Добре дошъл от Египет, Енобарбе!

	__ЕНОБАРБ__
	Достойни Меценате, първи помощнико на Цезар! Почтени приятелю Агрипа!

	__АГРИПА__
	Драги Енобарбе!

	__МЕЦЕНАТ__
	Има защо да се радваме, че работите се развиха благополучно. Но вие славно сте си прекарали в Египет, а?

	__ЕНОБАРБ__
	И още как! Денем хъркахме, нощем къркахме, докато объркахме кое е нощ, кое — ден!

	__МЕЦЕНАТ__
	Осем печени глигана на закуска за дванайсет души — вярно ли е?

	__ЕНОБАРБ__
	Това е като муха пред слон в сравнение с други чудовищни гощавки, които наистина си заслужават да бъдат описани!

	__МЕЦЕНАТ__
	Ако е вярно това, което се говори, тя е невероятна прелъстителка.

	__ЕНОБАРБ__
	Още на първата среща с Марк Антоний му сгреба сърцето. Това беше на реката Кидн*26.
	[*26 _Кидн_ — древното име на река в Мала Азия.]

	__АГРИПА__
	Да, там била прекрасна или моят осведомител съчинява.

	__ЕНОБАРБ__
	Ще ви разкажа всичко. Още виждам
	как ладията й гореше ярко
	като престол от пламък над реката.
	Кормилната й част бе чисто злато,
	платната — пурпур, напоен тъй щедро
	с благоухания, че ветровете
	замираха от нега. Под звука
	на сладки флейти сребърни весла
	така гальовно биеха водата,
	че тя ги сякаш гонеше в копнеж
	да я ударят пак. А Клеопатра
	превръщаше във просяк всеки опит
	за описание. Под сърмен сенник
	лежеше тя във образ на Венера,
	каквато нашата мечта за хубост
	рисува я, но още по-красива.
	От двете й страни момченца малки,
	представящи усмихнати амури,
	разхлаждаха я с пъстри ветрила,
	но чийто полъх бе като че ли
	сам враг на себе си, защото сякаш
	раздухваше пленителната жар
	на бузите й.

	__АГРИПА__
		Гледка за Антоний!

	__ЕНОБАРБ__
	Придворните й дами в облекло
	на нереиди*27, в погледа й взрени,
	[*27 _Нереиди_ (мит.) — морски нимфи, дъщери на морския бог Нерей.]
	й служеха, превръщайки във танц
	движенията си. Една сирена
	стоеше на кормилото и всяко
	копринено въже в послушен трепет
	набъбваше под опитната хватка
	на лилийните пръстчета… И ето,
	невидима вълна от аромати
	погали бреговете и градът
	изля във миг тълпите си към кея,
	оставяйки Антоний да подсвирква,
	учуден в своя трон насред площада,
	обиколен от въздух само; който,
	ако природата търпеше празно,
	би хлуйнал също към брега, и той
	да види Клеопатра!

	__АГРИПА__
			Виж я ти!

	__ЕНОБАРБ__
	Щом гостенката стъпна на брега,
	Антоний я покани на вечеря,
	но тя му отговори, че е редно
	да й гостува той, и го замоли
	да не отказва. Нашият Антоний,
	чието „не“ жена не е дочула,
	от бръснене страните си одра
	и ето го на пир, за да плати
	с едно сърце това, което ял бе
	с очите само.

	__АГРИПА__
			Дивна дяволица!
	И Юлий тя накара своя меч
	да сложи в ложето й. Той ора я
	и тя му даде плод.

	__ЕНОБАРБ__
			Веднъж видях я:
	като дете четирсетина крачки
	проскача на куц крак посред града,
	задъха се и като заговори,
	недъга си превърна в съвършенство
	и слабостта си — в сила!

	__МЕЦЕНАТ__
	Сега Антоний трябва безвъзвратно
	да скъса с нея!

	__ЕНОБАРБ__
			С нея? Невъзможно!
	Пред вечната й младост възрастта
	предава се; привичката не може
	да вземе връх над нейната безкрайна
	разнообразност. Другите жени,
	задоволявайки глада, насищат,
	а тя, насищайки, поражда глад;
	най-долното при нея става висше
	дотам, че и жреците благославят
	разгулната й похот!

	__МЕЦЕНАТ__
			Ако хубост,
	разумност, кротост могат да привържат
	сърцето на Антоний, то за него
	Октавия е дар от небесата!

	__АГРИПА__
	Да тръгваме! Достойни Енобарбе,
	бъди ми гост, додето си във Рим!

	__ЕНОБАРБ__
	Благодаря ти от сърце, Агрипа!

N	Излизат.


>>	Трета сцена

N	Рим. В дома на Цезар.
N	Влизат Антоний, Цезар и Октавия.

	__АНТОНИЙ__
	Великият ми дълг ще ме отделя
	понявга от гръдта ти.

	__ОКТАВИЯ__
			Всеки път,
	когато туй се случи, коленете
	на твоята съпруга ще се молят
	за здравето ти!

	__АНТОНИЙ__
			Лека нощ, мой братко!
	Октавия, за моите недъзи
	не давай слух на светската мълва.
	Да, криввал съм, но отсега нататък
	ще се държа във правилния път.
	Спокойна нощ.

	__ОКТАВИЯ__
			Спокойна нощ, съпруже!

	__ЦЕЗАР__
	Спокойна нощ, Антоний!

N	Излиза заедно с Октавия.
N	Влиза Гадателят.

	__АНТОНИЙ__
	Е, драги, би ли искал да се върнеш
	в Египет, а?

	__ГАДАТЕЛЯТ__
		Сгрешихме, господарю,
	аз — тук че дойдох, ти — че дойде там!

	__АНТОНИЙ__
	Защо например?

	__ГАДАТЕЛЯТ__
	Не мога да ти кажа, но го чувствам.
	Побързай към Египет!

	__АНТОНИЙ__
	Кажи ми, чие щастие изгрява —
	на Цезар или моето?

	__ГАДАТЕЛЯТ__
			На Цезар.
	Духът небесен, който бди над тебе,
	е храбър, твърд, висок, непобедим,
	ако не е до гения на Цезар;
	но редом с него свива се като
	по-слаб пред по-могъщ. Затуй оставяй
	пространство между двама ви!

	__АНТОНИЙ__
				Мълчи!
	И никому ни дума за това!

	__ГАДАТЕЛЯТ__
	На теб единствен и пред никой друг!
	Играеш ли със него, той печели
	на всякоя игра, дори у тебе
	да са козовете. Щом свети той,
	помръква твоят блясък. Запомни:
	духът ти гасне, щом е той наблизо;
	далеч ли си от него, крепне пак!

	__АНТОНИЙ__
	Върви си! И повикай ми Вентидий!
N	Гадателят излиза.
	Ще пратя него в Партия, а аз…
	Случайност или знания, но този
	гадател каза истината. Нему
	дори и заровете са послушни;
	във всяка надпревара той се смее
	със свойто щастие над мойта ловкост;
	щом теглим жребий, той ще го извади;
	петлите му надвиват мойте, даже
	когато са по-слаби; пъдпъдъкът,
	на който той заложи, непременно
	излиза победител*28… Към Египет!
	[*28 _„… пъдпъдъкът… победител…“_ — в древен Рим боят между пъдпъдъци бил популярна забава.]
	За своя мир аз сключих този брак,
	но мойта радост е на изток пак!
N	Влиза Вентидий.
	Вентидий, заминаваш незабавно
	за Партия! Писмата са готови —
	ела да ти ги връча!

N	Излизат.


>>	Четвърта сцена

N	Улица в Рим.
N	Влизат Лепид, Меценат и Агрипа.

	__ЛЕПИД__
	Не ме изпращайте, а догонете
	началниците си!

	__АГРИПА__
			На Марк Антоний
	му трябва само миг, за да целуне
	Октавия, и сме на път!

	__ЛЕПИД__
				Тогава
	до оня час, когато ще ви видя
	в блестящи ризници, които — зная —
	ще ви стоят отлично!

	__МЕЦЕНАТ__
			Ний в Мизенум —
	като сравнявам пътя на войските —
	ще стигнем преди тебе.

	__ЛЕПИД__
				Да, аз трябва
	да тръгна по околен път. Навярно
	ще бъда там два дена подир вас.

	__АГРИПА__ и __МЕЦЕНАТ__
	Добър успех!

	__ЛЕПИД__
		Добър успех и вам!

N	Излизат.


>>	Пета сцена

N	Александрия. В двореца на Клеопатра.
N	Влизат Клеопатра, Хармиана, Ира, Мардиан и Алексас.

	__КЛЕОПАТРА__
	Ах, искам музика! Слухът ми чака
	въздушната храна на тез, чието
	занятие нарича се любов!

	__ВСИЧКИ__
	Свирачи, хей!

	__КЛЕОПАТРА__
			Отказвам се. Не искам.
	Къде са кеглите ни, Хармиано?
	Върви след мене!

	__ХАРМИАНА__
			Пръстът ме боли.
	Да ме замести Мардиан!

	__КЛЕОПАТРА__
				Е, да,
	евнух или жена е все едно
	в коя да е игра! Е, Мардиан,
	ще поиграем ли?

	__МАРДИАН__
			Готов, макар че
	съм слаб в играта.

	__КЛЕОПАТРА__
			Щом се е старал,
	актьорът заслужава прошка даже
	когато главното не му достига…
	Не, не, не искам! Въдиците де са?
	Ще идем на реката! Там ще ловя
	шарани яркопери под звука на
	далечни арфи. Хищната ми кука
	в небцето им ще впива остър връх
	и аз ще ги измъквам и на всеки
	ще викам: „Улових ли те, Антоний?“

	__ХАРМИАНА__
	А как бе весело, когато двама
	се надпреварвахте във риболов
	и той измъкна чироза, надянат
	за него от гмуркача ти!

	__КЛЕОПАТРА__
				Тоз ден
	от моя смях загуби той покой,
	от моя смях получи си го той
	обратно през нощта, а със зората
	опих го аз до сън и го облякох
	във свойта роба, а сама препасах
	филипския*29 му меч!…
	[*29 _„… филипския му меч…“_ — тоест меча, с който се сражавал в битката при Филипи, древна Македония (42 г. пр.н.е.), срещу войските на Брут и Касий. За тази битка се говори в „Юлий Цезар“.]
N	Влиза Вестител.
				От Рим! Излей ми
	плодящите си новини в ушите,
	от толкоз време ялови!

	__ВЕСТИТЕЛЯТ__
				Царице!…

	__КЛЕОПАТРА__
	Убит е? Негодяй, ако го кажеш,
	убиваш мен! Но ако съобщиш ми,
	че той добре е, ето ти тук злато
	и, за целувка, жилките лазурни
	на таз ръка, която царски устни
	докосвали са с трепет!

	__ВЕСТИТЕЛЯТ__
				О, царице,
	щом питаш тъй, Антоний е добре…

	__КЛЕОПАТРА__
	Дръж още злато!… Чакай, ние често
	„добре е“ казваме и за мъртвеца.
	Ако така „добре“ е, това злато
	ще го стопя и ще ти го налея
	в проклетия гръклян!

	__ВЕСТИТЕЛЯТ__
			Царице, чуй ме!

	__КЛЕОПАТРА__
	Добре, разказвай! Но ако Антоний
	е жив, на свобода, нима ще слагаш
	таз мрачна маска, за да протръбиш
	тъй светла вест? Ако пък има нещо,
	би трябвало да те съгледам в образ
	на фурия*30 с венец от пепелянки,
	[*30 _Фурия_ (мит.) — фурните били римски божества на отмъщението.]
	а не в човешки вид!

	__ВЕСТИТЕЛЯТ__
			Добра царице,
	дали би искала да ме изслушаш?

	__КЛЕОПАТРА__
	Бих искала до кръв да те нашибам,
	преди да те изслушам; но ако
	ми кажеш, че Антоний е добре,
	приятел с Цезар, не във негов плен,
	ще пръсна върху тебе дъжд от злато
	и град от бисери!

	__ВЕСТИТЕЛЯТ__
			Царице, той е
	добре със здравето…

	__КЛЕОПАТРА__
			О, слава Богу!

	__ВЕСТИТЕЛЯТ__
	… и с Цезар са приятели…

	__КЛЕОПАТРА__
				Отлично!

	__ВЕСТИТЕЛЯТ__
	… по-близки от когато да било…

	__КЛЕОПАТРА__
	На, богатей!

	__ВЕСТИТЕЛЯТ__
		… но…

	__КЛЕОПАТРА__
			Ах, не ми харесва
	туй твое „но“! Едничко „но“ и всичко
	разваля се! Махни туй „но“ — ключар,
	зад чийто гръб сега ще се покаже
	лицето на злодея! Изтърси
	в ушите ми чувала си от вести,
	добри и зли! Ти каза ми, че бил
	приятел с Цезар, здрав, свободен също…

	__ВЕСТИТЕЛЯТ__
	„Свободен“ не съм казал. Той е свързан
	с Октавия.

	__КЛЕОПАТРА__
		С Октавия? Какво пък
	го свързва с нея?

	__ВЕСТИТЕЛЯТ__
			Ложето, царице.

	__КЛЕОПАТРА__
	Слабея, Хармиано! Помогни ми!

	__ВЕСТИТЕЛЯТ__
	Той се венча за нея, господарко.

	__КЛЕОПАТРА__
	Дано те тръшне чумата, проклетник!

N	Поваля го на земята.

	__ВЕСТИТЕЛЯТ__
	Царице, успокой се!

	__КЛЕОПАТРА__
			И говориш?
N	Бие го.
	Вън, негодяй, или ще ти изритам
	очите като топчета! До косъм
	ще ти оскубя темето!
N	Разтърсва го.
			Ще кажа
	да те нашибат с нажежена тел,
	да те сварят в казан с оцет и сол
	на бавен огън!

	__ВЕСТИТЕЛЯТ__
			Господарко, аз
	вестител съм, не съм му бил сватовник!

	__КЛЕОПАТРА__
	Кажи, че не е тъй и цяла област
	ще ти даря! С отнесения бой
	ще си платил, задето ме ядоса,
	но ще ти дам, каквото твойта дързост
	поиска ми!

	__ВЕСТИТЕЛЯТ__
		Царице милостива,
	Антоний се ожени.

	__КЛЕОПАТРА__
			Куче, дълго
	живял си на тоз свят!

N	Измъква кинжал.

	__ВЕСТИТЕЛЯТ__ _(настрани)_
			Тогаз ще бягам!…
	Царице, милост! Аз не съм виновен!

N	Излиза.

	__ХАРМИАНА__
	Не бива тъй! Царице, овладей се!
	Човекът няма никаква вина!

	__КЛЕОПАТРА__
	Гърмът сразява и невинни често!
	Египет цял да се размие в Нил
	и всички безобидни земни твари
	да станат на змии! Викни го тук!
	Макар и бясна, обещавам, няма
	да го ухапя!

	__ХАРМИАНА__
			Страх го е да дойде.

	__КЛЕОПАТРА__
	Да дойде, казах!
N	Хармиана излиза.
			Липсва благородство
	на тез ръце, щом могат да ударят
	един слуга, когато аз сама съм
	виновна за гнева си.
N	Влизат отново Хармиана и Вестителят.
			Пристъпи!
	Да съобщаваш за беди, е честно,
	но и опасно. Щом вестта добра е,
	снабдявай я със армия езици,
	но щом е лоша, нека съобщава
	за себе си сама!

	__ВЕСТИТЕЛЯТ__
			Но моят дълг…

	__КЛЕОПАТРА__
	Оженил ли се е? Не бих могла
	да те намразя повече, така че
	ако е „да“, кажи го!

	__ВЕСТИТЕЛЯТ__
			Да, царице.

	__КЛЕОПАТРА__
	Проклет да си! Държиш на свойто значи?

	__ВЕСТИТЕЛЯТ__
	Нима би искала да те излъжа?

	__КЛЕОПАТРА__
	Бих искала лъжа да си ми казал,
	пък даже половината Египет,
	залян от Нил, да станеше развъдник
	за крокодили! Вън! Дори да беше
	Нарцис*31 в лице, за мене би бил гаден!
	[*31 _Нарцис_ (мит.) — прекрасен юноша, който, като видял отражението си в една река, се влюбил в себе си, за което бил превърнат от боговете в цветето със същото име.]
	Оженил ли се е?

	__ВЕСТИТЕЛЯТ__
			Прости, царице!

	__КЛЕОПАТРА__
	Оженил ли се е?

	__ВЕСТИТЕЛЯТ__
			Не се гневи,
	че ме е страх да те гневя, но ти
	ми искаш нещо, а след туй ме биеш,
	задето съм го сторил! Марк Антоний
	се свърза в брак с Октавия.

	__КЛЕОПАТРА__
				И ти
	се мислиш честен, носейки вестта
	за туй безчестие? Веднага вън!
	Не ми харесват римските ти стоки,
	задръж си ги, дано у теб мухлясат,
	търговецо!

N	Вестителят излиза.

	__ХАРМИАНА__
		Царице, успокой се!

	__КЛЕОПАТРА__
	И как очернях Цезар зарад него!

	__ХАРМИАНА__
	Да, доста пъти!

	__КЛЕОПАТРА__
			Нека сега плащам…
	Слабея! Изведете ме навън!
	О, Ира! Хармиано!… Попремина!
	Алексас, настигни го и поискай
	да ти опише как изглежда тази
	Октавия! Очи, характер, възраст!
	Цвят на косата — също! И върни се
	веднага тука!
N	Алексас излиза.
			Нека си върви!
	Не, няма да го пусна, Хармиано!
	Макар, оттам видян, да е изписан
	като чудовище, оттук е Бог!
N	Към Мардиан.
	Стигни Алексас! Нека да узнае
	и ръста й!…
N	Към Хармиана.
		Води ме в мойта спалня!
	И съжали ме, но недей говори!

N	Излизат.


>>	Шеста сцена

N	Край нос Мизенум.
N	Тръбен звук. С тръби и барабани, следвани от Войници, влизат от една страна, Помпей и Менас; от друга — Цезар, Антоний, Лепид, Енобарб, Меценат и Агрипа.

	__ПОМПЕЙ__
	Сега аз имам вашите, вий — мойте
	заложници. Преди да се преборим,
	да поговорим!

	__ЦЕЗАР__
			Именно затуй
	изпратихме ти своето писмо
	със предложения. Отговори ни,
	ако размислил си над тях, дали
	те могат да обвържат твоя меч
	и върнат във Сицилия тъй много
	младеж, която инак ще погине
	из тез места?

	__ПОМПЕЙ__
		Аз питам вас, о, трима
	властители над този ширен свят
	и пълномощници на боговете,
	нима баща ми трябва да остане
	неотмъстен при живи син и близки,
	щом Юлий Цезар, който при Филипи
	се появи на Брут*32, видя ви в боя
	[*32 _„… при Филипи се появи на Брут…“_ — според Плутарх преди битката при Филипи, в която Марк Антоний и Октавий Цезар разгромили войските на тираноубийците Брут и Касий, духът на убития Цезар се явил на Брут в неговата палатка и го предупредил за очакващия го разгром.]
	така да се стараете за него?
	Какво подтикна бледия Кай Касий
	да заговорничи? Какво накара
	почитания, доблестния Брут
	и волнолюбците му да опръскат
	със кърви Капитолия*33? Не туй ли,
	[*33 _„… да опръскат със кърви Капитолия“_ — на Капитолийския хълм в Рим се издигала сградата на Сената, в която Брут, Касий и сподвижниците им убили Юлий Цезар.]
	че не желаеха един човек
	да става бог? Затуй и аз подтегнах
	тоз мощен флот, чието бреме кара
	морето да се пени и със който
	аз ще накажа гордия ви Рим
	заради злата му неблагодарност
	към моя скъп родител!

	__ЦЕЗАР__
			По-полека!

	__АНТОНИЙ__
	Не ни плаши със флота си, Помпей!
	Ще поговорим с теб и по море,
	а сушата владеем, сам го знаеш!

	__ПОМПЕЙ__
	Да, сам го знам — нали си завладял
	семейния ми дом! Но стой си в него —
	щом кукувицата гнездо не вие, —
	додето щеш!

	__ЛЕПИД__
		Кажи, Помпей, как гледаш
	(понеже туй са спорове странични)
	на точките от нашето писмо?

	__ЦЕЗАР__
	Да, туй кажи!

	__АНТОНИЙ__
			И никой не те моли.
	Претегляй сам каква изгода имаш,
	ако приемеш ги!

	__ЦЕЗАР__
			И ако не —
	възможните последствия!

	__ПОМПЕЙ__
				Аз трябва
	морето да очистя от пирати
	и да снабдявам със пшеница Рим,
	срещу която вий ще ми дадете
	да властвам над Сицилия и над
	Сардиния. Разбрали се така,
	ще можем да се разотидем, без да
	ударим меч о щит.

	__ЦЕЗАР__, __АНТОНИЙ__ и __ЛЕПИД__
			Такива са
	условията ни.

	__ПОМПЕЙ__
			Тогаз узнайте,
	че дойдох тук, решен да ги приема,
	ала търпението ме напусна,
	когато чух Антоний.
N	Към Антоний.
			Знам, заслуга,
	изтъкнем ли я, губи стойността си,
	но ще ти кажа, че когато Цезар
	се сблъска с брат ти, майка ти избяга
	при мен в Сицилия и аз й дадох
	радушен прием.

	__АНТОНИЙ__
			Чух за туй, Помпей,
	и търсех как да ти се отплатя
	за стореното.

	__ПОМПЕЙ__
			Дай ръка, Антоний!
	Съвсем не исках да те видя тук!

	__АНТОНИЙ__
	Александрийските легла са меки.
	Благодаря ти, че заради теб
	по-рано ги напуснах и с това
	спечелих много!

	__ЦЕЗАР__
			Доста променен си,
	откак не сме се виждали.

	__ПОМПЕЙ__
				Не знам
	какво е рязал тежкият ми жребий
	по работа на моето лице,
	но знам, че никога не ще зароби
	сърцето ми!

	__ЛЕПИД__
		Таз среща на добро е!

	__ПОМПЕЙ__
	Дано, Лепиде!… Значи се разбрахме.
	Остава да напишем и скрепим
	с печати договора.

	__ЦЕЗАР__
			Незабавно!

	__ПОМПЕЙ__
	А после всеки да даде гощавка
	на другите. Да теглим жребий кой
	да бъде пръв!

	__АНТОНИЙ__
			Не, нека бъда аз!

	__ПОМПЕЙ__
	Не, не! По жребий! Рано или късно,
	египетските ти готвачи, знаем,
	ще се прославят. Чух, че Юлий Цезар
	бил затлъстял в Египет!

	__АНТОНИЙ__
				Чул си много!

	__ПОМПЕЙ__
	Не казах нищо лошо.

	__АНТОНИЙ__
			И аз също
	с добро ти отговорих.

	__ПОМПЕЙ__
			Щом е тъй,
	дочух и друго: че Аполодор
	пренесъл…

	__ЕНОБАРБ__
		Стига! Вярно е.

	__ПОМПЕЙ__
				Кое?

	__ЕНОБАРБ__
	Че е пренесъл в спалнята на Юлий
	царица някаква, увита в черга.

	__ПОМПЕЙ__
	Познах те кой си! Как върви, войнико?

	__ЕНОБАРБ__
	Добре и по-добре ще бъда скоро,
	защото виждам четири гощавки
	пред себе си.

	__ПОМПЕЙ__
			Така е. Дай ръка!
	Не съм те мразил никога, а в боя
	съм ти завиждал често.

	__ЕНОБАРБ__
				А пък аз
	не съм те никога обичал много,
	но съм те хвалил, щом си заслужавал,
	пет пъти повече от туй, което
	съм ти признавал.

	__ПОМПЕЙ__
			Тази прямота
	ти отговаря!… Каня всички тук
	на борда на галерата*34 си. Моля,
	[*34 _Галера_ — старинен кораб, движещ се с гребла и платна.]
	пред мен!

	__ЦЕЗАР__, __АНТОНИЙ__ и __ЛЕПИД__
		Не, ти води!

	__ПОМПЕЙ__
			Така да бъде!

N	Излизат всички освен Енобарб и Менас.

	__МЕНАС__ _(настрани)_
	Твоят баща, Помпей, никога не би сключил такъв договор!… Ние сме се срещали, приятелю.

	__ЕНОБАРБ__
	По море, струва ми се.

	__МЕНАС__
	Улучи.

	__ЕНОБАРБ__
	Потръгна ти на теб по море.

	__МЕНАС__
	А на теб по суша.

	__ЕНОБАРБ__
	Хвала на който ме хвали! Макар че никой не може да отрече моите подвизи на суша!

	__МЕНАС__
	Нито моите по море!

	__ЕНОБАРБ__
	Ако ти е скъпа кожата, сам ще трябва да отречеш някои от тях: ти си голям морски грабител!

	__МЕНАС__
	А ти — голям сухоземен!

	__ЕНОБАРБ__
	От това пък аз се отричам. Дай ръка, Менас! Ако очите ни бяха нощен патрул, можеха сега да хванат две крадли, които се прегръщат.

	__МЕНАС__
	Кой гледа ръцете! А няма крадлив мъж, да не е с чисто лице.

	__ЕНОБАРБ__
	Както няма красива жена, да не е с нацапано.

	__МЕНАС__
	На тях им е простено — те крадат сърца.

	__ЕНОБАРБ__
	Ние дойдохме да се бием с вас.

	__МЕНАС__
	Мене ако питаш, съжалявам, че вместо да се бием, ще пием с вас. Днеска Помпей със смях си прогонва щастието.

	__ЕНОБАРБ__
	Ако е тъй, и с плач няма да си го върне.

	__МЕНАС__
	Чиста правда. Не очаквахме да срещнем тук Марк Антоний. Вярно ли е, че се е оженил за Клеопатра?

	__ЕНОБАРБ__
	Сестрата на Цезар се казва Октавия.

	__МЕНАС__
	Знам. Тя беше жена на Кай Марпел.

	__ЕНОБАРБ__
	А сега е жена на Марк Антоний.

	__МЕНАС__
	Какво говориш?

	__ЕНОБАРБ__
	Каквото чуваш.

	__МЕНАС__
	Тогава Цезар и той са свързани навеки!

	__ЕНОБАРБ__
	Ако трябваше да гадая за този брак, не бих предрекъл такова нещо.

	__МЕНАС__
	Мисля, че при него сметката е имала повече пръст от любовта.

	__ЕНОБАРБ__
	И аз така мисля, но помни ми думата — тази връзка, вместо да съедини двете страни, ще удуши приятелството им: Октавия е свята, хладна, с тихо държание.

	__МЕНАС__
	Че кой не иска жена му да е такава!

	__ЕНОБАРБ__
	Който сам не е такъв. Като Марк Антоний. Той ще се върне към египетското си лакомство и тогава въздишките на Октавия ще раздухат огъня на Цезар и, пак ти казвам, това, което скрепява дружбата им, ще се превърне в клин между тях. Антоний ще бъде там, където е любовта му, а в Рим е женен само за изгодата си.

	__МЕНАС__
	Може би си прав. Но хайде с мен на борда! Запазил съм един кърчаг за нас двамца.

	__ЕНОБАРБ__
	Няма да ти откажа — гърлата ни са привикнали от Египет!

	__МЕНАС__
	Да вървим тогава!

N	Излизат.


>>	Седма сцена

N	На борда на Помпеевата галера, край нос Мизенум.
N	Музика. Влизат двама-трима Прислужници с вино и сладкиши.

	__ПЪРВИ ПРИСЛУЖНИК__
	Всеки миг ще дойдат. На някои от тях вече корените така слабо държат, че и най-лекият ветрец ще ги свали.

	__ВТОРИ ПРИСЛУЖНИК__
	Лепид е червен като рак.

	__ПЪРВИ ПРИСЛУЖНИК__
	Като го караха да пие все до дъно!

	__ВТОРИ ПРИСЛУЖНИК__
	Щом другите се спречкат помежду си, той вика: „Стига!“ и сдобрява тях един с друг, а себе си — с чашата.

	__ПЪРВИ ПРИСЛУЖНИК__
	И все повече се скарва с разума си.

	__ВТОРИ ПРИСЛУЖНИК__
	Така е, като се мушкаш между големците. Според мен е едно и също — да имаш куха тръст, която не служи в боя, или тежко копие, което не можеш да вдигнеш.

	__ПЪРВИ ПРИСЛУЖНИК__
	Да те направят звезда във висша сфера, а да не умееш да се движиш в орбитата си, е като да имаш орбити без очи в тях — само да ти грозят лицето!

N	Тръбен звук. Влизат Цезар, Антоний, Помпей, Лепид, Агрипа, Меценат, Енобарб, Менас и други Военачалници.

	__АНТОНИЙ__
	… Равнището на Нил те определят
	чрез стълбици, изсечени нарочно
	по пирамидите. И според туй
	дали е то високо, или ниско
	предвиждат щедър добив или глад.
	Щом Нил се дръпне, селянинът хвърля
	зърното в тинята и много скоро
	събира жътва.

	__ЛЕПИД__
	Там имате особени змии, знам аз!

	__АНТОНИЙ__
	Прав си, Лепиде!

	__ЛЕПИД__
	Тези ваши египетски змии се излюпват от египетската ви тиня благодарение на египетското ви слънце. Например вашият крокодил.

	__АНТОНИЙ__
	Точно така.

	__ПОМПЕЙ__
	Сядай и пий!… За здравето на Лепид!

	__ЛЕПИД__
	Не се чувствувам чак толкоз здрав, колкото би трябвало, но ще се държа докрай!

	__ЕНОБАРБ__
	Дръж се докрай, но за масата, че да не те намерим под нея!

	__ЛЕПИД__
	И освен това аз съм чувал, че тези пирамеи на Птолемидите били порядъчно високи… Няма да ми противоречиш, чувал съм го!…

	__МЕНАС__ _(настрани, към Помпей)_
	Помпей, две думи!

	__ПОМПЕЙ__ _(настрани, към Менас)_
			Прошепни ги! Слушам.

	__МЕНАС__ _(настрани, към Помпей)_
	Не, не, стани от масата и чуй ме!
	За важно нещо е!

	__ПОМПЕЙ__ _(настрани, към Менас)_
			Добре. След малко.
N	Менас шепне на ухото му.
	Наздраве, за Лепид!

	__ЛЕПИД__
	А какъв е на вид този ваш крокодил?

	__АНТОНИЙ__
	На вид е като себе си и е на дължина — от главата до опашката — колкото е дълъг; на ширина е също почти колкото е широк и се движи с помощта на двигателните си органи. Храни се с това, което яде, а като умре, същината му се преселва в друго същество.

	__ЛЕПИД__
	А на цвят какъв е?

	__АНТОНИЙ__
	И цветът му е неговият си.

	__ЛЕПИД__
	Странна гадина!

	__АНТОНИЙ__
	Много! И сълзите му са мокри.

	__ЦЕЗАР__
	Дали ще го задоволи твоето описание?

	__АНТОНИЙ__
	След толкоз чаши, които Помпей му наля! Инак значи на нищо не вярва!

	__ПОМПЕЙ__ _(настрани, към Менас)_
	Върви да се обесиш! Я го виж ти
	какви ги дрънка! Махай се, ти казвам!…
	Къде е чашата, която исках?

	__МЕНАС__ _(настрани, към Помпей)_
	Ако заслужил съм да бъда чут,
	стани за малко!

	__ПОМПЕЙ__ _(настрани, към Менас)_
			Ти си луд!…
N	Става и отива — заедно с Менас — встрани.
				Е? Казвай!

	__МЕНАС__
	Аз винаги — ти знаеш — съм бил предан
	на твоята звезда!

	__ПОМПЕЙ__
			Това е вярно.
	Нататък!… Забавлявайте се, моля!

	__АНТОНИЙ__
	Лепиде, дръж се! Ще затънеш в тези
	подвижни пясъци!

	__МЕНАС__
	Желаеш ли да властваш над света?

	__ПОМПЕЙ__
	Какво, какво?

	__МЕНАС__
			Желаеш ли да властваш
	над този свят? За втори път те питам!

	__ПОМПЕЙ__
	И как ще стане то?

	__МЕНАС__
			Кажи: „Желая!“
	и аз, макар да ти изглеждам просяк,
	ще ти даря цял свят!

	__ПОМПЕЙ__
			А колко пи?

	__МЕНАС__
	Ни капка! Ако дръзнеш, ти могъл би
	да станеш земен Юпитер! Каквото
	небето включва, океанът мие,
	ще бъде твое царство!

	__ПОМПЕЙ__
				По кой начин?

	__МЕНАС__
	Във този миг съдбата е събрала
	на твоя кораб тримата велики
	съпритежатели на тоя свят.
	Ако ми кажеш, аз ще отсека
	въжетата и щом като потеглим —
	за гушите! — и всичко туй е твое.

	__ПОМПЕЙ__
	Туй всичко трябваше да го направиш,
	а не разправиш. Аз да го приема,
	било би подлост; ти да бе го сторил —
	добра услуга. Знай, че в мен честта
	е над изгодата, а не обратно.
	Кълни езика си, че е издал
	ръката ти! Ако го бе извършил,
	без аз да зная, щях да одобря
	постъпката ти, но сега съм длъжен
	да я осъдя. Забрави и пий!

	__МЕНАС__ _(настрани)_
	Заради този отказ вече няма
	да следвам гаснещата ти звезда!
	Тоз, който своята мечта не сграбчи
	при първата възможност, си остава
	със празна длан!

	__ПОМПЕЙ__
			За нашия Лепид!

	__АНТОНИЙ__
	Откарайте го на брега! Помпей,
	ще го заместя аз!

	__ЕНОБАРБ__
			Наздраве, Менас!

	__МЕНАС__
	Наздраве, Енобарбе!

	__ПОМПЕЙ__
			До ръба!

N	Един Прислужник изнася Лепид.

	__ЕНОБАРБ__
	Видя ли, Менас? Туй се казва сила!

	__МЕНАС__
	Защо?

	__ЕНОБАРБ__
		Защото носи на гърба си —
	виж сам — едната трета от света!

	__МЕНАС__
	И то натряскана! Да беше цял
	светът така пиян, та да го видя
	как люшка се!

	__ЕНОБАРБ__
			Напий се сам и той
	веднага ще се люшне!

	__МЕНАС__
				Прав си. Хайде!

	__ПОМПЕЙ__
	Все пак не е александрийски пир!

	__АНТОНИЙ__
	Не е далеч. Пробийте нова бъчва!
	Това за Цезар!

	__ЦЕЗАР__
			По-добре без него.
	Тоз мозък! Ти го плакнеш, а той става
	по-мръсен!

	__АНТОНИЙ__
		Покори се на мига!

	__ЦЕЗАР__
	Аз казвам: „Овладей го!“ По-добре
	пет дена пост, отколкото пет кани
	в единствен ден!

	__ЕНОБАРБ__
			Началнико, сега
	е времето да осветим пира
	със вакханален танц*35, като в Египет!
	[*35 _„Вакханален танц“_ — Вакханалии се наричали буйните празненства в чест на древния бог на виното и на плодородието Вакх (Дионисий).]

	__ПОМПЕЙ__
	Войнико, почвай!

	__АНТОНИЙ__
			Всички — за ръце,
	преди всепобеждаващото вино
	да потопи ума ни във покоя
	на ласкавата Лета*36!
	[*36 _Лета_ (мит.) — река на забравата, която течала в царството на мъртвите: който пийнел от нея, преставал да помни за земята и земния живот.]

	__ЕНОБАРБ__
			Хайде, в кръг!
	Свирачите да блъснат с гръмки звуци
	ушите ни! Това момче ще пее,
	а всеки припева — вий тук… вий там! —
	да ревва в хор, додето има въздух
	във гръдния му кош!

N	Музика. Енобарб нарежда останалите в кръг, хванати ръка за ръка.

	__ПЕСЕН__
			„Тлъсти Бакхусе, наш Бог
			на опиващия сок,
			с гроздове ни увенчай,
			чаши във ръка ни дай,
			да удавим в твойта бъчва
			туй, което ни измъчва!
			Сипвай, сипвай, сипвай ти —
			всичко да се завърти!“

	__ЦЕЗАР__
	Е, стига толкоз! Лека нощ, Помпей!
	Антоний, хайде! Мисля, че е време.
	Дългът поглежда с укор на туй наше
	безгрижие. Страните ни горят
	и даже плещестият Енобарб
	е победен от виното, пък аз
	преплитам думите. Туй диво буйство
	ще ни превърне всички във смешила…
	Не, стига толкоз. Лека нощ! Антоний,
	дай, дай ръка!

	__ПОМПЕЙ__
		Ще продължим на суша.

	__АНТОНИЙ__
	Съгласен! Дай ръката си!

	__ПОМПЕЙ__
				Антоний,
	ти притежаваш моя бащин дом…
	Но дружбата е дружба! Хайде, слизай
	във лодката!

N	Излизат всички освен Енобарб и Менас.

	__ЕНОБАРБ__
	Хей, да не падне някой!…
	Аз няма да се върна на брега.

	__МЕНАС__
	Ще спиш в кабината ми… Барабани!
	Тромпети! Флейти! Засвирете тъй, че
	Нептун да чуе гръмкото ни сбогом
	към тези първи люде на земята!
	Свирете, дявол взел ви, и вървете
	да се обесите!

N	Тръбен звук и барабанен бой.

	__ЕНОБАРБ__
			Размахвай шапки!
	Охо!

	__МЕНАС__
	Охо!… Върви след мен, войнико!

N	Излизат.



>	Трето действие
>>	Първа сцена

N	Равнина в Сирия.
N	Влизат — следващи в тържествен марш тялото на убития Пакор*37 — Вентидий и Силий, придружени от Военачалници и Войници.
	[*37 _Пакор_ — син на Ород I, владетел на партите, царувал от 56 до 36 година пр.н.е. и водил дълги войни с Рим.]

	__ВЕНТИДИЙ__
	Докрай разбих ви, парти-стрелометци!
	Фортуна мен избра да отмъстя
	за гибелта на доблестния Крас*38!
	[*38 _Крас_ — Марк Лициний Крас (ок. 115–53 г. пр.н.е.) — член на първия триумвират заедно с Помпей Велики и Юлий Цезар. Убит от Ород I по време на преговори.]
	Ороде, твоят син плати за него…
	Да минат пред строените войски
	със тялото му!

	__СИЛИЙ__
		Доблестни Вентидий,
	додето мечът ти е още топъл
	от вража кръв, преследвай бегълците
	през Междуречието, изгони ги
	от Мидия, в която ще потърсят
	убежище! Туй сториш ли, Антоний
	ще увенчае гордото ти чело
	с венеца на триумфа!

	__ВЕНТИДИЙ__
			Силий, Силий,
	достатъчно направих. Запомни,
	че престараването е опасно
	за подчинения, защото, знай,
	че да не сториш нещо, по-добро е,
	отколкото да се прославиш много,
	щом този, при когото си на служба,
	е другаде. И Цезар, и Антоний
	са жънели победите си главно
	чрез своите помощници, но Сосий,
	от моя ранг, заместник на Антоний
	във Сирия, изпъкна твърде много
	и е в немилост. На война тоз, който
	по` може от началника си, става
	почти началник негов; а пък ние,
	военните, сме всички честолюбци —
	нас дай ни загуба, но не победа,
	която ни засенчва! Аз могъл бих
	да сторя за Антоний много още,
	но с туй ще го засегна и зачеркна
	успехите си сам.

	__СИЛИЙ__
			Ти имаш, виждам,
	онуй, което отличава воина
	от меча му. Ще пратиш ли писмо
	на Марк Антоний?

	__ВЕНТИДИЙ__
			Да, ще му докладвам
	за туй, което с неговото име —
	наистина магичен боен вик! —
	сме сторили; как с неговото знаме
	и със платените от него войни
	подгонили сме като овче стадо
	незнаещата бягство конна мощ
	на партите!

	__СИЛИЙ__
		А той сега къде е?

	__ВЕНТИДИЙ__
	На път е към Атина, за където
	ний трябва също тъй да се отправим
	със скоростта, която позволява
	огромната ни плячка… Преминавай!

N	Излизат.


>>	Втора сцена

N	Рим. В дома на Цезар.
N	Влизат — от различни страни — Агрипа и Енобарб.

	__АГРИПА__
	Е, разделиха ли се големците?

	__ЕНОБАРБ__
	С Помпей приключиха. Той вече тръгна.
	Останалите трима подпечатват
	спогодбата. Октавия е в сълзи,
	че заминава. Цезар е печален.
	А след пира Лепид бил — казва Менас —
	зелен на цвят!

	__АГРИПА__
			О, милият Лепид!

	__ЕНОБАРБ__
	Какво сърце! И как обича Цезар!

	__АГРИПА__
	И колко обожава Марк Антоний!

	__ЕНОБАРБ__
	„Кой, Цезар ли? Та той е земен Зевс!“

	__АГРИПА__
	„Антоний? Той е повече от Зевса!“

	__ЕНОБАРБ__
	„О, Цезар няма равен на земята!“

	__АГРИПА__
	„Антоний е единствен, като феникс*39!“
	[*39 _Феникс_ (мит.) — приказна птица, съществуваща „в единствен екземпляр“, която, щом бивала заплашена от смъртта, се самоизгаряла и възкръсвала от пепелта си.]

	__ЕНОБАРБ__
	„Самото име Цезар е възхвала!“

	__АГРИПА__
	Да, той и двамата ги възхвалява
	порядъчно!

	__ЕНОБАРБ__
		Но предпочита Цезар…

	Макар че и Антоний му е скъп!
	Оратор, бард, художник, астроном
	не могат преброи, възпя, изписа,
	изрече обичта му към Антоний!…
	Но стане ли въпрос за Цезар — падай
	на колене, чуди се и се май!

	__АГРИПА__
	И двамата са му еднакво мили!

	__ЕНОБАРБ__
	Как няма — без такива две крила
	къде ще литне бръмбар като него!…
N	Тръбен звук.
	Тръбят за сбор. Довиждане, Агрипа!

	__АГРИПА__
	Желая ти успехи, храбри друже!

N	Влизат Цезар, Антоний, Лепид и Октавия.

	__АНТОНИЙ__
	Дотука стига, братко мой!

	__ЦЕЗАР__
				Антоний,
	със себе си ти вземаш част от мен;
	почитай мене в нея! А ти, сестро,
	бъди съпругата, която виждам
	във своите надежди и която
	със две ръце подписвам, че ще бъдеш!
	Добри Антоний, нека не превърнем
	тоз стълб на дружбата ни в стенобойна
	греда, способна да я разруши!
	Защото, ако тази спойка няма
	на двете ни страни да бъде скъпа,
	без нея нашият съюз би бил
	по-сигурен.

	__АНТОНИЙ__
		Обиждаш ме!

	__ЦЕЗАР__
				Аз казах.

	__АНТОНИЙ__
	Със свещ да търсиш, няма да откриеш
	най-малък повод за подобен страх!
	Небето да те пази и сърцата
	на римския народ да бъдат с теб!
	Е, време е!

	__ЦЕЗАР__
		Прощавай, скъпа сестро!
	Стихиите да бъдат приветливи
	към теб из пътя и да утешат
	сърцето ти! Прощавай!

	__ОКТАВИЯ__
				Скъпи братко!

	__АНТОНИЙ__
	Април е във очите й; тоз дъжд
	е пролетен предвестник!… Ободри се!

	__ОКТАВИЯ__
	Наглеждай къщата на моя мъж!… И…

	__ЦЕЗАР__
	Какво, сестрице?

	__ОКТАВИЯ__
			На ухото само…

	__АНТОНИЙ__
	Езикът й върви срещу сърцето,
	а то само не знае какво иска —
	тя цяла е като перце от лебед,
	което приливът, минаващ в отлив,
	ту всмуква, ту отблъсква!

	__ЕНОБАРБ__ _(настрани, към Агрипа)_
				Цезар в сълзи?

	__АГРИПА__ _(настрани, към Енобарб)_
	Не още, но челото му е в облак.

	__ЕНОБАРБ__ _(настрани, към Агрипа)_
	Лош кон би бил със тази своя склонност,
	а и човек…

	__АГРИПА__ _(настрани, към Енобарб)_
		И твоят Марк Антоний
	рева пред тялото на Юлий Цезар,
	а после, при Филипи, също плака
	пред тялото на Брут!

	__ЕНОБАРБ__ _(настрани, към Агрипа)_
			През таз година
	той беше заболял от очна хрема:
	така оплакваше онез, които
	бе сам погубил, че — кълна се в Зевса! —
	и аз ревах!

	__ЦЕЗАР__
		Октавия, недей!
	От брат ти няма да ти липсват вести.
	Раздялата не ще успее в мене
	да надживее мисълта за теб!

	__АНТОНИЙ__
	Не бой се, Цезар, моята любов
	по сила ще съперничи със твойта!
	Така, с прегръдка, на небето висше
	оставям те!

	__ЦЕЗАР__
		Бъди щастлив! Прощавай!

	__ЛЕПИД__
	Дано високия ти път огряват
	добри планети!

	__ЦЕЗАР__
			Сбогом! Сбогом!

N	Целува Октавия.

	__АНТОНИЙ__
					Сбогом!

N	Тръбен звук. Излизат в разни страни.


>>	Трета сцена

N	Александрия. В двореца на Клеопатра.
N	Влизат Клеопатра, Хармиана, Ира и Алексас.

	__КЛЕОПАТРА__
	Къде е оня?

	__АЛЕКСАС__
		Страх го е да влезе.

	__КЛЕОПАТРА__
	Е, хайде, хайде!
N	Влиза уплашен Вестителят.
			Приближи насам!

	__АЛЕКСАС__
	Царице, даже Ирод, цар юдейски,
	към тебе дръзва взор да вдигне, само
	когато се усмихваш!

	__КЛЕОПАТРА__
			Аз ще имам
	главата на тоз Ирод! Ала как?
	Не е при мен Антоний да му кажа:
	„Дари ми я!“… Ела насам, ти казах!

	__ВЕСТИТЕЛЯТ__
	Владетелко…

	__КЛЕОПАТРА__
		С очите си видя ли
	Октавия?

	__ВЕСТИТЕЛЯТ__
		Видях я с тез очи,
	царице страшна!

	__КЛЕОПАТРА__
			Где?

	__ВЕСТИТЕЛЯТ__
				Във Рим, отблизо:
	вървеше между брат си и Антоний!

	__КЛЕОПАТРА__
	Висока ли е като мен?

	__ВЕСТИТЕЛЯТ__
				Не е!
	Съвсем не е, владичице, къде ти!

	__КЛЕОПАТРА__
	А чу ли й гласа? Какъв е той —
	писклив ли или плътен?

	__ВЕСТИТЕЛЯТ__
				Плътен, чух го!

	__КЛЕОПАТРА__
	Това не е добре. Все пак не вярвам,
	че би могъл да я обича дълго!

	__ХАРМИАНА__
	Да я обича? Майчице Изидо!
	Не е възможно!

	__КЛЕОПАТРА__
			Тъй и аз си мисля!
	Пресипнала пигмейка!… А съзря ли
	величие в походката й, а?
	Спомни си, може би си виждал нейде
	величие!

	__ВЕСТИТЕЛЯТ__
		Тя лази, господарко!
	Върви скована, сякаш няма дух.
	Студена статуя, не жив човек!

	__КЛЕОПАТРА__
	Наистина?

	__ВЕСТИТЕЛЯТ__
		Или не знам да гледам!

	__ХАРМИАНА__
	Във цял Египет няма трима души
	със неговия поглед!

	__КЛЕОПАТРА__
			Да, личи си.
	Дотука нищо страшно. Тоз приятел
	разбира от красиво.

	__ХАРМИАНА__
			Познавач е!

	__КЛЕОПАТРА__
	А според теб на колко е?

	__ВЕСТИТЕЛЯТ__
				Не зная,
	но тъй като веднъж е овдовяла…

	__КЛЕОПАТРА__
	Какво, какво? Разбра ли, Хармиано?
	Била вдовица!

	__ВЕСТИТЕЛЯТ__
			Да, и бих й дал
	към трийсет.

	__КЛЕОПАТРА__
		А лицето й какво е —
	продълговато или кръгло?

	__ВЕСТИТЕЛЯТ__
				Кръгло
	до втръсване!

	__КЛЕОПАТРА__
			Ха, тези кръглолики
	са винаги глупачки!… А косата?
	Каква й е косата?

	__ВЕСТИТЕЛЯТ__
			Кестенява.
	А челото, царице, толкоз ниско,
	че и да иска повече, не може!

	__КЛЕОПАТРА__
	На, дръж! И забрави за резкостта ми!
	Отново ще те пратя. Ти изглеждаш
	пригоден за целта. Върви, стегни се!
	Писмата са готови.

N	Вестителят излиза.

	__ХАРМИАНА__
			Славен момък!

	__КЛЕОПАТРА__
	Да, бива го. Разкайвам се, задето
	го стреснах тъй. Е, ако слушам него,
	таз римлянка — как мислиш — май не е
	кой знай какво?

	__ХАРМИАНА__
			Направо ще е нищо!

	__КЛЕОПАТРА__
	А той — как мислиш ти — навярно знае
	какво е туй величие?

	__ХАРМИАНА__
			„Навярно“?
	Изидо, чуй я! Като от години
	е в двора ти!

	__КЛЕОПАТРА__
			Ах, мила Хармиано,
	забравих да го питам още нещо!…
	Не, след това! Отивам да довърша
	писмата си. Да дойде там! Кой знае,
	а може всичко да се уреди?

	__ХАРМИАНА__
	Не „може“, ами „сигурно“, царице!

N	Излизат.


>>	Четвърта сцена

N	Атина. В дома на Антоний.
N	Влизат Антоний и Октавия.

	__АНТОНИЙ__
	Не, не, Октавия, не е туй само!
	Туй би било простимо. Туй и още
	хиляда от тоз вид! Но той пак почна
	война против Помпей и даде гласност
	на свойто завещание във полза
	на простолюдието, а за мен
	говори пестеливо; дето бил е
	принуден да ме хвали, е отпускал
	по две отмерени, студени думи;
	при най-удобен повод той или
	ще премълчи, или през зъби нещо
	ще процеди едва!

	__ОКТАВИЯ__
			Съпруже мой,
	не вярвай всичко или ако трябва
	да му повярваш, то недей го взима
	навътре всичко! Ако между вас
	раздор настъпи, друга като мен
	нещастница светът не ще познава
	със мойте две молитви: боговете
	ще ми се смеят, щом едва изрекла:
	„Благословете моя мъж!“, изтрия
	таз първа просба с друга, не по-малко
	отчаяна: „Благословете брат ми!“
	И — брат ли, мъж ли — който да надвие,
	с една молба ще съм сразила друга,
	а среден път не виждам между тези
	две крайности!

	__АНТОНИЙ__
			Октавия любезна,
	съветвам те: насочвай любовта си,
	така че по-добре да се опази.
	Без чест, аз ставам нищо. По-добре е
	да ме загубиш, вместо да ме имаш
	с окастрен лавър. Но бъди, щом искаш
	посредница помежду нас! В туй време
	аз ще се готвя за война, с която
	да смажа твоя брат. Така че, драга,
	побързай, ако искаш да успееш!

	__ОКТАВИЯ__
	Благодаря ти, господарю мой!
	Дано поиска Юпитер могъщи
	чрез мен — тъй слаба! — да ви помири,
	защото от раздора ви ще зейне
	насред земята процеп, който с мъртви
	ще трябва да се пълни!

	__АНТОНИЙ__
				И сърди се,
	на който ти се види по виновен,
	защото нашите вини не могат
	да са тъй равни, че да разделят
	и твоята любов на равни части.
	Готви се да отплаваш! Подбери
	самичка свитата си и купувай,
	не гледайки цената, всичко нужно!

N	Излизат.


>>	Пета сцена

N	Атина. Другаде в дома на Антоний.
N	Влизат, от противоположни страни, Енобарб и Ерос.

	__ЕНОБАРБ__
	Нещо ново, драги Ерос?

	__ЕРОС__
	Много ново, Енобарбе!

	__ЕНОБАРБ__
	Казвай! Казвай!

	__ЕРОС__
	Цезар и Лепид са подновили войната с Помпей.

	__ЕНОБАРБ__
	Стара новост. Ти кажи: кой е победил?

	__ЕРОС__
	Цезар, с помощта на Лепид; но сега не го признавал за равен на себе си, не искал да дели с него славата от победата и, това не стига, но използувайки негови стари писма до Помпей, го обвинил в тайни връзки с неприятеля и дал заповед да го задържат. Така че горката третина на света ще стои постеснена, докато смъртта не я пусне на свобода.

	__ЕНОБАРБ__
	От днеска, свят, ти вече имаш само
	две челюсти и колкото храна
	и да им хвърляш, те ще чаткат пак
	една о друга!… Где е Марк Антоний?

	__ЕРОС__
	Върви из парка, рита съчки, вика:
	„Глупак с глупак!“ за клетия Лепид
	и се заканва да заколи оня
	от офицерите му, който е
	убил Помпей!

	__ЕНОБАРБ__
	И флотът ни се готви да отплава!

	__ЕРОС__
	Към Цезар във Италия… Антоний
	желае бързо да говори с теб!
	Аз трябваше да почна със това.

	__ЕНОБАРБ__
	Ще бъде нещо дребно, но води ме,
	началството щом иска!

	__ЕРОС__
	Тръгвай с мен!

N	Излизат.


>>	Шеста сцена

N	Рим. В дома на Цезар.
N	Влизат Цезар, Агрипа и Меценат.

	__ЦЕЗАР__
	… Показвайки презрение към Рим,
	направил туй и друго. Тук ми пишат,
	че той и Клеопатра се явили
	сред главната стъгда в Александрия
	върху нарочна сребърна площадка
	на тронове от злато пред народа.
	В нозете им седял Цезарион,
	представян там за рожба на баща ми,
	и с него незаконното потомство
	на двойната им похот*40. Той на нея
	[*40 _„… незаконното потомство на двойната им похот.“_ — от връзката на Антоний с Клеопатра се родили двама синове — Александър и Птолемей — и една дъщеря, която впоследствие била осиновена от Октавия.]
	дарил Египет и върховна власт
	над Палестина, Либия и Кипър.

	__МЕЦЕНАТ__
	Пред всички?

	__ЦЕЗАР__
		На стъгдата за борби!
	Провъзгласил децата си „царе
	над другите царе“. На Александър
	дал Партия, Армения и Мидия,
	а Сирия, Киликия, Финикия —
	на Птолемей. А тя се появила
	във одеянието на Изида,
	богинята им! И така в двореца
	приемала нерядко, както пишат!

	__МЕЦЕНАТ__
	Рим трябва да узнае всичко туй!

	__АГРИПА__
	И както и без туй се е наострил
	от дързостта му, ще оттегли свойта
	привързаност към него!

	__ЦЕЗАР__
				Той го знае
	и даже е получил от Антоний
	писмо със обвинения.

	__АГРИПА__
				Какви
	и към кого отправени?

	__ЦЕЗАР__
				Към Цезар.
	Сицилия сме взели от Помпей,
	а нему — нищо! Някакви галери
	ни бил заел преди и си ги иска.
	Освен това се сърди, че Лепид
	е бил изхвърлен от триумвирата,
	като при туй на него не сме дали
	от доходите му.

	__АГРИПА__
			Това изисква
	достоен отговор!

	__ЦЕЗАР__
			Изпратен вече.
	Написах му, че във последно време
	Лепид бе станал твърде безсърдечен
	и прекаляваше със свойта власт,
	така че се наложи да го махнем.
	Изказах му готовност да му дам
	дела му от Сицилия, но само
	ако и той със мене раздели
	Армения и другите царства,
	които завоювал е на Изток.

	__МЕЦЕНАТ__
	Той няма да отстъпи.

	__ЦЕЗАР__
			Ние — също!

N	Влиза Октавия със Свитата си.

	__ОКТАВИЯ__
	Поклон на Цезаря! Привет на брат ми!

	__ЦЕЗАР__
	„Парясница“ да кажа на сестра си?

	__ОКТАВИЯ__
	Не си го казал, нито имаш повод!

	__ЦЕЗАР__
	Защо тогаз пристигнала си тук
	тъй тихомълком не като сестра
	на Цезар? Пред жената на Антоний
	би трябвало да шествува войска
	и конско цвилене да възвестява
	за нея отдалеч! Където мине,
	дърветата би трябвало да са
	родили хора; да примира всичко
	от нетърпение! Прахът, повдигнат
	от маршируващата нейна стража,
	би трябвало да гони небесата!
	А ти, пристигайки като девойче,
	дошло от село на пазар, не даде,
	да ти излеем любовта, която,
	не бъде ли излята, често гасне.
	Да беше инак, по море и суша
	ний щяхме да те срещаме с нарастващ
	възторг сред всеки преход!

	__ОКТАВИЯ__
				Скъпи братко,
	по своя воля аз пътувах тъй,
	а не по принуждение. Антоний
	опечали слуха ми със слуха,
	че ти се готвиш за война, и аз
	поисках разрешение от него
	да дойда тук.

	__ЦЕЗАР__
		И го получи бързо,
	за да не си препънка между него
	и неговата похот!

	__ОКТАВИЯ__
			Господарю,
	не говори така!

	__ЦЕЗАР__
			Очи аз имам
	във двора му, по вятъра узнавам
	за всичко там. Къде е той сега?

	__ОКТАВИЯ__
	В Атина, господарю.

	__ЦЕЗАР__
			Не, о, моя
	измамена сестрице! Клеопатра
	е кимнала и царството си той
	е дал на една стърва. Против нас
	те сбрали са царете на земята:
	Бокх, цар на Либия; Адал, владетел
	на Тракия; арабския цар Малх;
	цар Ирод от Юдея; Филаделф
	Пафлагонийски; Митридат, царуващ
	над Комаген; владетеля на Понт;
	Аминтас Ликаонски; Архелай
	Кападокийски; Полемон — властител
	над Мидия; и много други скиптри.

	__ОКТАВИЯ__
	О, аз, разкъсвана от тази разпра
	между роднини, във която всеки
	очерня другия!

	__ЦЕЗАР__
			Ела! Ела!
	Писмата ти отлагаха разрива,
	додето не разбрахме колко ти
	си мамена, а ние — застрашени
	от своето нехайство. Ободри се,
	срещни така необходимостта,
	че тя покоя ти да не разстройва,
	и остави без плач да се изпълни
	предначертаното! Добре дошла,
	безценна моя! С теб се надругаха,
	но мен и тез, които те обичат,
	небето е избрало да платим
	на твоя оскърбител. Ободри се!
	Добре дошла!

	__АГРИПА__
			Добре дошла, госпожо!

	__МЕЦЕНАТ__
	Добре дошла, любезна! Няма в Рим
	сърце, което да не те обича
	и съжалява. Само Марк Антоний,
	заклет прелюбодеец, те отблъсна
	и даде жезъла си на една
	продажница, която вири нос
	срещу властта на Рим!

	__ОКТАВИЯ__
			Нима е тъй!

	__ЦЕЗАР__
	За жалост, да. Но ти не падай духом!
	Ела! Търпение, сестрице моя!

N	Излизат.


>>	Седма сцена

N	Брегът край нос Акциум*41. В лагера на Антоний.
	[*41 _Нос Акциум_ — нос при входа на Амбракийския залив в Гърция.]
N	Влизат Клеопатра и Енобарб.

	__КЛЕОПАТРА__
	Аз теб ще те науча, само чакай!

	__ЕНОБАРБ__
	Защо, защо, защо?

	__КЛЕОПАТРА__
			Затуй, защото
	си казал, че понеже съм жена,
	не бива да се меся във войната!

	__ЕНОБАРБ__
	А бива ли? А? Бива ли? Кажи де!

	__КЛЕОПАТРА__
	На мене лично тя е обявена —
	защо да не участвам в нея лично?

	__ЕНОБАРБ__ _(настрани)_
	Аз бих ти казал, че ако във боя
	използвахме кобили и жребци,
	жребците нямаше да са полезни:
	те заедно с ездачите си биха
	били върху кобилите!

	__КЛЕОПАТРА__
			Какво?

	__ЕНОБАРБ__
	От твоето присъствие Антоний
	ще се разсейва. Ти ще му отнемеш
	ум, време, дух — неща, които в боя
	са крайно нужни. В Рим и без това
	го считат лекомислен и говорят,
	че таз война у нас се ръководи
	от твоите слугини и евнуси!

	__КЛЕОПАТРА__
	Дано тоз Рим потъне вдън морето,
	та да изгният всичките езици,
	плющящи против нас! Аз хвърлям средства
	във таз война, глава съм на Египет,
	и ще участвам в боя като мъж!
	Не ми пречи — аз няма да се върна!

	__ЕНОБАРБ__
	Аз свойто казах го… Антоний иде!

N	Влизат Антоний и Канидий.

	__АНТОНИЙ__
	Не е ли удивително, Канидий,
	че от Брундизиум*42 и от Тарент
	[*42 _Брундизиум_, _Тарент_, _Торин_ — първите две са стари названия на днешните Бриндизи и Таранто — пристанища на Южна Италия; третото е старо име на град в Епир.]
	е прекосил Йонийското море
	и стигнал до Торин тъй бързо?…Мил
	ти чу ли тази новост?

	__КЛЕОПАТРА__
			Бързината
	най-силно смайва бавния.

	__АНТОНИЙ__
				Ха-ха!
	Упрекване, достойно за устата
	на най-добрия мъж! Канидий, ние
	ще се сразим със него по море.

	__КЛЕОПАТРА__
	Разбира се! Как инак?

	__КАНИДИЙ__
			А защо
	решил си тъй, велики господарю?

	__АНТОНИЙ__
	Защото той ни предизвиква тъй.

	__ЕНОБАРБ__
	И ти го предизвика на двубой!

	__КАНИДИЙ__
	А след това — на битка при Фарсала,
	където Юлий Цезар би Помпея;
	но твоите предложения не му
	изнасяха и той не ги прие.
	Последвай примера му!

	__ЕНОБАРБ__
				Твоят флот
	е управляван от магаретари
	и земеделци — паплач, насъбрана
	надве-натри; а неговите хора
	са опитни от битките с Помпей.
	Той има бързи кораби, ти — бавни.
	Не е позорно, ако, по-подготвен
	за сушата, откажеш да се мериш
	с врага във морски бой.

	__АНТОНИЙ__
				Не, в морски, в морски!

	__ЕНОБАРБ__
	Достойни господарю, тъй ти сам
	отказваш се от своето безспорно
	предимство по земя; разкъсваш свойта
	войска от пехотинци-ветерани;
	не искаш да използваш своя опит
	на рядък пълководец; изоставяш
	единствения верен път, по който
	очаква те успех, и се предаваш,
	отхвърлил питомното, във ръцете
	на дивото!

	__АНТОНИЙ__
		Ще водим морски бой!

	__КЛЕОПАТРА__
	Аз разполагам със шейсет галери,
	добри като на Цезар.

	__АНТОНИЙ__
			Ще запалим
	излишните си кораби и с флот,
	въоръжен до зъби, ще отхвърлим
	врага си пред нос Акциум. Във случай
	на неуспех ще му дадем повторно
	сражение по суша.
N	Влиза Вестител.
			Казвай бързо!

	__ВЕСТИТЕЛ__
	Вестта е вярна, господарю — Цезар
	е взел Торин! Видели са го наши!

	__АНТОНИЙ__
	Възможно ли е лично да е бил?
	Не вярвам. Вече чудно е това, че
	войската му е там. Канидий, ти
	поемаш армията във състав
	от деветнайсет тежки легиона
	и над дванайсет хиляди ездача.
	Аз качвам се на кораба… Напред,
	Тетидо*43 моя!…
	[*43 _Тетида_ (мит.) — морска нимфа — нереида — майка на гръцкия херой Ахил.]
N	Влиза Ветеран.
			Говори, войнико!

	__ВЕТЕРАНЪТ__
	Военачалнико, недей избира
	войната по море! Не се осланяй
	на гнили талпи! Или се съмняваш
	във тоз мой меч и в тези мои рани?
	Египтяни и финикийци нека
	да цопат из водата като гъски —
	ний свикнали сме да ковем победи
	с два крака на земята!

	__АНТОНИЙ__
			Чух. Върви си!
N	Излиза заедно с Клеопатра и Енобарб.

	__ВЕТЕРАНЪТ__
	Заклевам се във Херкулес, аз мисля,
	че имам право!

	__КАНИДИЙ__
			Имаш, ветеране,
	но неговите действия се дърпат
	отдругаде. Водачът ни е воден
	и всички сме войници на жена!

	__ВЕТЕРАНЪТ__
	Не си ли ти началник на войската
	по суша — пехотинци и ездачи?

	__КАНИДИЙ__
	Да. Марк Октавий, Целий, Марк Юстей,
	Публикола командват по море,
	а аз на суша. Цезар маневрира
	с невероятна скорост.

	__ВЕТЕРАНЪТ__
			Той придвижи,
	оставайки сам в Рим, на малки части
	войската си и със това излъга
	разузнавачите ни.

	__КАНИДИЙ__
			Кой е негов
	главнокомандващ да си чул?

	__ВЕТЕРАНЪТ__
				Чух. Тавър —
	така се казвал.

	__КАНИДИЙ__
			Зная го добре.

N	Влиза Вестител.

	__ВЕСТИТЕЛЯТ__
	Канидий, Марк Антоний те желае
	при себе си!

	__КАНИДИЙ__
		Със новости туй време
	е бременно и ражда по една
	на всеки миг!

N	Излизат.


>>	Осма сцена

N	Равнина край Акциум.
N	Влизат Цезар и Тавър начело на Войската си в поход.

	__ЦЕЗАР__
	Сега внимавай, Тавре!

	__ТАВЪР__
			Слушам, Цезар!

	__ЦЕЗАР__
	Преди да свърши боят по море
	ти няма да нападаш. Стой спокойно,
	не предизвиквай бой! И не надхвърляй
	предписаното в този свитък! Днес
	решават се съдбите ни.

N	Излизат.


>>	Девета сцена

N	Другаде в равнината край Акциум.
N	Влизат Антоний и Енобарб.

	__АНТОНИЙ__
	Строй ескадроните ни там по склона
	пред фронта на противника! От него
	ще виждаш корабите и ще можеш
	да действаш съответно!

N	Излизат.


>>	Десета сцена

N	Другаде в равнината край Акциум.
N	Влизат с Войските си: от една страна — Канидий; от друга — Тавър. Те пресичат сцената и излизат, след което се чува шум на морска битка. Тръбен звук. Влиза Енобарб.

	__ЕНОБАРБ__
	Провал! Провал! Не мога да ги гледам!
	„Антониада“ — водещият кораб
	на Клеопатра с другите шейсет
	египетски платна обръщат нос
	и бягат! О, очите ми се пръскат!

N	Влиза Скар.

	__СКАР__
	О, богове! Богини! Висш събор
	на всички божества!

	__ЕНОБАРБ__
			Защо ги викаш?

	__СКАР__
	Изпуснахме две трети от света
	по чиста глупост! Толкова царства
	да процелува!

	__ЕНОБАРБ__
			Как изглежда боят?

	__СКАР__
	А как изглежда чумавият малко
	преди смъртта си? Тази породиста,
	разгонила се циганска кобила —
	проказа да я хване! — още бяха
	еднакви изгледите за победа
	като близнаци в същи час родени —
	и нашият дори по-пръв бих казал! —
	таз курва, като крава пощръкляла,
	изду платна и драсна!

	__ЕНОБАРБ__
			Туй видях
	и от позора тези две очи
	така ме заболяха, че не смогнах
	да гледам по-нататък!

	__СКАР__
			Щом тя духна,
	Антоний, раб на нейните магии,
	с платна изпляска като див гъсок
	след женската си и посред разгара
	на битката политна подир нея!
	За пръв път виждам толкоз срамна гледка!
	Чест, опитност, безстрашие не са се
	проваляли така!

	__ЕНОБАРБ__
			Уви! Уви!

N	Влиза Канидий.

	__КАНИДИЙ__
	Задъхала се, морската ни гордост
	потъва най-печално! Ако беше
	той прежният Антоний, този бой
	би свършил иначе! О, той ни даде
	най-срамен пример с бягството си!

	__ЕНОБАРБ__
					А?
	Дотам ли я докарахте? Е, хайде,
	добър ви път тогава!

	__КАНИДИЙ__
			Тя и той
	отплаваха със курс Пелопонес.

	__СКАР__
	Не е далеч до него. Ще отида
	и ще изчакам там да се развият
	събитията.

	__КАНИДИЙ__
		Аз ще се предам
	с войската си на Цезар. Преди мен
	шестима царя дадоха ми пример!

	__ЕНОБАРБ__
	Пък аз ще следвам гаснещия жребий
	на Марк Антоний, па макар умът ми
	да духа срещу мен!

N	Излизат.


>>	Единадесета сцена

N	Александрия. В двореца на Клеопатра.
N	Влиза Антоний със Свитата си.

	__АНТОНИЙ__
	Не, чувайте! Земята сякаш вече,
	засрамена, не иска да ме носи!
	Елате! Аз съм толкоз закъснял
	по друма на света, че се загубих
	в нощта завинаги. Една галера
	с товар от злато чака ви на кея.
	Вървете, разделете го и с Цезар
	сключете мир!

	__ВСИЧКИ__
			Да бягаме? Не ние!

	__АНТОНИЙ__
	Аз сам побягнах и научих всички
	страхливци да си плюят на петите.
	Приятели, вървете! Аз избрал съм
	посока, във която нямам нужда
	от никого. Вървете! Долу чака
	хазната ми. Вземете я! Червя се
	в очите да погледна таз, която
	последвах в боя! Темето ми, вижте,
	е сякаш в разпра: белите му косми
	осъждат черните за безразсъдство,
	а те пък — белите, за страх и глупост!
	Вървете, казах! Ще ви дам писма
	до някои приятели, които
	ще ви проправят пътя. Без сълзи!
	И не упорствайте, а приемете
	тоз изход, който мойта безизходност
	предлага ви! Да бъде изоставен
	тоз, който изоставил се е сам!
	Към кея! Ще ви дам хазната лично,
	но, моля ви, за миг ме оставете!
	Да, моля ви! Аз вече нямам право
	да заповядвам и затуй ви моля
	да ме оставите. След миг ще дойда.

N	Сяда.
N	Влиза Клеопатра, подкрепяна от Хармиана, Ира и Ерос.

	__ЕРОС__
	Иди и утеши го, господарко!

	__ИРА__
	Стори го, господарко! Не, не спирай!

	__ХАРМИАНА__
	Това остава само. Направи го!

	__КЛЕОПАТРА__
	Да седна! О, Юнона*44!
	[*44 _Юнона_ (мит.) — римска богиня, съответстваща на гръцката Хера.]

	__АНТОНИЙ__
				Не, не, не!

	__ЕРОС__
	Видя ли кой дошъл е, господарю?

	__АНТОНИЙ__
	О, срам, срам, срам!

	__ХАРМИАНА__
			Госпожо!

	__ИРА__
				О, царице!

	__ЕРОС__
	О, господарю!

	__АНТОНИЙ__
			При Филипи той,
	като танцьор изобщо не измъкна
	от ножницата меча си, когато
	аз, аз разбивах мършавия Касий,
	аз слагах край на Брутовата лудост!
	На думи той, чрез свойте подчинени,
	се биеше, не беше помирисал
	безстрашните редици на войската!…
	А пък сега!… Но все едно!…

	__КЛЕОПАТРА__
				Припадам!

	__ЕРОС__
	Царицата! О, скъпи господарю,
	царицата е тука!

	__ИРА__
			Господарко,
	стани и утеши го! Той не е
	на себе си от срам!

	__КЛЕОПАТРА__
			Добре, крепи ме!

	__ЕРОС__
	Стани, о, благородни господарю!
	Царицата към теб пристъпва! Виж я!
	Главата й е клюмнала. Не я ли
	спасиш с утеха, смърт ще я срази!

	__АНТОНИЙ__
	Аз благородството си опетних
	с нечувана постъпка!

	__ЕРОС__
			Господарю,
	царицата!

	__АНТОНИЙ__
		Царице на Египет,
	догде докара ме! Виж как отвеждам
	от теб посрамен взор, за да го вперя
	назад към туй, което натопил съм
	в безчестие!

	__КЛЕОПАТРА__
			О, господарю мой,
	прости ми за плашливите платна!
	Не знаех, че ще тръгнеш подир мен.

	__АНТОНИЙ__
	Египтянко, ти знаела си, да,
	че, вързано за твоето кормило,
	сърцето ми след тебе ще потегли!
	Ти знаела си, че си пълновластна
	над моя дух, че бях готов тогава
	да стъпча волята на боговете,
	ако ми беше кимнала!

	__КЛЕОПАТРА__
			Прости ми!

	__АНТОНИЙ__
	Сега ще трябва на един хлапак
	да пращам унизителни молби,
	да прося, да извъртам! Аз! Аз, който
	играл съм с половината земя,
	градейки и разтуряйки съдби!
	Да, ти си знаела, че съм ти раб,
	че моят меч, омекнал от любов,
	те слуша винаги!

	__КЛЕОПАТРА__
			О, прошка, прошка!

	__АНТОНИЙ__
	Не, сълзи не рони! В една от тях
	печалби, загуби се стапят мигом!
	Дай устни и не искам друго! Пратих
	наставника на нашите деца
	с послание. Дали се е завърнал?
	Усещам се оловен… Вино! Гозби!
	Най-дръзко срещаме Съдбата ние,
	когато тя най-яростно ни бие!

N	Излизат.


>>	Дванадесета сцена

N	Египет. В лагера на Цезар.
N	Влизат Цезар, Агрипа, Долабела, Тирей и други.

	__ЦЕЗАР__
	Да влезе пратеникът на Антоний!
	Познава ли го някой?

	__ДОЛАБЕЛА__
			Аз го зная:
	учител някакъв! Добре оскубан
	е нашият Антоний, щом ни праща
	такова незначително перце
	от своето крило; той, който вчера
	не знаеше с кой цар да си послужи
	за пратеник!

N	Влиза Евфроний.

	__ЦЕЗАР__
		Ела насам и казвай!

	__ЕВФРОНТИЙ__
	Какъвто съм, съм пратен от Антоний.
	До днес за целите му бях, каквото
	е за морето капката роса
	по миртовия лист!

	__ЦЕЗАР__
			Добре! Нататък!

	__ЕВФРОНТИЙ__
	Той в тебе поздравява господаря
	на свойта участ и жадува само
	възможност да живее във Египет,
	като — при отказ — свежда свойта просба
	до туй като обикновен човек
	да диша под небето на Атина.
	За него толкоз. Второ: Клеопатра,
	признавайки мощта ти, се прекланя
	пред твоето величие и проси
	за своите наследници, чиято
	съдба е във ръцете ти, венеца
	на Птолемеите.

	__ЦЕЗАР__
			Аз — Цезар — нямам
	ухо за искането на Антоний.
	Царицата ще бъде благосклонно
	изслушана, ако изгони своя
	опозорен приятел от Египет
	или накара да го умъртвят.
	Направи ли го, просбите й няма
	да са нахалост. Толкова за тях.

	__ЕВФРОНТИЙ__
	Фортуна да е с тебе!

	__ЦЕЗАР__
			Изведете
	посланика от лагера!
N	Евфроний излиза.
N	Към Тирей.
				Сега
	ще видим сладкодумството ти. Тръгвай
	и гледай да откъснеш Клеопатра
	от Марк Антоний. Обещавай щедро,
	каквото иска, и прибавяй още
	по свое хрумване от мое име!
	Жените и в охолство са си слаби,
	а в нужда и най-чистата весталка*45
	[*45 _Весталка_ — така били наричани девствените жрици на Веста, римската богиня на домашното огнище.]
	не устоява. Действувай, Тирей!
	Употреби ума си и ще имаш,
	каквото пожелаеш!

	__ТИРЕЙ__
			Тръгвам, Цезар!

	__ЦЕЗАР__
	И наблюдавай как Антоний носи
	провала си. Влез в неговите мисли,
	разнищвайки най-малката подробност
	в държанието му!

	__ТИРЕЙ__
			Разбрано, Цезар!


>>	Тринадесета сцена

N	Александрия. В двореца на Клеопатра.
N	Влизат Клеопатра, Енобарб, Хармиана и Ира.

	__КЛЕОПАТРА__
	Сега какво ще правим, Енобарбе?

	__ЕНОБАРБ__
	Ще си умрем от мъка!

	__КЛЕОПАТРА__
			Кой — как мислиш —
	виновен е, Антоний или аз?

	__ЕНОБАРБ__
	Антоний само, тъй като допусна
	страстта да заповядва на ума му.
	Какво, че ти побягнала си в страх
	пред грозната картина на войната,
	в която два противника ужасни
	се плашат един други? Той защо
	последва те? Любовният сърбеж
	не биваше да победи дълга му,
	когато двете части на света
	се сблъскваха, и то заради него!
	По-срамен от разгрома бе мигът,
	когато той, извил кърма, побягна
	след бягащите твои знамена
	пред зяпналия флот!

	__КЛЕОПАТРА__
			Мълчи! Той иде!

N	Влизат Антоний и Евфроний.

	__АНТОНИЙ__
	Така ли ти отвърна?

	__ЕВФРОНТИЙ__
			Да, така.

	__АНТОНИЙ__
	Че тя при него ще намери милост,
	ако ме предаде?

	__ЕВФРОНТИЙ__
			Тъй каза той.

	__АНТОНИЙ__
	Кажи й го!… На юношата Цезар
	прати, царице моя, тази вече
	сивееща глава и ще препълни
	той чашата на твоите прищевки
	с владения!

	__КЛЕОПАТРА__
			Нима за таз глава
	говориш, скъпи мой!

	__АНТОНИЙ__
			Назад към него!
	Кажи му, че цветът на младостта,
	със който той окичен е, изисква
	от него личен подвиг. Легиони,
	пари, галери би могъл да има
	и някой пъзльо; и едно детенце
	могло би да надвива чрез добри
	военачалници. И затова
	аз предизвиквам го да се откаже
	от своите предимства и излезе
	със мен, залязващия, на двубой!…
	Не, по-добре е писмено! Ела!

N	Излиза, следван от Евфроний.

	__ЕНОБАРБ__
	Да, много вероятно! На върха
	на свойта сила Цезар ще заложи
	победата си в цирково двуборство
	на гладиатори! Сега разбирам,
	че нашият разсъдък е във връзка
	със битието ни и че когато
	отвън нещата ни вървят надолу,
	отпада с тях и вътрешната мощ.
	Да мисли, че преливащият Цезар
	двубоя ще приеме с него, който
	опразнен е от всичко! Цезар, ти
	сразил си и ума му!

N	Влиза Прислужник.

	__ПРИСЛУЖНИКЪТ__
			Вест от Рим!

	__КЛЕОПАТРА__
	Без други церемонии? Девойки,
	погледайте, пред вехнещата роза
	как стискат нос тез, дето на колене
	се влачеха пред пъпката!… Да влезе!

N	Прислужникът излиза.

	__ЕНОБАРБ__ _(настрани)_
	Във мен се борят преданост и ум.
	Да бъдеш верен на един безумец,
	е жива лудост; ала верността
	към падналия господар надвива
	надвилия го и с това остава
	в историята.

N	Влиза Тирей.

	__КЛЕОПАТРА__
			Волята на Цезар?

	__ТИРЕЙ__
	Изслушай я на четири очи!

	__КЛЕОПАТРА__
	Приказвай смело! Тук са само свои.

	__ТИРЕЙ__
	Чии? И на Антоний може би?

	__ЕНОБАРБ__
	Приятели са нужни на Антоний,
	тъй както и на Цезар. Ако Цезар
	поиска, господарят ни ще бъде
	приятел с него; и тогава ние
	ще бъдем с този, със когото той е —
	и значи с Цезар!

	__ТИРЕЙ__
			Щом е тъй, царице,
	знай: Цезар моли в тежкия си час
	да взимаш под внимание това,
	че той е Цезар.

	__КЛЕОПАТРА__
			Царствен жест. Нататък.

	__ТИРЕЙ__
	Той знае, че от страх, а не от обич
	прегърнала си Марк Антоний…

	__КЛЕОПАТРА__
				О!

	__ТИРЕЙ__
	… и счита, че честта ти е била
	насила опетнена; за което
	скърби със тебе.

	__КЛЕОПАТРА__
			Той е бог и вижда
	самата правда. Мойта обич беше
	не доброволно дадена, а взета
	със принуждение!

	__ЕНОБАРБ__ _(настрани)_
			По тоз въпрос
	попитал бих Антоний! Господарю,
	щом даже и най-близката ти бяга,
	ти, явно, тъй издънен си, че трябва
	да те оставим да потъваш сам!

N	Излиза.

	__ТИРЕЙ__
	Ще мога ли, царице, да предам
	на Цезар твоята молба към него?
	Защото той почти те умолява
	да му поискаш нещо и, повярвай,
	ще бъде искрено щастлив да види
	как правиш от победата му стълба
	за себе си, особено ако
	би чул, че ти, оставила Антоний,
	поставяш бъдещата си съдба
	под неговия жезъл на световен
	домовладетел.

	__КЛЕОПАТРА__
			Как е твойто име?

	__ТИРЕЙ__
	Тирей, царице.

	__КЛЕОПАТРА__
			Пратенико драги,
	кажи на Цезар, че целувам с трепет
	ръката му; че коленопреклонно
	в нозете му поставям своя скиптър;
	че съм готова от гласа, пред който
	прекланя се земята, да изслушам
	присъдата си!

	__ТИРЕЙ__
			Благороден избор!
	Когато, срещайки съдба враждебна,
	разсъдъкът ни се задоволява
	със постижимото, не може нищо
	да му препречи пътя. Разреши ми
	да сложа на ръката ти тоз дълг
	на мойто уважение!

	__КЛЕОПАТРА__ _(поднася му ръка за целувка)_
			Бащата
	на твоя Цезар често, след като
	обмислял бе кои царства да срине,
	обичаше да гали и целува
	тез недостойни пръстчета.

N	Влизат Антоний и Енобарб.

	__АНТОНИЙ__
				Милувки,
	кълна се в Юпитера Гръмовержец!
	Ти кой си, рабе?

	__ТИРЕЙ__
			Само изпълняващ
	повелята на земния владика,
	на най-достойния да бъде слушан
	на тоя свят!

	__ЕНОБАРБ__ _(настрани)_
		И боят не ти мърда!

	__АНТОНИЙ__
	Слуги!… Сто дявола! Ах, ястреб!… Где сте,
	негодници?… Властта ми изветря!
	Доскоро, като викнех: „Хей!“, царе
	се блъскаха като деца със вик:
	„Какво да сторим?“… Глухи ли сте всички
	Аз още съм Антоний!
N	Влизат неколцина Прислужници.
			Този шут
	да се нашиба, както подобава!

	__ЕНОБАРБ__ _(настрани)_
	По-лесно се играе с младо лъвче,
	отколкото с лъв, дряхъл и умиращ!

	__АНТОНИЙ__
	Нашибайте го, казах! Който дръзне —
	дори и да е първият от всички,
	които са съюзници на Цезар! —
	да пипне тази… как да я наричам,
	откак престана да е Клеопатра?…
	Нашибайте го здраво! Докато
	устенца изкриви като хлапе
	и заскимти за милост!

	__ТИРЕЙ__
			Марк Антоний!…

	__АНТОНИЙ__
	Нашибайте го и го доведете
	отново тука! Този шут самичък
	ще отнесе едно писмо от мен
	на господаря си!
N	Прислужниците излизат, извеждайки Тирей.
	Когато те видях, ти беше вече
	полуувехнала! Нима оставих
	без гънчица постелята си в Рим,
	чеда не пожелах от брак законен
	с една светица, за да бъда мамен
	от някаква, която се заглежда
	в слугите ми?

	__КЛЕОПАТРА__
		Добри ми господарю!…

	__АНТОНИЙ__
	Ти винаги била си леконравна,
	ала когато ний закоравеем
	в пороците си, боговете мъдри
	зашиват клепките ни, задушават
	ума ни в собствената наша смрад,
	подучват ни да славим свойта грешка
	и смеят ни се, гледайки как гордо
	вървим към пропастта!

	__КЛЕОПАТРА__
			Дотам ли стигна!

	__АНТОНИЙ__
	Заварих те като студена мръвка
	във блюдото на Цезар!… Туй да беше!
	И Цезар те е взел, огризка вече,
	от Кней Помпей!… И нека не говорим
	за тез-онез горещи часове,
	които често зобала си скришом
	от хорската мълва! Защото ти,
	макар да подозираш какво значи
	„умереност“, уверен съм, не знаеш
	какво е тя!

	__КЛЕОПАТРА__
		Защо е всичко туй?

	__АНТОНИЙ__
	Да позволяваш на един от тези,
	които длан протягат за почерпка
	с „Да ви поживи Бог!“, да си играе
	с ръката ти — печат недосегаем,
	светиня за сърцата на царе!
	Да бяхме на Базанските полета,
	бих надмучал рогатото им стадо*46,
	[*46 _„… Базанските полета… рогатото им стадо…“_ — намек за „рогата“ на Антоний; образът е взет от Давидовите псалми: областта Базан в Мала Азия се славела със своя рогат добитък.]
	защото да беснея имам повод
	и кротко да говоря би било
	като от гърло в примка да излизат
	слова на благодарност към палача!
N	Влиза Прислужник, следван от Тирей.
	Добре ли го нашибахте?

	__ПРИСЛУЖНИКЪТ__
				Добре.

	__АНТОНИЙ__
	Пищя ли? Милост иска ли?

	__ПРИСЛУЖНИКЪТ__
				Поиска
	пощада, господарю.

	__АНТОНИЙ__
			Ако твоят
	баща е жив, да плаче, че добил е
	син вместо дъщеря! А ти без радост
	да следваш своя Цезар при триумфа,
	защото за това, че си го следвал,
	си бил нашибан! И от днес, щом зърнеш
	ръчица бяла, треска да те друса
	и в пот избива! Разкажи на Цезар
	как бил си тук приет и нека помни,
	че почва да ме дразни с това свое
	презрително натъртване на туй
	какво съм днес, забравящо какво
	съм бил преди! А аз избухвам лесно
	сега, когато моите звезди
	напуснаха високите си сфери,
	за да захвърлят своите огньове
	във бездните на ада. Ако нему
	това, което казах и извърших,
	не се понрави, в негови ръце е
	един освобожденец мой — Хипарх, —
	над него може с клещи, бич, бесило
	да ми плати! Ти сам му го поискай!
	И махай от очите ми тоз свой
	нашарен гръб!

N	Тирей излиза.

	__КЛЕОПАТРА__
		Дали ще свършиш скоро?

	__АНТОНИЙ__
	Уви, луната земна на Антоний
	е в затъмнение и му вещае
	невесел край!

	__КЛЕОПАТРА__
			Аз трябва да го чакам!

	__АНТОНИЙ__
	Нима за да ласкаеш Цезар, смигаш
	на роба му?

	__КЛЕОПАТРА__
		Не ме ли знаеш още?

	__АНТОНИЙ__
	Нима сърцето ти е лед към мен?

	__КЛЕОПАТРА__
	Ако е тъй, от него охладено
	небето с град отровен да удари
	по таз земя и първият му камък
	да разтопи живота ми, преди
	да се е сам стопил! Със втори удар
	да умъртви Цезарион и смаже
	един след други спомените кръвни
	на моята утроба, а след тях
	и целия египетски народ,
	та дълго непогребан, с леш да храни
	мухите и комарите на Нил!…

	__АНТОНИЙ__
	Спри! Аз ти вярвам! Цезар наближава
	Александрия. Тука в бой ще срещна
	съдбата му! Войската ни се би
	добре на суша; пръснатият флот
	се сбра отново и внушава страх.
	Къде си бил, мой дух? Повярвай, скъпа,
	ако се върна, за да те целуна,
	ще съм обагрен в кърви! Летописци
	ще споменават мен и моя меч!
	Не всичко е загубено!

	__КЛЕОПАТРА__
			Отново
	усещам храбрия си господар!

	__АНТОНИЙ__
	Ще бъда тройно силен, ловък, смел!
	И без пощада! Пленниците нявга
	спасяваха се със една шега —
	днес, зъби стиснал, ще изпращам всеки,
	изпречил ми се, в мрака! Дай ръка!
	И нека се нарадваме на още
	една безгрижна нощ! Извикай мойте
	невесели другари и налей
	отново в чашите! Да заглушим
	среднощната камбана! Хайде!

	__КЛЕОПАТРА__
				Днес е
	рожденият ми ден и аз си мислех,
	че той ще мине тъжно, ала щом
	Антоний пак Антоний е, и аз
	ще бъда Клеопатра!

	__АНТОНИЙ__
			Да, нещата
	ще се оправят!

	__КЛЕОПАТРА__
			Да се съобщи
	на всичките началници да дойдат
	при господаря ни!

	__АНТОНИЙ__
			Ще им говоря
	и ще накарам виното да цвръкне
	през белезите им! В мен има сок!
	Във бъдещия бой дори Смъртта
	ще ми завиди, че кося по-славно
	от чумата й!

N	Излизат всички освен Енобарб.

	__ЕНОБАРБ__
	Сега и мълнията той би срещнал
	с отворени очи! Но тази храброст
	е често плод на прекомерен страх.
	Тъй гълъбът, останал без надежда,
	напада ястреба. У Марк Антоний
	отслабващият мозък дава сила
	на смелостта, а щом духът расте
	за сметка на ума, той сам изяжда
	оръжието си. Ще гледам някак
	да го напусна.

N	Излиза.



>	Четвърто действие
>>	Първа сцена

N	В лагера на Цезар пред Александрия.
N	Влизат Цезар, Агрипа и Меценат с Войската си. Цезар чете писмо.

	__ЦЕЗАР__
	Нарича ме „хлапе“ и ме заплашва,
	че щял да ме изхвърли от Египет!
	Набил е моя пратеник и иска
	да сме се срещнели в открит двубой.
	Антоний срещу Цезар!… Съобщете
	на стария крамолник, че когато
	реша да мра, ще си намеря други,
	по-умни начини, а дотогава
	надсмивам се на призива му!

	__МЕЦЕНАТ__
				Звярът
	е капнал от гонитбата, щом вече
	извръща се да хапе. Удряй здраво!
	Не го оставяй да си вземе дъх!
	Гневът се брани зле!

	__ЦЕЗАР__
			Предизвестете
	началниците ми, че боят утре
	ще е последен. Стигат ни и тези,
	които се прехвърлиха към нас
	от неговия лагер, за да можем
	да го пленим. Таз вечер пир за всички!
	Запаси имаме дори в излишък,
	а пък войниците си заслужават
	добра почерпка. Бедният Антоний!

N	Излиза.


>>	Втора сцена

N	Александрия. В двореца на Клеопатра.
N	Влизат Антоний, Клеопатра, Енобарб, Хармиана, Ира, Алексас и други.

	__АНТОНИЙ__
	Отказва да ме срещне във двубой?

	__ЕНОБАРБ__
	Така е.

	__АНТОНИЙ__
		А защо?

	__ЕНОБАРБ__
			Защото той
	е двайсет пъти по-щастлив от теб
	и тоз двубой би бил двубой на двайсет
	срещу един.

	__АНТОНИЙ__
		Тогава още утре
	сражение по суша и море!
	Едно от двете: или ще се върна
	от него жив, или ще съживя
	умиращата своя чест във баня
	от топла кръв! А тебе, Енобарбе,
	привлича ли те битката?

	__ЕНОБАРБ__
				Жадувам
	да скоча в нея с вик: „Или-или!“

	__АНТОНИЙ__
	Войнишка реч!… Извикайте слугите!
	Желая днес да бъда на вечеря
	великодушен с тях!
N	Влизат неколцина Прислужници.
			Ти! Дай ръка!
	За честната ти служба!… И за твойта!…
	И ти!… И ти!… Навремето царе
	надварваха се с вас да ме обслужват!

	__КЛЕОПАТРА__ _(настрани, към Енобарб)_
	Какви са тез чудатости?

	__ЕНОБАРБ__ _(настрани, към Клеопатра)_
				Каквито
	поникват във ума ни от скръбта!

	__АНТОНИЙ__
	Ти също беше честен! О, да можем
	да си сменим местата: аз да стана
	тълпа слуги, а вий — един Антоний,
	та с честна служба да ви заплатя
	за верността!

	__ВСИЧКИ__
		Опазило небето!

	__АНТОНИЙ__
	Добре, добре! Довечера, тогава
	пълнете чашата ми до ръба
	и ме обслужвайте тъй, както нявга,
	когато половината земя
	прислужница ми беше като вас!

	__КЛЕОПАТРА__ _(настрани, към Енобарб)_
	Какво цели с това?

	__ЕНОБАРБ__ _(настрани, към Клеопатра)_
			Да ги разплаче.

	__АНТОНИЙ__
	Таз вечер само! Може би със нея
	ще свърши службата ви и вий вече
	не ще ме видите или ако
	ме видите, ще бъда куца сянка
	от себе си. Кой знае, може утре
	да служите на други господар.
	Не, аз ви гледам със прощален взор,
	но никой не ви гони, честни мои,
	напротив, аз, привързал се към вас,
	държа ви, както казва се, „до смърт“
	Два часа тази вечер! Само толкоз,
	и Зевс да ви закриля!

	__ЕНОБАРБ__
			Господарю,
	защо ти трябва да ги натъжа ваш?
	Виж, плачат всички. А и аз, глупакът,
	като че имам не очи, а две
	сълзливи глави лук! О, срам за нас!
	Не ни превръщай във жени!

	__АНТОНИЙ__
				Ха-ха!
	Проклет да съм, ако целял съм туй!
	Сълзите ви са чисти и от всяка
	пониква цветето на милостта!
	Не, вярвайте, вий зле сте ме разбрали
	в печален смисъл. Аз желаех само
	да ви приканя с Бакхусови факли
	да изгорим нощта. Аз твърдо вярвам,
	че утрешният ден ни обещава
	не смърт достойна, а живот с победа!
	Елате с мен във вино да удавим
	невеселите мисли!

N	Излизат.


>>	Трета сцена

N	Александрия. Пред двореца на Клеопатра.
N	Влизат двама Войници.

	__ПЪРВИ ВОЙНИК__
	Е, лека нощ, че утре бой ни чака.

	__ВТОРИ ВОЙНИК__
	И то решаващ. Лека нощ. Не чу ли
	да се говори нещо из града?

	__ПЪРВИ ВОЙНИК__
	Не, нищо. Какво има?

	__ВТОРИ ВОЙНИК__
			Слух навярно.
	Е, хайде лека!

	__ПЪРВИ ВОЙНИК__
			Лека и на тебе!

N	Влизат други двама Войници.

	__ВТОРИ ВОЙНИК__
	Братлета, днес очи, уши нащрек!

	__ТРЕТИ ВОЙНИК__
	Не се страхувайте! Спокоен отдих!

	__ЧЕТВЪРТИ ВОЙНИК__
	Ти там, аз тук!
N	Трети и Четвърти войник застават на пост, Първи и Втори войник се отдалечават.
			И утре, стига флотът
	да удържи, главата си залагам,
	че нашата пехота ще надвие!

	__ТРЕТИ ВОЙНИК__
	Да, тя е опитна и с бодър дух!

N	Звук на обои изпод земята.

	__ЧЕТВЪРТИ ВОЙНИК__
	Какъв е този звук?

	__ПЪРВИ ВОЙНИК__
			Я, чувай!

	__ВТОРИ ВОЙНИК__
				Тихо!

	__ПЪРВИ ВОЙНИК__
	Звучи във въздуха!

	__ТРЕТИ ВОЙНИК__
			Изпод земята!

	__ЧЕТВЪРТИ ВОЙНИК__
	Дали е на добро?

	__ТРЕТИ ВОЙНИК__
			Не е!

	__ПЪРВИ ВОЙНИК__
				Мълчи!
	Какво ли значи туй?

	__ВТОРИ ВОЙНИК__
			Бог Херкулес,
	безсмъртният закрилник на Антоний
	го изоставя!

	__ПЪРВИ ВОЙНИК__
			Я ела да видим
	дали и другите от караула
	го чуват като нас.

	__ВТОРИ ВОЙНИК__
			Ей, вие там!
	Не чувате ли?

	__ВСИЧКИ__ _(говорейки в надпревара)_
			Чуваме, как не!…
	На, ето!… Чудна работа!… Чуй!… Чувай!

	__ПЪРВИ ВОЙНИК__
	Магьосничество!

	__ТРЕТИ ВОЙНИК__
			Чуйте, чуйте! Ей го!

	__ПЪРВИ ВОЙНИК__
	Да го последваме, додето можем!
	Вървете с мен! Да видим где ще стихне!

	__ВСИЧКИ__
	Добре!… Невероятно!… Чудеса!

N	Излизат.


>>	Четвърта сцена

N	Александрия. В двореца на Клеопатра.
N	Влизат Антоний и Клеопатра, следвани от Хармиана и други от Свитата.

	__АНТОНИЙ__
	Доспехите ми, Ерос!

	__КЛЕОПАТРА__
			Има време.
	Ела, поспи!

	__АНТОНИЙ__
			Не, гълъбче! Хей, Ерос!
	Доспехите ми, казах!
N	Влиза Ерос, носейки доспехи.
			Закови ме
	във своето желязо, верни друже!
	Ако съдбата днес не бъде с нас,
	това ще е, защото й се смея!
	Започвай!

	__КЛЕОПАТРА__
		И аз искам да помогна.
	Това къде е?

	__АНТОНИЙ__
			Остави, недей!
	Ти обкова сърцето ми във броня,
	но тука… Не!… Това!… Това!…

	__КЛЕОПАТРА__
				Почакай!
	Ще ти помогна… Трябва да е туй.

	__АНТОНИЙ__
	Така! Сега победата е моя!…
	Видя ли я, приятелю? Побързай,
	върви да сложиш ризница и ти!

	__ЕРОС__
	Минутка, господарю!

	__КЛЕОПАТРА__
			Е, признай,
	добре ли съм я стегнала!

	__АНТОНИЙ__
				Отлично,
	и някой дръзне ли да я отхлаби,
	преди да го направя сам след боя,
	ще види мълнии! Ей, Ерос, Ерос,
	какво се маеш? Нашата царица
	те изпревари, гледай! О, любов,
	да можеше да бъдеш с мене в боя
	и да разбираше от царски труд*47,
	[*47 _„… царски труд…“_ — става дума за войната, единствения „труд“ на царете.]
	днес би могла да видиш един майстор
	на работа!
N	Влиза готов за бой Войник.
		Добрутро, храбри друже!
	Ти, виждам, знаеш бойния си дълг!
	Човек от призори се хваща с туй,
	което му е присърце!

	__ВОЙНИКЪТ__
			Пред входа,
	макар и да е рано, господарю,
	те чакат в ризници хиляда войни!

N	Викове. Тръбен звук.
N	Влизат Военачалници и Войници.

	__КАПИТАН__
	Прекрасен ден! Началнико, здравей!

	__ВСИЧКИ__
	Здравей, началнико!

	__АНТОНИЙ__
			Здравейте, всички!
	Тоз ден разцъфва рано, като дух
	на юноша, определен за слава!…
	Ха, тъй! Подай това! Така те искам!
	Каквото и да става, дай една
	целувка по войнишки! Бих заслужил
	позорен укор, ако се разсипех
	в учтивости контешки. Не, със тебе
	ще се простя като железен мъж.
	Които искат бой, да дойдат с мен
	и аз ще им го дам!… Прощавай, скъпа!

N	Излизат всички освен Клеопатра и Хармиана.

	__ХАРМИАНА__
	Царице, прибери се в свойта спалня!

	__КЛЕОПАТРА__
	Да, да, води ме! Как безстрашно тръгна!
	О, ако Цезар бе приел двубоя…
	тогава може би… но тъй… Ела!

N	Излизат.


>>	Пета сцена

N	Александрия. В лагера на Антоний.
N	Тръбен звук. Влизат Антоний и Ерос. Ветеранът ги посреща.

	__ВЕТЕРАНЪТ__
	Щастлив да е тоз ден за Марк Антоний!

	__АНТОНИЙ__
	Да бях послушал теб и твойте рани
	при Акциум и водил бой на суша!…

	__ВЕТЕРАНЪТ__
	Ако го бе направил, днес царете,
	които те оставиха, и всички
	войници, минали към Цезар, щяха
	да бъдат с теб!

	__АНТОНИЙ__
		Кой липсва тази сутрин?

	__ВЕТЕРАНЪТ__
	Извикай: „Енобарб!“ и тишината
	ще ти отвърне кой; или ще чуеш
	от лагера на Цезар глас да вика:
	„Не съм от твоите!“

	__АНТОНИЙ__
			Какво говориш?

	__ВЕТЕРАНЪТ__
	Преминал е към Цезар.

	__ЕРОС__
			Господарю,
	сандъците му до един са тук.

	__АНТОНИЙ__
	Избягал е, говориш?

	__ВЕТЕРАНЪТ__
			Точно тъй.

	__АНТОНИЙ__
	Кажи тогава, Ерос, да му пратят
	сандъците във лагера на Цезар!
	И нищо да не липсва! Напиши му
	писмо с привети. Аз ще го подпиша.
	Кажи му, че Антоний му желае
	да няма вече тъй добра причина
	да сменя господаря си. О, мойто
	нещастие поквари честни хора!
	Побързай!… Кой би казал? Енобарб!

N	Излизат.


>>	Шеста сцена

N	Александрия. В лагера на Цезар.
N	Тръбен звук. Влизат Цезар и Агрипа заедно с Енобарб, Долабела и други.

	__ЦЕЗАР__
	Агрипа, почвай боя! Разгласи,
	че волята на Цезар е Антоний
	да бъде хванат жив!

	__АГРИПА__
			Ще бъде, Цезар!

N	Излиза.

	__ЦЕЗАР__
	Не е далече времето, когато
	навред ще бъде мир. Ако денят
	ни се усмихне, с клонка от маслина
	ще свържем трите части на света*48!
	[*48 _„… трите части на света!“_ — тоест трите познати тогава континента: Европа, Африка и Азия.]
N	Влиза Вестител.

	__ВЕСТИТЕЛЯТ__
	Войската на Антоний се разгърна!

	__ЦЕЗАР__
	Агрипа да постави бегълците
	от стана на Антоний в първи ред,
	та да изглежда, че гнева си той
	излива върху себе си!

N	Излизат всички освен Енобарб.

	__ЕНОБАРБ__
	Алексас се отметна от Антоний.
	Изпратен със послание в Юдея,
	той убеди цар Ирод да премине
	към Цезар, а пък Цезар заповяда
	в награда за това да го разпънат.
	Канидий и останалите също,
	макар да са на служба, не се ползват
	с доверие и чест. Постъпих подло
	и тъй се кая, че от тоя свят
	не чакам капка радост!

N	Влиза Войник.

	__ВОЙНИКЪТ__
				Енобарбе,
	Антоний ти изпраща по човек
	имуществото ти и щедър дар
	от себе си. Аз пуснах го да мине
	и той катърите си разтоварва
	пред твоята палатка!

	__ЕНОБАРБ__
			Взимай всичко!

	__ВОЙНИКЪТ__
	Не се шегувай, Енобарбе! Туй е
	самата истина. Ти по-добре
	върви да изпроводиш преносвача!
	Аз бих го сторил сам, но съм на пост…
	А твоят господар все още има
	ръка на Юпитер!

N	Излиза.

	__ЕНОБАРБ__
			На тоя свят
	от мен по-мерзък няма и го чувствам
	по-силно от когато да било!
	О, Марк Антоний, руднико на щедрост,
	как би ме наградил за вярна служба,
	щом тъй обсипваш моята измяна
	със златен дъжд? Сърцето ми се къса!
	Ако не ме убие мъката, то аз
	друг начин ще намеря! Ала тя
	ще смогне, чувствам. Да се бия с него?
	Не, тръгвам да потърся някой ров
	за свойта смърт; и колкото по-смраден,
	по-точно ще подхожда той за моя
	опозорен живот!

N	Излиза.


>>	Седма сцена

N	Полето между двата лагера край Александрия.
N	Шум от битка. Тръбен звук и барабанен бой. Влиза Агрипа, следван от Войници.

	__АГРИПА__
	Опасно сме се врязали! Назад!
	Сам Цезар с труд се справя, а пък ние
	не сме очаквали подобен натиск.

N	Излиза заедно с Войниците си. Барабанен бой.
N	Влизат Антоний и раненият Скар.

	__СКАР__
	Това се казва битка, господарю!
	Да бяхме почнали така, отдавна
	да сме ги върнали по домовете
	с превързани глави!

	__АНТОНИЙ__
			Но ти кървиш!

	__СКАР__
	Две резки имах като „Х“; сега
	получих едно „О“, така че стана
	от „Х“ на „ОХ“!

N	Далечен сигнал за оттегляне.

	__АНТОНИЙ__
	Оттеглят се!

	__СКАР__
			Командвай!
	Да ги заврем в отходните им ями!
	За още седем рани имам място!

N	Влиза Ерос.

	__ЕРОС__
	Отстъпват, господарю! Можем вече
	да считаме победата добита!

	__СКАР__
	Не, не! След тях, след тях! Да ги подгоним
	като на лов за зайци! Ех, че радост
	да трепеш бягащи!

	__АНТОНИЙ__
			Добре, добре!
	Като завършим, ще те наградя
	веднъж за весел дух и дваж за храброст!
	Ще дойдеш ли?

	__СКАР__
			И куцайки, със теб съм!


>>	Осма сцена

N	Пред стените на Александрия.
N	Тръбен звук. Влизат с победна крачка Антоний, Скар и Войници.

	__АНТОНИЙ__
	Прогонихме го в стана му. Един
	да съобщи на нашата царица
	за славния ни подвиг! Утре рано,
	преди да зазори, ще сме пролели
	кръвта, която днеска ни убегна.
	Благодаря на всички ви за туй,
	че храбри сте и че се бихте смело
	за мойто дело, сякаш беше дело
	на всекиго от вас! Не съм видял
	тъй много Хекторовци*49 наведнъж!
	[*49 _„… тъй много хекторовци…“_ (мит.) — Хектор е един от главните герои на Троянската война, син на цар Приам и Хекуба; главен защитник на Троя. Тук „хекторовци“ е употребено в смисъл на „смелчаци, велики бойци“.]
	Жени и близки ви очакват вкъщи,
	вървете, прегърнете ги и с гордост
	разказвайте им своите дела,
	додето те със радостни сълзи
	отмиват спечената кръв по вас
	и със целувки правят да зараснат
	херойските ви рани!
N	Влиза Клеопатра.
N	Към Скар.
			Дай десница!
	На нашата велика чародейка
	ще те представя, за да награди
	делата ти със свойта благодарност!…
	О, земно слънце, обгърни с ръце
	железообкованата ми шия
	и както си във царствени одежди,
	до мене притисни се и яхни
	през бронята галопа триумфален
	на моето сърце!

	__КЛЕОПАТРА__
			О, господарю
	на господарите, храбрецо дивни,

	нима с усмивка връщаш се, спасил се
	от примката огромна на съдбата?

	__АНТОНИЙ__
	До дупка гонихме ги, славей мой!
	Момиченце, под тези сиви косми
	все още има мозък, който може
	да спори с младостта! Удостои
	напуканите устни на тогова
	със милостта на нежните си пръсти!
	Войнико, целуни ги!… В боя той
	приличаше на бог, възненавидил
	човечеството цяло!

	__КЛЕОПАТРА__
			Ще ти дам,
	приятелю безстрашни, златна броня,
	красила гръд на цар!

	__АНТОНИЙ__
			И тя ще бъде
	заслужена, дори да е в рубини
	като сияйната кола на Феб!
	Подай ръка и весело да минем
	във шествие победно през града!…
	Да вдигне всеки своя щит, накълцан
	като самия него! Ако беше
	дворецът ни способен да приеме
	това безчетно войнство, всички ние
	седели бихме на една трапеза
	и вдигали със звън наздравни чаши
	за утрешния бой, от чийто изход
	зависи скиптърът на тоя свят!
	Тръбачи, оглушете с тръбен звук
	ушите на града ни! Барабани,
	смесете с него своя гръм, така че
	небето и земята да приветстват
	завръщането ни!


>>	Девета сцена

N	В лагера на Цезар.
N	Влизат Началник на стража и двама Стражи.

	__НАЧАЛНИКЪТ__
	Ако през този час не дойде никой
	да ни смени, сами ще се завърнем
	във караулното. Нощта е светла,
	а казват, че сме щели да настъпим
	във два часа.

	__ПЪРВИ СТРАЖ__
			Денят бе лош за нас.

N	Влиза Енобарб.

	__ЕНОБАРБ__
	О, нощ, свидетелствай!…

	__ВТОРИ СТРАЖ__
			Какъв е този?

	__ПЪРВИ СТРАЖ__
	Мълчи да чуем!

	__ЕНОБАРБ__
			О, луна, и ти
	свидетелка бъди ми всеки път,
	когато с гняв човечеството спомня
	предателите си, че Енобарб
	накрай се е разкаял!

	__НАЧАЛНИКЪТ__
			Енобарб?

	__ВТОРИ СТРАЖ__
	С-с-с-т! Тихо!

	__ЕНОБАРБ__
			О, богиньо на скръбта,
	от свойта бледа гъба изцеди
	над мен отровните си нощни влаги,
	та тоз възненавиден мой живот
	от мен да се откърти! Удари
	сърцето ми о кремъчната твърдост
	на моята вина, та изсушено
	от мъката, да стане то на прах
	веднъж завинаги! О, господарю,
	във свойто благородство по-безмерен,
	отколкото съм аз във свойта подлост,
	ти само ми прости, а пък светът
	да ме запише в списъка на свойте
	изменници и бегълци… Антоний!…

N	Умира.

	__ПЪРВИ СТРАЖ__
	Да го извикаме ли?

	__НАЧАЛНИКЪТ__
			Не, почакай!
	Възможно е да каже нещо важно
	за Цезар.

	__ВТОРИ СТРАЖ__
		Как ще каже, като спи!

	__НАЧАЛНИКЪТ__
	В несвяст е сигурно. С такваз молитва
	не се заспива.

	__ПЪРВИ СТРАЖ__
			Я да проверим!

	__ВТОРИ СТРАЖ__
	Стани, приятелю!

	__ПЪРВИ СТРАЖ__
			Хей, чу ли? Ставай!

	__НАЧАЛНИКЪТ__
	Ръката на Смъртта го е отнесла!
N	Далечен барабанен бой.
	Я, чуйте! Полковите барабани
	събуждат спящите с негръмък бой!
	Часът изтече. Тоз човек е знатен —
	добре ще е да отнесем трупа му
	във караулното.

	__ВТОРИ СТРАЖ__
			Така е. Вдигай!
	Не е изключено да оживее!

N	Излизат, носейки трупа.


>>	Десета сцена

N	Полето между двата лагера.
N	Влизат Антоний, Скар и Войници.

	__АНТОНИЙ__
	Не им допаднахме по суша. Днеска
	ни готвят бой в морето.

	__СКАР__
			И на суша!

	__АНТОНИЙ__
	Бих искал да се готвят освен туй
	във въздуха и в огъня*50, та вредом
	[*50 _„… във въздуха и в огъня…“_ — земя, вода, въздух и огън са четирите стихии (елементи), от които се смятал изграден светът.]
	да ги сразим! Пехотата ще бъде
	със нас по хълмовете на града.
	Аз дадох заповед и флотът вече
	напуска пристана. Върви със мен!
	Ще идем, хе там, горе, откъдето
	ще можем да следим като на длан
	движенията му!

N	Излизат.


>>	Единадесета сцена

N	Другаде между двата лагера.
N	Влиза Цезар, следван от Войници.

	__ЦЕЗАР__
	По суша ще изчакаме врага,
	а той не вярвам да започне бой,
	понеже най-добрите му войници
	са на галерите. След мен, да вземем
	добри позиции във долината!

N	Излизат.


>>	Дванадесета сцена

N	Пред стените на Александрия.
N	Влизат Антоний и Скар.

	__АНТОНИЙ__
	Не са се още сблъскали. Ще ида
	до оня бор и като видя ясно
	картината на боя, ще ти кажа
	нагде клонят нещата.

N	Излиза.
N	Тръбен звук и шум на морски бой.

	__СКАР__
			Чух да казват,
	че лястовици си били лепили
	гнезда по Клеопатрините мачти.
	Авгурите*51 се мръщят и мълчат:
	[*51 _Авгури_ — жреци в древния Рим, които гадаели за волята на боговете по вътрешностите на жертвените животни и полета на птиците.]
	не знаели как трябва да тълкуват
	поличбата. Антоний ту е бодър,
	ту паднал духом: пъстрият му жребий
	го прави да се мята от страха
	за туй, което има, във мечтата
	за туй, което няма!

N	Влиза отново Антоний.

	__АНТОНИЙ__
			Край! Провал!
	Загубено е всичко! Тази подла
	египтянка ми измени и моят
	прекрасен флот премина към врага:
	видях ги — хвърлят шапки към небето
	и вече чукат чаши като стари
	приятели! Трикратна стърво, ти,
	да, ти продаде ме на тоз новак
	и моето сърце воюва вече
	със тебе само!… Разпусни войските,
	защото, отмъстя ли си на тази
	магьосница, за мен войната свършва.
	Кажи им да се пръскат! Тръгвай, казах!
N	Скар излиза.
	О, слънце, твоя изгрев вече няма
	да видя аз! Антоний се разделя
	със щастието си. Във този миг
	те дават си ръка за сетно сбогом.
	Дотам да стигне! Всичките, които
	ми близаха краката като псета
	и на които давах всичко, днес
	лигавят със хвалбите си цъфтежа
	на Цезар, а пък царственият бор,
	стърчащ над тях, умира, изоставен,
	с обелена кора! Ах, таз фалшива
	египетска душица! Невъзможно!
	Чаровницата, в чийто нежен поглед
	четях дали да тръгвам на война,
	или да сключвам мир, чиято ласка
	за мен бе висша цел в живота, в миг
	по цигански с измама панаирска
	да ми опразни джоба?… Ерос! Ерос!
N	Влиза Клеопатра.
	Назад, магьоснице!

	__КЛЕОПАТРА__
			Защо си гневен
	към своята любов, о, господарю!

	__АНТОНИЙ__
	Изчезвай бързо или ще ти дам
	заслуженото и оставя Цезар
	със помрачен триумф! Не, нека той
	те отведе във Рим, за да те гледат
	ревящите плебеи как се влачиш
	след колесницата му като черно
	петно на своя пол; да те показва
	във клетка като циркаджийски урод
	пред паплач малоумна; да остави
	Октавия да издере със нокти
	лицето ти!
N	Клеопатра излиза.
		Добре че се измъкна,
	ако да бъдеш жива, е добре;
	но да те бях убил във яростта си,
	май щеше да е по-добре, защото
	осуетил бих със едничка смърт
	безбройни други!… Ерос, где си, Ерос!
	Кентавровата риза ме гори*52!
	[*52 _„… Кентавровата риза… тежкия кривак…“_ (мит.) — кентавърът Нес измамил жената на Херкулес, Деянира, и тя изпратила по роба Лихас една риза, напоена с кръвта на кентавъра, на своя съпруг, която трябвало да го привлече към нея, но всъщност била отровна и причинила мъчителната смърт на хероя; огромният кривак е оръжието, с което Херкулес е представян в живописта и скулптурата.]
	Херакле, научи на свойта ярост
	потомъка си, та да метне Лихас
	до рога на луната, и с ръцете,
	въртели тежкия кривак, смаже
	доброто в мен! Тя трябва да умре!
	Продаде ме таз вещица на своя
	хлапак от Рим и ето ме, загивам
	във клопката й; ала тя за нея
	ще ми плати с живота си!… Хей, Ерос!

N	Излиза.


>>	Тринадесета сцена

N	Александрия. В двореца на Клеопатра.
N	Влизат Клеопатра, Хармиана, Ира и Мардиан.

	__КЛЕОПАТРА__
	Спасете ме, жени! Той луд е както
	Аякс, лишен от щита на Ахила*53!
	[*53 _„… Аякс, лишен от щита на Ахила!“_ (мит.) — гръцкият херой от Троянската война Аякс изпаднал в ужасен пристъп на ярост, когато оръжието на загиналия Ахил било дадено не нему, а на Одисей.]
	Не е бил Тесалийският глиган*54
	[*54 _Тесалийският глиган_ (мит.) — звяр, който върлувал в древногръцкото царство Калидония и бил убит от сина на неговия владетел Мелеагр.]
	тъй яростен!

	__ХАРМИАНА__
		Към гробницата! В нея
	ще се заключиш и ще разгласим,
	че си умряла. За една царица
	по-лесно е да се прости с живота,
	отколкото с величието.

	__КЛЕОПАТРА__
				Да!
	Към гробницата! Мардиан, върви
	и съобщи му, че съм се убила
	със неговото име на уста!
	Бъди печален! И ела след туй
	да ми разкажеш как го е приел!
	Към гробницата!

N	Излизат.


>>	Четиринадесета сцена

N	Александрия. Другаде в двореца на Клеопатра.
N	Влизат Антоний и Ерос.

	__АНТОНИЙ__
	Кажи ми, Ерос, виждаш ли ме още?

	__ЕРОС__
	Да, господарю!

	__АНТОНИЙ__
			Често някой облак
	добива вид на змей, а друг на мечка,
	на лъв, на замък със зъбати кули,
	на остров странен или синкав рид,
	по който дървесата се люлеят
	с трептенето на въздуха. Навярно
	си виждал тез измамливи декори
	на вечерта.

	__ЕРОС__
		И даже много пъти.

	__АНТОНИЙ__
	Което току-що било е кон,
	се слива със променливите пари,
	като вода с вода, и в миг изчезва.

	__ЕРОС__
	Така е, господарю.

	__АНТОНИЙ__
			И така е
	и с господаря ти, мой малки Ерос.
	Виж, още съм Антоний, но със мъка
	опазвам тази видимост. Воювах
	зарад владетелката на Египет
	със мисълта, че нейното сърце
	е мое, както нейно беше мойто
	и с него хиляди, които то
	привлякло бе към себе си (сега
	загубени!), а тя, а тя, о, Ерос,
	на Цезар сече картите така,
	че козовете му да бият мойте
	един след друг!… Не, Ерос, не плачи!
	Не свърших друго, но ще знам да свърша
	със себе си!
N	Влиза Мардиан.
			Ах, твойта господарка
	открадна меча ми!

	__МАРДИАН__
			Не, не, Антоний!
	Тя любеше те и до края свърза
	съдбата си със твойта!

	__АНТОНИЙ__
			Вън оттук,
	скопецо нагъл! Тя ми измени
	и ще плати с живота си!

	__МАРДИАН__
				С живот
	човек не може два пъти да плаща.
	Което ти се каниш да й сториш,
	тя стори си го вече. „О, Антоний!
	О, храбри мой Антоний!“ — това беше
	последната й реч и стон възпря
	между сърце и устни твойто име,
	така че то погребано остана
	във тялото й!

	__АНТОНИЙ__
			И умря?

	__МАРДИАН__
				Умря!

	__АНТОНИЙ__
	Снеми доспехите ми, Ерос! Вече
	трудът на дългия ми ден завърши
	и време е за сън.
N	Към Мардиан.
			А ти върви!
	Това, че жив те пускам, ти заплаща
	богато за усилието.
N	Мардиан излиза.
			Смъквай!
	И седмокатният Аяксов щит
	не би опазил от подобен удар
	сърцето ми! Разпуквай се, о, гръд!
	Сърце, веднъж поне бъди по-силно
	от клетката си! Сваляй, Ерос! Вече
	не съм войник. Нагръднико измачкан,
	със чест те носих — сбогом!… Остави ме!
N	Ерос излиза.
	О, аз ще те догоня, Клеопатро,
	и ще изпрося прошката ти с плач!
	Да, трябва да го сторя! Вече всяка
	отсрочка е мъчение. Когато
	угаснал е светилникът ти, лягай!
	Защо да бродиш в тъмното? Безцелна
	е всяка стъпка, всеки гърч затяга
	по-плътно примката. Печат и край!
	Хей, Ерос!… Ида, скъпа!… Ерос! Ерос!…
	Царице, чакай ме! О, там, където
	душите се разхождат сред цветя,
	ръка в ръка, пий с теб ще се явим
	и всички, възхитени, ще се струпат
	около нас, оставили без свита
	Дидона и Еней*55!… Хей, Ерос, Ерос!
	[*55 _Дидона и Еней_ — герои на поемата „Енеида“ от римския поет Виргилий. Дидона била картагенска царица, която се влюбила в избягалия от опожарената Троя Еней. Когато той я изоставил на път за Италия, Дидона се хвърлила в горяща клада и загинала. Тук двамата са споменати като прочута любовна двойка.]

N	Влиза отново Ерос.

	__ЕРОС__
	На твойте заповеди, господарю!

	__АНТОНИЙ__
	Откак е мъртва Клеопатра, аз
	живея в срам такъв, че боговете
	ме гледат със погнуса! Аз, аз, който
	света разрязвах с меч и застроявах
	смарагдните Нептунови пространства
	със градове от кораби, отстъпих
	по смелост на една жена, която
	със свойта смърт на Цезар сякаш каза:
	„А аз надвих пък себе си!“ Ти, Ерос,
	ми се закле, че ако видя нявга
	потеря от безчестия и мъка
	да ме преследва неизбежна, ти
	по моя заповед ще ме убиеш.
	Часът дошъл е. Хайде, Ерос, удряй!
	Не мене ще пронижеш ти, а Цезар
	в сърцето на триумфа му. Върни
	кръвта във бузите си!

	__ЕРОС__
			Господарю,
	ти искаш туй от мене, пред което
	и партските стрели, макар враждебни,
	във смут се отклоняваха!

	__АНТОНИЙ__
				А ти
	нима би искал от прозорец в Рим
	да видиш господаря си завързан,
	привел покорно врат, с лице, което
	дори не спомня прежната му гордост,
	да крачи след подвижния престол
	на тържествуващия Цезар, шибан
	от неговия смях?

	__ЕРОС__
			Не, туй не искам!

	__АНТОНИЙ__
	Тогава удряй! Ударът в сърцето
	сега е цяр за мен. Измъквай меча,
	послужил толкова добре на твойто
	отечество!

	__ЕРОС__
		Смили се, господарю!

	__АНТОНИЙ__
	Когато аз дарих ти свободата,
	обет ми даде ти, че ще го сториш,
	щом кажа ти. Измъквай меча, хайде,
	или услугите ти досега
	били са само рожби на случайност!
	Измъквай го, ти казвам!

	__ЕРОС__
				Но тогава
	от мене отвърни лика си, който
	цял свят боготвори!

	__АНТОНИЙ__
			Съгласен. Ето!

N	Извръща лице.

	__ЕРОС__
	Измъкнах го.

	__АНТОНИЙ__
		Тогава какво чакаш,
	та не замахваш с него?

	__ЕРОС__
			Господарю,
	преди да съм замахнал, нека първо
	си кажем „Сбогом!“

	__АНТОНИЙ__
			Ти го каза вече.
	Аз връщам ти го: „Сбогом!“

	__ЕРОС__
				Сбогом, мой
	велики, несравними господарю!
	Веднага ли?

	__АНТОНИЙ__
		Веднага, верни Ерос!

	__ЕРОС__
	Добре тогава! Тъй не ще скърбя
	по мъртвия Антоний!

N	Пробожда се.

	__АНТОНИЙ__
			Храбри Ерос,
	ти, три пъти по-доблестен от мен,
	ми даваш пример. Двама с мойта скъпа
	вий надсияхте ме по благородство
	пред летописците. Но аз в смъртта си
	ще бъда като млад жених, забързан
	към брачното легло! Мой меч, изскачай!
	О, Ерос, твоят господар е в туй
	твой ученик: това от теб го зная!…
N	Хвърля се върху меча си.
	Нима съм жив?… Не мога да умра?…
	Хей, стражи! Довършете ме!

N	Влизат Дерцет и неколцина Стражи.

	__ПЪРВИ СТРАЖ__
				Кой вика?

	__АНТОНИЙ__
	Приятели, оказах се неловък!
	Свършете вий, което аз започнах!

	__ВТОРИ СТРАЖ__
	Звездата падна!

	__ПЪРВИ СТРАЖ__
			Времето се спря!

	__ВСИЧКИ__
	Уви! Уви!

	__АНТОНИЙ__
		О, кой ще ме довърши?

	__ПЪРВИ СТРАЖ__
	Аз не!

	__ВТОРИ СТРАЖ__
		И аз не мога!

	__ТРЕТИ СТРАЖ__
				И аз също!

N	Стражите излизат.

	__ДЕРЦЕТ__
	Ти сам със свойта смърт ни заповядваш
	да бягаме. Тоз меч ще препоръча
	Дерцет пред Цезар!

N	Взема меча на Антоний.
N	Влиза Диомед.

	__ДИОМЕД__
			Де е Марк Антоний?

	__ДЕРЦЕТ__
	Хе, там е!

	__ДИОМЕД__
		Жив ли е? Защо мълчиш?

N	Дерцет излиза.

	__АНТОНИЙ__
	О, Диомеде, меча си измъквай
	и мушкай ме, додето не ме видиш
	безжизнен труп!

	__ДИОМЕД__
			Върховни господарю,
	царицата ме прати…

	__АНТОНИЙ__
			Кой те пратил?
	Кога това?

	__ДИОМЕД__
		Сега!

	__АНТОНИЙ__
			Къде е тя?

	__ДИОМЕД__
	Във свойта гробница. Като разбра,
	че ти я подозираш в сговор с Цезар
	(в какъвто няма тя да встъпи нивга!)
	и че не може да смири гнева ти,
	тя заповяда да ти съобщят,
	че е умряла, но след туй, обзета
	от страх какво ще стане, прати мен
	да ти разкрия правдата, която,
	боя се, иде късно.

	__АНТОНИЙ__
			Твърде късно,
	добри ми Диомеде! Ще те моля,
	повикай стражите ми!

	__ДИОМЕД__
			Стражи, хей!
	Къде е стражата на господаря?
	Да дойдат всички тука!

N	Влизат неколцина Стражи.

	__АНТОНИЙ__
				Верни мои,
	ще ви помоля да ме отнесете
	при Клеопатра. И с това приключва
	дългът ви спрямо мен.

	__ПЪРВИ СТРАЖ__
			О, господарю,
	скърбим, че не можа да надживееш
	най-верните си!

	__ВСИЧКИ__
			О, печален ден!

	__АНТОНИЙ__
	Приятели, не радвайте Съдбата
	със своя плач. Макар да ни наказва,
	да я посрещнем със „Добре дошла!“
	и със това да я накажем ний!
	Аз водил съм ви неведнъж — ваш ред е
	вий мене да поносите! Така!

N	Всички излизат, носейки Антоний.


>>	Петнадесета сцена

N	Александрия. Гробницата на египетските царе.
N	Влиза*56 Клеопатра, придружена от Хармиана, Ира и Прислужнички.
	[*56 _„… влиза…“_ — повечето от ремарките на Шекспировите пиеси не са от самия автор, а са прибавени по-късно. Така на това място мнозина редактори прибавят забележката „горе“, за да уточнят, че сцените в гробницата на Клеопатра според тях се играели на така наречената „горна сцена“ в елисаветинския театър — нещо твърде невероятно поради нейните малки размери.]

	__КЛЕОПАТРА__
	Не, Хармиано! Няма да изляза
	оттука никога!

	__ХАРМИАНА__
			Не, не, царице!
	Не бива! Утеши се!

	__КЛЕОПАТРА__
			Не желая!
	Добре дошли, беди и злополуки,
	ала утехите — далеч от мен!
	Скръбта ми трябва да е съразмерна
	с огромността на своята причина!…
N	Влиза Диомед.
	Умрял ли е? Кажи!

	__ДИОМЕД__
			Смъртта витае
	над челото му, но е още жив.
	Донесоха го стражите му тук.
	Хвърли навънка взор и ще го видиш!

N	Влизат Стражи те, носейки Антоний.

	__КЛЕОПАТРА__
	О, слънчево светило, овъгли
	прозрачната си сфера*57! Да помръкне
	[*57 _„… О, слънчево светило… сфера…“_ — съгласно Птолемеевата система всички планети, към които било причислявано и Слънцето, се движели около Земята и били закрепени в прозрачни сфери.]
	менливото гъмжило на света!
	О, мой Антоний! Скъпи ми Антоний!
	Антоний мой! О, Хармиано, Ира,
	теглете с мен! Приятели, отдолу
	помагайте да го издигнем!

	__АНТОНИЙ__
				Тихо!
	Антоний е надвит, но не от Цезар.
	Той сам над себе си възтържествува!

	__КЛЕОПАТРА__
	Тъй трябваше да бъде: да не смогне
	да победи Антония друг някой
	освен Антоний сам. Но, о, беда!

	__АНТОНИЙ__
	Царице, аз умирам. Туй е краят.
	Умирам и измолвам от смъртта си
	една целувка бедна и последна
	сред хилядите!…

	__КЛЕОПАТРА__
			Страх ме е, мой скъпи!
	Прости ми, но не искам да ме хванат!
	Щастливият триумф на Цезар няма
	да се закичи с мен! Додето имат
	кинжалите, отровите, змиите
	връх, действие и жило, твойта кротка
	Октавия не ще спечели чест,
	осъждайки ме с опрощаващ поглед!
	Но ти ела, Антоний мой! Девойки,
	да го издърпаме догоре! Хайде,
	приятели!

	__АНТОНИЙ__
		Побързайте! Умирам…

	__КЛЕОПАТРА__
	О, как тежиш сега, любими мой!
	Предишната ти мощ се е изцяло
	превърнала в тегло! Да бях Юнона,
	бих пратила крилатия Меркурий*58
	[*58 _Меркурий_ (мит.) — римски бог на търговците и крадците; съответстващ на гръцкия Хермес.]
	да те издигне и постави редом
	със Юпитер! Ела! Глупците само
	говорят празни приказки! Ела!
N	Антоний бива издигнат в гробницата.
	Ела при мен! Ела при мен! Умри
	тук, дето си живял, и оживей
	от моите целувки! О, да можех
	с тез устни да ти дам живот, аз бих
	ги изхабила, ето тъй!

	__ВСИЧКИ__
			О, скръб!

	__АНТОНИЙ__
	Царице, аз умирам. Дай ми вино
	и остави ме да ти кажа…

	__КЛЕОПАТРА__
				Не!
	Ти мене остави да обругая
	таз блудница Фортуна, тъй че тя
	да си строши чекръка*59 от обида!
	[*59 _Фортуна_ (мит.) — богиня на щастието у древните римляни, изобразявана обикновено стъпила върху въртящо се колело.]

	__АНТОНИЙ__
	Не, чуй, царице! Измоли от Цезар
	да ти даде закрила и достойнство!

	__КЛЕОПАТРА__
	Те мъчно вървят заедно.

	__АНТОНИЙ__
				Не вярвай
	на никого от хората на Цезар
	освен на Прокулей!

	__КЛЕОПАТРА__
			Ще вярвам само
	на тез ръце и нито на един
	от хората на Цезар!

	__АНТОНИЙ__
	Недей оплаква горестния край
	на моя жизнен път, а облекчи
	тъгата си със радостния спомен
	за прежното ми щастие! Аз бях
	най-благородният и най-велик
	владетел на света, а и сега
	умирам с чест, шлем свалям без позор
	пред сънародник, като син на Рим,
	надвит от син на Рим… Не мога вече…
	Животът ме напуска…

	__КЛЕОПАТРА__
			О, най-дивни,
	най-драгоценни на света, нима
	наистина умираш? И не мислиш
	за мен, оставаща на този свят,
	без теб по-лош от кочина? О, вижте,
	короната на таз земя се стапя!
N	Антоний умира.
	О, господарю мой! Увехна лаврът
	на воинската слава! Рухна стълбът
	на храбростта! Мъжете се снизиха
	по смелост до момите и децата!
	Изчезна единичното и равен,
	невзрачен свят ще се простира вечер
	под хладната луна!

N	Припада.

	__ХАРМИАНА__
			Недей, царице!

	__ИРА__
	Умря и тя!

	__ХАРМИАНА__
		О, господарко! Чуй!

	__ИРА__
	Царице!

	__ХАРМИАНА__
		Господарко! Господарко!

	__ИРА__
	Властителко! Царице на Египет!
	Императрице!

	__ХАРМИАНА__
			Тихо, тихо, Ира!

	__КЛЕОПАТРА__
	Сега жена като коя да е
	и в плен на същата нещастна страст,
	измъчваща най-долната доячка
	или слугиня. Скиптъра си аз
	бих хвърлила на злите богове,
	за да им кажа, че тоз свят бе равен
	на техния, преди да ми откраднат
	най-скъпия му накит! А сега?
	Без ропот да търпиш, е долно скотство,
	а да беснееш — болест, подходяща
	за кучета! Защо тогаз човек,
	ако Смъртта се бави, да не влезе
	неканен във потайния й дом?…
	Момичета, какво ви стана? Стига!
	Недей унива! Хайде, Хармиано!
	Девойки мои, вижте го! О, вижте,
	светилникът ни догоря, угасна!
	Но ние ще го погребем и сетне,
	по римски, ще накараме Смъртта
	да се гордее с нас! Елате, хайде!
	О, колко станал е студен съсъдът
	на жаркия му дух! Жени, елате!
	Сами сме, без приятели, освен
	духа ни твърд и края мигновен!



>	Пето действие
>>	Първа сцена

N	Александрия. В лагера на Цезар.
N	Влизат Цезар, Агрипа, Долабела, Меценат, Гал, Прокулей и други.

	__ЦЕЗАР__
	Върви и убеди го, Долабела,
	да се предава. Той е разгромен
	и всички тези негови отсрочки
	са смехотворни!

	__ДОЛАБЕЛА__
			Тръгвам, господарю!

N	Излиза.
N	Влиза Дерцет, носещ меча на Антоний.

	__ЦЕЗАР__
	Какво е туй? И кой си ти, явил се
	така пред Цезар?

	__ДЕРЦЕТ__
			Казвам се Дерцет
	и служих на Антоний, който беше
	достоен повече от всеки друг
	за вярно служене. Докато той
	стоеше и говореше, бях с него
	срещу противниците му. Сега,
	ако ме искаш, негов както бях,
	от днес ще бъда твой; ако ли не,
	вземи живота ми!

	__ЦЕЗАР__
			Какво ми носиш?

	__ДЕРЦЕТ__
	Смъртта на Марк Антоний.

	__ЦЕЗАР__
				Невъзможно!
	Провалът на един подобен колос
	би произвел по-страшен трус. Той би
	захвърлил лъвовете в градовете,
	а хората — във лъвските бърлоги!
	Смъртта на Марк Антоний не е смърт
	каква да е — в туй име се съдържа
	едната половина на света!

	__ДЕРЦЕТ__
	Повтарям, Цезар, той умря. Но не
	от меча на съдебния палач
	и не от нож наемен. Със ръката,
	записала честта му в толкоз битки,
	сърцето му прободе се само.
	Това е мечът, с който той го стори.
	Откраднах го от раната му. Виж го,
	обагрен с благородната му кръв!

	__ЦЕЗАР__
	Приятели, и вий сте скръбни, виждам.
	Небето ме упреква, но това
	е вест, която може да оплакне
	и царски взор!

	__АГРИПА__
			Човек е чудно нещо
	и често се разкайва, щом постигне
	желаните си цели.

	__МЕЦЕНАТ__
			У Антоний
	добро и зло се смесваха по равно.

	__АГРИПА__
	Човек с тъй рядък дух не съм видял,
	но за да бъдем хора, боговете
	даряват ни пороци… Цезар плаче!

	__МЕЦЕНАТ__
	Когато тъй голямо огледало
	е сложено пред него, ще не ще,
	съглежда себе си!

	__ЦЕЗАР__
			О, Марк Антоний,
	аз тласнах те към туй. Но много язви
	церят се с нож и щях да ти покажа
	аз залеза си, ако своя ти
	не беше ми показал. Този свят
	бе тесен за нас двамата. Но днес,
	мой братко и съюзнико във всички
	велики начинания, мой друже
	във управлението на света,
	другарю бойни мой, десницо моя,
	сърце, в което моето сърце
	изливаше се цяло, аз бих искал
	през сълзи да ти кажа как скърбя,
	че двете ни звезди се разделиха,
	разкъсвайки великия ни сговор!
	Приятели…
N	Влиза Египтянин.
			Но да отложим туй!
	По външността на тоз човек отгатвам
	какво го е довело… Кой си ти?

	__ЕГИПТЯНИНЪТ__
	Един злочест египтянин, изпратен
	с послание от своята царица.
	Във гробницата си — имот последен —
	тя чака да узнае твойта воля,
	та своевременно да се стесни
	във отредения за нея жребий.

	__ЦЕЗАР__
	Кажи й да не се страхува. Скоро
	доверен наш човек ще я зарадва
	с най-почетни решения за нея.
	Великодушието е за Цезар
	природен дар.

	__ЕГИПТЯНИНЪТ__
			Небето да те пази!

N	Излиза.

	__ЦЕЗАР__
	По-бързо, Прокулей! Върви, кажи й,
	че Рим не иска да я позори!
	Не й отказвай ни една утеха,
	която мъката й би желала,
	за да не би във царската си гордост,
	убивайки се, да убие смъртно
	триумфа ни; защото, жива в Рим,
	тя него ще направи вековечен.
	Върви и се върни да ми докладваш
	какво е казала и как изглежда!

	__ПРОКУЛЕЙ__
	Отивам, Цезар!

	__ЦЕЗАР__
			Гал, върви със него!
	Къде е Долабела? Нека иде
	и той да му помогне!

	__ВСИЧКИ__
			Долабела!

	__ЦЕЗАР__
	Не, спомних си къде го бях изпратил.
	Ще се завърне скоро. Вий елате
	да ви покажа в моята палатка
	писмата си и да ви убедя,
	че съм показал сдържаност и бил съм
	против желанието си въвлечен
	във таз война. Ще видите! Елате!

N	Излизат.


>>	Втора сцена

N	Александрия. Гробницата.
N	Влизат Клеопатра, Хармиана, Ира и Мардиан.

	__КЛЕОПАТРА__
	От отчаяние ми стана леко.
	Какво е да си Цезар? Глупост! Нищо!
	Нали не си Съдба? А щом не си,
	то значи си прислужник, изпълнител
	на волята й. Истински велико
	е да извършиш делото, което
	приключва в миг със другите дела,
	и, оковал преврати и обрати,
	навеки да заспиш, за да не вкусваш
	от тази смрадна тор, която храни
	царе и просяци!

N	Влиза Прокулей.

	__ПРОКУЛЕЙ__
	Царице на Египет, приеми
	приветите на Цезар, който чака
	да чуе твойто искане към него!

	__КЛЕОПАТРА__
	А как се казваш?

	__ПРОКУЛЕЙ__
			Прокулей.

	__КЛЕОПАТРА__
				Антоний
	ми каза да ти вярвам, ала аз
	не се страхувам от лъжа, защото
	не чакам вече нищо. Ако Цезар
	държи една царица да протяга
	ръка за милостиня, нека знае,
	че за честта на своя сан тя може
	да проси само царство, нищо друго.
	Ако дари Египет на сина ми,
	пред трона му ще падна, благодарна
	за моето, което ми е дал.

	__ПРОКУЛЕЙ__
	Бъди спокойна! Твоята съдба
	е в царствена десница. Довери се
	на моя господар, чиято милост
	е толкоз изобилна, че прелива
	към всички искащи я. Позволи ми
	да му изкажа твоето покорство
	и ти ще имаш победител, който,
	преди да коленичиш за пощада,
	ще те повдигне с просба да приемеш
	услугите му!

	__КЛЕОПАТРА__
		Моля те, кажи му,
	че се признавам негова васалка,
	че му предавам цялата си власт
	и, учейки духа си на смиреност,
	жадувам да застана час по-скоро
	пред неговия лик!

	__ПРОКУЛЕЙ__
			Ще му го кажа.
	Но отсега, царице, знай от мене,
	че причинителят на твоите мъки
	сам горко ги оплаква.

N	Зад Клеопатра влиза Гал, следван от Войници.

	__ГАЛ__
	Видяхте ли как лесно ще я пипнем!
	Пазете я, додето дойде Цезар!

N	Излиза.

	__ИРА__
	О, господарко!

	__ХАРМИАНА__
			Ти си в плен, царице!

	__КЛЕОПАТРА__
	Ръце, побързайте!

N	Измъква кинжал.

	__ПРОКУЛЕЙ__
			Не, не, царице!
	Вреда не си нанасяй! Аз не те
	предадох, а спасих!

	__КЛЕОПАТРА__
			И от смъртта ли?
	От тази, със която и на псето
	спестяваме ний мъките?

	__ПРОКУЛЕЙ__
				Царице,
	посягайки на себе си, ти плащаш
	със черна непризнателност на Цезар.
	С дела той иска да докаже свойто
	великодушие, а твойта смърт
	му би попречила да го извърши!

	__КЛЕОПАТРА__
	О, где си, Смърт? Ела! Ела! Зове те
	царица, струваща безброй деца
	и просяци!

	__ПРОКУЛЕЙ__
		Не бива тъй!

	__КЛЕОПАТРА__
				Аз няма
	да ям, да пия — и щом думи трябват —
	да спя дори, но ще разтуря този
	свой тленен дом, каквото ще да прави
	изпратилият те! И запомни,
	че няма, окована, да се дам
	да ме наказва погледът безгрешен
	на постната Октавия! Какво?
	По римските стъгди да ме показват
	на кряскащата паплач? По-добре
	една смърдяща яма във Египет
	да стане гроб за мене! По-добре
	в калта на Нил да ме захвърлят гола,
	додето се подуя безобразно
	от речните комари! По-добре
	да ме разпънат на самия връх
	на най-високата ни пирамида
	под слънчевия бич!

	__ПРОКУЛЕЙ__
			Страха си ти
	до ужаси простираш, за каквито
	не ще помисли Цезар.

N	Влиза Долабела.

	__ДОЛАБЕЛА__
			Прокулей,
	на Цезар е известно туй, което
	извършил си. Той прати ме за теб.
	Пленената царица ще остане
	под мой надзор.

	__ПРОКУЛЕЙ__
			Отлично, Долабела!
	Бъди любезен с нея!
N	Към Клеопатра.
			Може би
	желаеш да предам на Цезар нещо?

	__КЛЕОПАТРА__
	Предай му, че желая да умра!

N	Прокулей излиза, следван от Войниците си.

	__ДОЛАБЕЛА__
	Не си ли чувала за мен, царице?

	__КЛЕОПАТРА__
	Не знам.

	__ДОЛАБЕЛА__
	Не е възможно да не помниш!

	__КЛЕОПАТРА__
	Дали съм чувала, дали си спомням —
	какво е туй? Ти сигурно се смееш,
	когато свойте сънища разказват
	жени или деца?

	__ДОЛАБЕЛА__
			Защо ме питаш?

	__КЛЕОПАТРА__
	Сънувах, че е имало владетел
	на име Марк Антоний. О, да можех
	да видя пак подобен сън и в него
	подобен мъж!

	__ДОЛАБЕЛА__
			Царице, позволи ми…

	__КЛЕОПАТРА__
	Ликът му беше като небосвода,
	от който слънце и луна огряват
	таз малка буква „о“, която ние
	зовем „земя“!

	__ДОЛАБЕЛА__
			Върховна господарко…

	__КЛЕОПАТРА__
	Обхващаше гигантският му разкрач
	моретата. Десницата му в броня
	сияеше над герба на света.
	Гласът му бе към свойте мелодичен
	като звука на сферите небесни,
	но щом речеше да сгълчи земята,
	бе гръм и трясък. Неговата щедрост
	не знаеше какво е зима, беше
	безкрайна есен, зрееща по-пищно
	със всеки ден. В насладите си той
	изскачаше като делфин нагоре,
	изгънал гръб над своята стихия.
	Царе, князе му служеха със радост
	и той пилееше като монети
	царства и острови!

	__ДОЛАБЕЛА__
			Но, Клеопатра!…

	__КЛЕОПАТРА__
	Как мислиш, дали имало е нявга
	и може ли да има мъж подобен
	на този от съня ми?

	__ДОЛАБЕЛА__
			Не, царице!

	__КЛЕОПАТРА__
	Ти лъжеш пред небето! Ако той
	не беше съществувал, моят сън
	не би могъл такъв да го измисли!
	Природата безсилна е да спори
	в създаването на прекрасни форми
	с въображението, но в Антоний
	постигнала е своя връх, пред който
	бледнеят всички блянове!

	__ДОЛАБЕЛА__
				Царице,
	велика твойта загуба е, както
	си ти сама, и начинът, по който
	я носиш, съответствува й. Нека
	до смърт не преуспея, ако мойто
	сърце на твойто в отзвук не изпитва
	дълбока скръб!

	__КЛЕОПАТРА__
			Благодаря. Кажи ми:
	как смята Цезар да постъпи с мен?

	__ДОЛАБЕЛА__
	Не смея да ти кажа туй, което
	би трябвало да чуеш!

	__КЛЕОПАТРА__
			Аз те моля!

	__ДОЛАБЕЛА__
	Макар и честен… той…

	__КЛЕОПАТРА__
			Ще ме покаже
	в триумфа си?

	__ДОЛАБЕЛА__
		Така възнамерява.

N	Тръбен звук. Влизат Цезар, Прокулей, Гал, Меценат и Свита.

	__ВСИЧКИ__
	Сторете път на Цезар! Път на Цезар!

	__ЦЕЗАР__
	Коя е тук царицата?

	__ДОЛАБЕЛА__ _(към Клеопатра)_
			Сам Цезар!

N	Клеопатра коленичи.

	__ЦЕЗАР__
	Стани! Владетелката на Египет
	не бива да стои на колене.
	Вдигни се!

	__КЛЕОПАТРА__
		Боговете са решили
	да бъде тъй и аз се подчинявам
	на своя господар и повелител!

	__ЦЕЗАР__
	Недей унива! Раните от тебе,
	макар и врязани в плътта ни, Цезар
	ще сметне за случайности. Стани!

	__КЛЕОПАТРА__
	Върховни господарю на света,
	не мога да се защитя тъй ловко,
	че да остана без вина. Признавам,
	показах слабости, които често
	са позорили пола ни!

	__ЦЕЗАР__
				Царице,
	ний склонни сме по-скоро да смалим
	вината ти, отколкото нарочно
	да я раздуваме. Ако се включиш
	във замислите ни, които, вярвай,
	са ласкави към теб, ще имаш полза;
	ала решиш ли, следвайки Антоний,
	да хвърлиш сянката на безсърдечност
	върху успеха ни, ще обречеш
	сама, лишила се от милостта ни,
	децата си на участ, от която
	ги би спасила иначе. Аз тръгвам!

	__КЛЕОПАТРА__
	И можеш да прошестваш тоя свят
	до края му, защото той е твой,
	а ние, живите трофеи твои,
	ще сме готови да се появим,
	където ни изложиш… Заповядай!

N	Връчва му свитък.

	__ЦЕЗАР__
	По всичко, свързано със Клеопатра,
	до теб ще се допитвам най-напред.

	__КЛЕОПАТРА__
	Това е списъкът на всичко мое —
	в пари, съсъди, накити, — подробен
	до сетна дреболия… Хей, Селевк!

N	Влиза Селевк.

	__СЕЛЕВК__
	Царице!

	__КЛЕОПАТРА__
		Господарю, тоз човек е
	пазителят на моята хазна.
	Под клетва той ще заяви пред тебе
	укрила ли съм нещо… Говори!

	__СЕЛЕВК__
	Царице, аз по-скоро бих зашил
	устата си, отколкото да кажа
	лъжа под клетва.

	__КЛЕОПАТРА__
			Колко съм укрила?

	__СЕЛЕВК__
	Достатъчно, за да откупиш туй,
	което си признала.

	__ЦЕЗАР__
			О, царице,
	недей поруменява! Ний ценим
	разумността на твоята постъпка.

	__КЛЕОПАТРА__
	Властта привлича, Цезар! Моите хора
	сега са твои, а сменим ли утре
	съдбите си, ще бъдат мои твоите.
	Но този непризнателен подлец
	ще ме вбеси! Ах, мръсен раб, продажен
	като любов на уличница! Бягаш?
	Ще бягаш, то се знае! Но аз тези
	оченца твои ще ги стигна, даже
	да са с криле! Ах, пес! Ах, кучи син!
	Ах, низка гад!

	__ЦЕЗАР__
			Царице, позволи ми…

	__КЛЕОПАТРА__
	О, Цезар, ако знаеше как само
	изгаря ме срамът: сега, когато
	благоволил си да ме посетиш,
	оказвайки така висока чест
	на мен, тъй низката, един мой раб
	да вземе да притури към безброя
	на моите беди и свойта злоба!
	Дори и да съм скътала пет-шест
	нищожни дреболийки за отсрамка
	пред този-онзи или пък да кажем,
	че съм запазила и нещо ценно
	за твойта Ливия*60 и за сестра ти
	[*60 _Ливия_ — Ливия Друзила била третата жена на Октавий Цезар.]
	Октавия, та в Рим да ми помогнат,
	ако дотрябва — бива ли, кажи ми,
	да ме разобличи един слуга,
	когото съм отхранила? Кълна се,
	това ме хвърля в бездна, по-дълбока
	от таз, в която съм!… Махни се, гад,
	че, току-виж, почувстваш как духът ми
	е още въглен, жив под пепелта
	на униженията! Мъж да беше,
	би се смилил над мен!

	__ЦЕЗАР__
			Селевк, излез!

N	Селевк излиза.

	__КЛЕОПАТРА__
	На нас, великите, дорде на власт сме,
	приписват злото, сторено от тези,
	които са под нас, и затова
	тежко ни, като паднем — ние само
	виновни сме за всичко!

	__ЦЕЗАР__
				Клеопатра,
	ни туй, което вписано е тук,
	ни другото ще ти отнемем ние
	във правото си на военна плячка.
	Задръж си го и разполагай с него
	тъй, както щеш, запомнила, че Цезар
	не е търговец да се пазари
	със теб за туй, което от търговци
	добива се. И тъй, не се заключвай
	в затвор от страхове и ободри се!
	Ний с тебе ще постъпим, както ти
	сама ни посъветваш. Спи и яж!
	До милостта ни ти си толкоз близка,
	че трябва да ни чувстваш свой приятел.
	Прощавай!

	__КЛЕОПАТРА__
		Мой велики господарю
	и повелителю!

	__ЦЕЗАР__
			Не, не!… Прощавай!

N	Тръбен звук. Излиза, следван от Свитата си.

	__КЛЕОПАТРА__
	Залъгва ме, момичета, залъгва,
	за да не се покажа благородна
	пред себе си… Но чуй!

N	Шепне на Хармиана.

	__ИРА__
			Царице, бързай!
	Сияйният ни ден завършва вече.
	За мрака да се стягаме!

	__КЛЕОПАТРА__
				Отивай!
	Аз всичко уредила съм, но ти
	кажи им да побързат!

	__ХАРМИАНА__
			Да, царице!

N	Влиза Долабела.

	__ДОЛАБЕЛА__
	Царицата ви?

	__ХАРМИАНА__
			Ей я!

N	Излиза.

	__КЛЕОПАТРА__
				Долабела?

	__ДОЛАБЕЛА__
	Госпожо, любовта ми тачи твойта
	повеля като воля на Небето!
	Знай, Цезар вече стяга се за път
	през Сирия и теб с децата смята
	най-късно след три дена да изпрати
	пред себе си. Използвай тази вест,
	тъй както ще намериш за добре.
	Аз свойто обещание и твойто
	желание изпълних.

	__КЛЕОПАТРА__
			Долабела,
	ще ти остана винаги длъжница!

	__ДОЛАБЕЛА__
	Аз — винаги слуга! Но Цезар чака.
	Прости, царице!

	__КЛЕОПАТРА__
			Сбогом, Долабела!
	Благодаря ти!
N	Долабела излиза.
			Чу ли всичко, Ира?
	И тебе като кукла ще те возят
	във някаква египетска картина
	с мен заедно край римските прозорци
	Занаятчии със престилки мазни,
	мистрии и тесли ще ни издигат
	над хорските очи и задушават
	със своя дъх, вонящ на лоши гозби!

	__ИРА__
	Опазили ни боговете!

	__КЛЕОПАТРА__
				Няма
	да ни опазят! Ликтори*61 безсрамни
	[*61 _Ликтори_ — пазители на реда в древния Рим, носещи символа на властта — сноп от пръчки с втъкната в него секира.]
	ще ни раздърпат като проститутки;
	площадни стихоплетци ще римуват
	цинични песнички по наш адрес
	и циркови смешници ще представят
	александрийските ни пиршества,
	в които Марк Антоний ще се люшка
	пиян-залян, и някое пискливо
	актьорче ще представя Клеопатра*62
	[*62 _„… пискливо актьорче ще представя Клеопатра…“_ — в древния и в елисаветинския театър женските роли се играели от момчета с още немутирали гласове.]
	със кълчене на курва!

	__ИРА__
			О, небе!

	__КЛЕОПАТРА__
	Ще видиш, тъй ще е!

	__ИРА__
			Не ще го видя,
	защото тези нокти са по-твърди
	от тези две очи!

	__КЛЕОПАТРА__
			Така е, Ира,
	по този начин ще ги надхитрим
	и ще осмеем плитките им сметки!
N	Влиза отново Хармиана.
	По-бързо, Хармиано! Верни мои,
	царицата си облечете, както
	подхожда на царица! Тук по-бързо
	най-скъпите ми накити и дрехи!
	Това е Кидн и аз отплавам пак
	за среща с Марк Антоний. Ира, бързо!
	Услуга сетна, скъпа Хармиано,
	и ще те пусна да се веселиш
	до края на света!… Недей забравя
	корона, скиптър, всичко!
N	Ира излиза.
N	Шум отвън.
				Кой шуми?

N	Влиза Страж.

	__СТРАЖЪТ__
	Един селяк със кошница смокини
	упорства да те види, господарко.

	__КЛЕОПАТРА__
	Пуснете го да влезе!
N	Стражът излиза.
			Колко низши
	оръдия понякога ни служат
	за висши действия! Един селяк
	ми носи жажданата свобода.
	Решено е! Жената в мен изчезна!
	Аз цяла, от главата до петите,
	съм къс от мрамор и не ми е вече
	планета променливата луна!

N	Влиза отново Стражът, следван от Селяк с кошница.

	__СТРАЖЪТ__
	Това е той.

	__КЛЕОПАТРА__
		Да дойде! Ти излез!
N	Стражът излиза.
	Донесе ли ми милото змийче,
	убиващо без болка?

	__СТРАЖЪТ__
	Донесох го, как не! Но мен ако питаш, не те съветвам да го милваш много. Защото, мило-немило, ама отровата му е смъртокосна. Тези, дето са умрели от нея, никога или много рядко са оздравявали.

	__КЛЕОПАТРА__
	Да помниш някого, умрял от нея?

	__СТРАЖЪТ__
	Колкото щеш мъже и дори жени! Снощи ми казаха за една. Много честна жена, само дето често послъгваше, а това не е добро, освен когато е за доброто на честта й. Та за нея ми разказаха как умряла своевременно от ухапването и какво усетила след това. Изобщо много отлично се изказала за змийчето. Макар че който вярва напълно на това, което жените казват, не узнава и наполовина онова, което правят. Но едно е несъмнено: змийчето си е змийче чиста работа!

	__КЛЕОПАТРА__
	Върви си! Сбогом!

	__СТРАЖЪТ__
	Да ти донесе радост гадинката ми!

N	Оставя кошницата.

	__КЛЕОПАТРА__
	Отивай си!

	__СТРАЖЪТ__
	Само помни, че то не си играе. Такъв си му е змийският темперамент.

	__КЛЕОПАТРА__
	Да, сбогом, сбогом!

	__СТРАЖЪТ__
	И внимавай да не го оставиш в неопитни ръце, че то змия ли е, не ми я хвали!

	__КЛЕОПАТРА__
	Не бой се, ще го пазим, както трябва.

	__СТРАЖЪТ__
	Ти себе си пази, а не него! И не му давай да яде. Такава злоба храна не заслужава.

	__КЛЕОПАТРА__
	Мен би ли ме ухапало?

	__СТРАЖЪТ__
	Толкоз прост ли ме смяташ, та да не знам, че и дяволът не смее да ухапе жена. Жената, що си е право, е гозба за боговете, само че дяволът я посолява за пещта и боговете си имат много разправии с него, защото от десет жени, които направят, тези кучи синове, дяволите, им развалят пет най-минимално!

	__КЛЕОПАТРА__
	Добре, отивай си! На добър час!

	__СТРАЖЪТ__
	И на теб добър с гадинката!

N	Излиза.
N	Влиза отново Ира, носейки мантия, корона и др.

	__КЛЕОПАТРА__
	Подай ми мантията! Увенчай ме
	с короната ми! Вечността зове ме,
	усещам я. Лозата на Египет
	не ще накваси вече тези устни
	с пенливия си сок. По-бързо, Ира!
	Дочувам как Антоний ме зове!
	Той става — виждам го — да ме похвали
	за храброто ми дело. Аз го чувам
	как смее се над Цезар и над всички
	успехи възгордяващи, които
	небето праща ни, за да ни смачка
	с гнева си след това… Съпруже, ида!…
	И нека храбростта даде ми право
	на тази титла! Въздух съм и огън —
	останалите си съставки връщам
	на този низък свят!… Готови? Хайде
	вземете, двете, сетния топлик
	на устните ми! Сбогом, мила Ира!
	За дълго сбогом, сладка Хармиано!
N	Целува ги. Ира пада мъртва.
	Как? Падаш? Нима устните ми имат
	отрова на змия? Щом тъй спокойно
	напускаш свойта плът, смъртта е нещо
	като ощипването на любовник —
	болезнено, но сладко. Нито дума?
	Щом тъй си тръгваш, значи този свят
	не заслужава даже едно „сбогом“!

	__ХАРМИАНА__
	Гъст облак, в дъжд излей се, та да кажа:
	и боговете плачат!

	__КЛЕОПАТРА__
			Ти посрами
	със примера си свойта господарка!…
	Ако Антоний срещне нея първа,
	ще грабне тя целувката, която
	жадувам като рай!… Ела, ела,
	глупаче смъртоносно!
N	Поставя една змия върху гръдта си.
			Прегризи
	заплетения възел на живота
	със острото си зъбче! Какво чакаш?
	Ядосай се и впий го! Ах, защо
	реч нямаш, та да чуя как ще кажеш,
	че царственият Цезар е едно
	магаре във политиката!

	__ХАРМИАНА__
				О,
	зорнице лъчезарна!

	__КЛЕОПАТРА__
			Тихо, тихо!
	Нима не виждаш върху мойта гръд
	това кърмаче ласкаво, което
	приспива дойката си!

	__ХАРМИАНА__
			Спри, сърце!

	__КЛЕОПАТРА__
	О, сладостен балсам! О, лек зефир!
	О, ведрост неизпитвана! Антоний!…
	Добре, ела и ти!
N	Поставя втора змия върху ръката си.
			Защо се бавя…

N	Умира.

	__ХАРМИАНА__
	… в тоз грозен свят? На добър час, царице!
	Гордей се, Смърт, за пръв път обладаваш
	такава несравнима красота!
	Спуснете се полека, меки клепки,
	та нивга слънцето да не погледнат
	тъй царствени очи!… Ще ти оправя
	короната и после — както каза —
	ще се повеселя…

N	Влизат, запъхтени, неколцина Стражи.

	__ПЪРВИ СТРАЖ__
	Къде е господарката ви?

	__ХАРМИАНА__
				Тихо,
	не я будете!

	__ПЪРВИ СТРАЖ__
			Цезар ни изпрати…

	__ХАРМИАНА__
	… със малко закъснение.
N	Поставя си една змия.
			По-бързо!
	Едва те чувствам! Действай!

	__ПЪРВИ СТРАЖ__
				Хей! Насам!
	Тук има нещо! Цезар е подведен!

	__ВТОРИ СТРАЖ__
	Извикай Долабела! Цезар прати
	и него тук!

	__ПЪРВИ СТРАЖ__
			Какво е туй, девойко?
	Добро ли е, достойно ли е, а?

	__ХАРМИАНА__
	Съвсем добро, единствено достойно
	за истинска царица и потомка
	на дълъг ред владетели… Войнико…

N	Умира.
N	Влиза Долабела.

	__ДОЛАБЕЛА__
	Какво се случва тука?

	__ВТОРИ СТРАЖ__
			Всички мъртви!

	__ДОЛАБЕЛА__
	О, Цезар, твоят страх не бе напразен!
	Сега пристигаш, за да видиш тука
	извършено онуй, което тъй
	стара се да избегнеш!

N	Влиза Цезар със Свитата си.

	__ВСИЧКИ__
	Път на Цезар!

	__ДОЛАБЕЛА__
			О, господарю, ти се прояви
	като добър предвиден — туй, което
	те плашеше, се сбъдна!

	__ЦЕЗАР__
			Храбра в края,
	тя, намеренията ни разбрала,
	пое свой царствен път. Но как, с какво
	извършили са го? Не виждам нийде
	пролята кръв!

	__ДОЛАБЕЛА__
		Кой бе последен с нея?

	__ПЪРВИ СТРАЖ__
	Един селяк. Донесе й смокини.
	Ей в тази кошница.

	__ЦЕЗАР__
			Отрова, ясно!

	__ПЪРВИ СТРАЖ__
	О, Цезар, таз девойка — Хармиана, —
	когато влязохме, бе още жива:
	стоеше и говореше; оправи
	короната на свойта господарка,
	но после изведнъж се разтрепера
	и падна мъртва.

	__ЦЕЗАР__
			Благородна крехкост!
	Но ако пили са отрова, щяха
	да са подути, а пък тя лежи
	тъй дивна, сякаш иска да вплете
	втор Марк Антоний в сладката си мрежа!

	__ДОЛАБЕЛА__
	Я, вижте на гръдта й! Капка кръв
	с подутинка! И на ръката — също!

	__ПЪРВИ СТРАЖ__
	Следа от змийски зъб! А пък по тези
	смокинови листа проблясва слиз,
	каквато край брега на Нил оставят
	влечугите!

	__ЦЕЗАР__
		Да, много е възможно
	змия да е причина за смъртта й:
	от лекаря й чух, че тя усърдно
	е търсила със опити различни
	лек способ за умиране… Вдигнете
	леглото й и изнесете също
	придружничките вън! Ще я положим
	до нейния Антоний, тъй че нивга
	да не заключи гроб на таз земя
	по-царствена и по-прочута двойка!
	Събития с такъв обхват покъртват
	и свойте причинители. Тез двама
	светът ще жали, докогато слави
	тоз, който тъй злочести ги направи!
	Под твое ръководство, Долабела,
	с войската си, орлите римски свела,
	на любовта им почест ще дарим.
	А след това, без бавене, към Рим!

N	Излизат.
