	[* Оригиналното заглавие на трагедията е „The most lamentable Tragedy of Titus Andronicus“ — „Извънредно жалостива римска трагедия за Тит Андроник“.
	Ударението в името Тамора бе пренесено от първата сричка върху втората — така звученето на името ни се виждаше по-естествено на нашия език.]

>
#	Действащи лица

	__САТУРНИН__ — син на покойния римски император; после сам император
	__БАСИАН__ — негов брат
	__ТИТ АНДРОНИК__ — знатен римлянин
	__МАРК АНДРОНИК__ — негов брат, народен трибун
	__ЛУЦИЙ__, __КВИНТ__, __МАРЦИЙ__, __МУЦИЙ__ — синове на Тит
	__МАЛКИЯТ ЛУЦИЙ__ — момче, син на Луций
	__ПУБЛИЙ__ — син на Марк Андроник
	__ЕМИЛИЙ__ — знатен римлянин
	__АЛАРБ__, __ДЕМЕТРИЙ__, __ХИРОН__ — синове на Тамора
	__АРОН__ — любовник на Тамора
	__ВОЕНАЧАЛНИК__
	__ПРАТЕНИК__
	__СЕЛЯК__
	__ТАМОРА__ — царица на готите, после римска императрица
	__ЛАВИНИЯ__ — дъщеря на Тит
	__ДОЙКА__ и __ЧЕРНО ДЕТЕ__

	Римляни, готи, сенатори, трибуни, военачалници, войници и слуги

	Място на действието: Рим и околностите му.



>	Първо действие
>>	Първа сцена

N	Рим. Пред Капитолия.
N	Тръбен звук. Появяват се — горе — трибуните и сенаторите. След тях влизат с барабанен бой, следвани от своите привърженици — от едната страна Сатурнин — от другата Басиан.

	__САТУРНИН__
	Патриции, с оръжие в ръка
	правата ми над трона наложете!
	Приятели, привърженици мои,
	бранете с меч законния наследник!
	Аз първият съм син на оня, който
	короната на Рим носи последен —
	недейте старшинството позори
	и дайте ми венеца на баща ми!

	__БАСИАН__
	Приятели, привърженици мои,
	поддръжници на моите права,
	ако синът на Цезар, Басиан,
	е бил обичан някога от Рим,
	пазете Капитолия за него,
	не позволявайте срамът да стигне
	до трона свят — седалище и символ
	на чест, въздържаност и благородство;
	за чистата заслуга дайте глас
	и се борете за свободен избор!

N	Появява се горе — с корона в ръце — Марк Андроник.

	__МАРК АНДРОНИК__
	Князе, оспорващи си власт и царство
	със клики и приятели, узнайте,
	че едногласно римският народ,
	на който сме представители ние,
	предлага, за безчислени и важни
	заслуги към държавата да бъде
	избран за император Тит Андроник,
	известен с прякора Благочестиви.
	По-честен гражданин, по-храбър воин
	не знае Рим. Сенатът призова го
	обратно тук след трудната война
	със варварите готи, във която
	той заедно със своите синове —
	страшилища за нашите врази —
	успя да обуздае и зажегли
	това могъщо войнствено племе.
	Години десет минаха, откакто
	за пръв път делото на Рим той взе
	в ръцете си, за да накаже с меч
	надменния ни враг, пет пъти тук,
	окървавен, донасяше в ковчези
	чадата си от бойните полета,
	и всеки път пред паметника древен
	на своя род принасяше във жертва
	най-знатния от пленниците готи.
	Сега със чест и плячка натоварен,
	добрият ни Андроник се завърна,
	безстрашният ни Тит е пак сред нас!
	Ний молим ви във името на оня,
	когото искате да наследите,
	и с правото на римския Сенат,
	на който казвате, че сте покорни,
	двамина да разпуснете веднага
	сподвижниците си и се явите
	смирени претенденти за престола,
	решени да се състезават само
	със силата на своите предимства!

	__САТУРНИН__
	Как бързо укротиха мисълта ми
	словата на народния трибун!

	__БАСИАН__
	О, Марк Андроник, аз тъй силно вярвам
	във твоята безкористност и честност,
	тъй скъпи сте ми ти и твойте близки,
	и брат ти Тит, и неговите храбри,
	чудесни синове, и дъщеря му
	Лавиния, на чийто чар съм пленник,
	че своите приятели отпращам
	и делото си слагам на везната,
	държана от Съдба и от Народ.

N	Привържениците на Басиан излизат.

	__САТУРНИН__
	Привърженици мои, тъй усърдно
	законното ми право защитили,
	със благодарност ви освобождавам
	и себе си оставям да завися
	от обичта на моята страна.

N	Привържениците на Сатурнин излизат.

	Тъй както аз пред тебе съм склонен,
	ти благосклонен, Рим, бъди към мен!…
	Пуснете ме! Вратите разтворете!

	__БАСИАН__
	И мен — смирен съперник — приемете!

N	Тръбен звук. Двамата се изкачват в Сената. Влиза капитан.

	__КАПИТАНЪТ__
	Път, римляни! Великият Андроник,
	безстрашният защитник на доброто,
	върховният военачалник римски,
	се връща във триумф оттам, където
	със меч ярем издяла несломим
	за всички неприятели на Рим!

N	Тръбен звук. Барабанен бой. Влизат един след друг: двама синове на Тит; войници, носещи ковчег, покрит с черен плат, други двама синове на Тит. След тях: Тит Андроник, следван от Тамора, Аларб, Хирон, Деметрий, Арон и други пленници. Ковчегът бива положен на земята.

	__ТИТ__
	О, Рим, ликуващ във жалейни дрехи,
	привет на теб! Подобно кораб, който,
	товара си отнесъл, се завръща
	с безценна стока в родния си залив,
	от който някога е вдигнал котва,
	Тит в лаври връща се да поздрави
	през сълзи своя роден край… през сълзи
	от радостта, че си е вкъщи пак.
	Защитниче на този Капитолий*1,
	[*1 _„Защитниче на този Капитолий…“_ — Става дума за върховния бог на римляните, Юпитер.]
	със милост приеми тоз обред, който
	се готвим да отслужим! Погледнете,
	о, римляни, от двайсет и петте
	безстрашни синове, които имах
	(наполовина колкото Приам!),
	останаха ми само тези тука,
	в ковчега и край него! Рим велики,
	на оцелелите плати със обич,
	а на загиналите с вечен отдих
	там, дето праотците им лежат!
	След боя с готите ти вложи, Тит,
	меч в ножницата си. Защо търпиш
	душите на чадата ти все още
	да бродят непогребани край Стикс*2?…
	[*2 _Стикс_ (мит.) — река в подземното царство, край чиито брегове според вярването на древните гърци душите на мъртвите блуждаели, докато телата им не бивали погребани.]
	При братята им направете място!
	Гробницата бива отворена.
	Вместилище на радостите мои,
	свят дом на благородство и на младост,
	как много синове ми ти отне,
	които няма да ми върнеш, не!

	__ЛУЦИЙ__
	Най-славния от пленниците дай ни,
	на късове разсечен, да го хвърлим
	ad manes fratrum*3 в кладата свещена,
	[*3 _„ad manes fratrum“_ (лат.) — „На душите на братята.“]
	та сенките им да почиват кротко
	и да не стряскат живите от сън!

	__ТИТ__
	От всички оцелели най-добрия
	аз давам ви: сина първороден
	на таз изпаднала в беда царица.

	__ТАМОРА__
	Не, римски братя! Спрете! Не, о, Тит!
	Завоевателю великодушни,
	смили се над сълзите ми горчиви,
	сълзи на майка, страдаща за чадо!
	Ако на теб любим синът е бил,
	мисли, че моят и за мен е мил!
	Не стига ли, че трябва да красим
	под двойно иго — твое и на Рим —
	триумфа ти тържествен, та желаеш
	да съсечеш сина ми затова,
	че храбро се е бил за роден край?
	Ако да водят бой за цар и царство
	било е чест за твойте синове,
	то чест е и за мойте! Тит Андроник,
	не цапай свойта гробница със кръв!
	На бог подобен би желал да бъдеш —
	бъди богоподобен в милостта!
	Тя знак е на човешко благородство,
	смили се над сина ми, благи Тит!

	__ТИТ__
	Царице, примири се и прости ми!
	Тез тук са братя на онез, които
	вий, готите, видяхте да умират.
	За братята си те желаят жертва
	и твоят син за нея е белязан
	и ще умре, та да затихне стонът
	на мъртвите, жадуващи за мъст!

	__ЛУЦИЙ__
	Палете огън! Да го отведем!
	Върху жарта ще го сечем на части,
	додето се превърне в дим и пепел!

N	Луций, Марций, Муций и Квинт излизат, извеждайки Аларб.

	__ТАМОРА__
	Каква безмилостна благочестивост!

	__ХИРОН__
	И в Скития*4 не са така жестоки!
	[*4 _Скития_ — област на север от Черно море, населявана в древността от скитските племена, считани за диви и жестоки.]

	__ДЕМЕТРИЙ__
	Не слагай Скития до злия Рим!
	Аларб ще спи спокойно, а пък ние
	пред взора на Андроник ще треперим!
	О, майко, утеши се и живей
	с надежда, че небето, дало случай
	на старата Хекуба*5 да плати
	[*5 _Хекуба_ — царица на Троя, която след смъртта на синовете си и изгарянето на града била отведена като робиня в Тракия. Тук тракийският цар Полимнестор заповядал да бъде убит най-младият й син Полидор и тя за отмъщение, привличайки го нощем с измамата за богатство, скрито сред развалините на Троя, го ослепила и убила двамата му синове.]
	за злото на тракийския тиран,
	ще подкрепи и тебе, о, царице —
	царувала над, готите, когато
	те бяха готи, — да си отмъстиш
	за преживяната от тебе мъка!

N	Влизат отново Луций, Марций, Муций и Квинт.

	__ЛУЦИЙ__
	Изпълнен беше обредът, о, татко.
	Насякохме сина й на парчета
	и жертвеният огън, с тях подхранен,
	направи да ухаят небесата.
	Остава да заровим свойте братя
	със тръбен звук във римската земя.

	__ТИТ__
	Така да бъде! Време е Андроник
	да се сбогува с техните души.

N	Тръбен звук. Ковчегът бива положен в гробницата.

	О, мои синове, герои римски,
	почивайте във мир и светла слава
	от земните превратности далеч!
	Тук няма завист, не цъфти омраза,
	не веят бури, не кълнят отрови —
	тук царствуват спокойствие и сън.
	Герои римски, мои синове,
	почивайте навек във мир и чест!

N	Влиза Лавиния.

	__ЛАВИНИЯ__
	До век във мир и чест живей, о, татко!
	Добре дошъл си, господарю Тит!
	Виж, данък от сълзи горчиви лея
	над гроба на убитите си братя,
	а в твоите нозе сълзи от радост
	проронвам затова, че ти си тук.
	Благослови ме със победна длан,
	о, ти, чиято слава поздравяват
	най-тачените граждани на Рим!

	__ТИТ__
	Рим, драг за мен, задето е опазил
	теб, мое укрепително лекарство,
	останало да радва в стари дни
	сърцето ми! Лавиния, живей
	цял век подир баща си и бъди
	припомняна за пример и тогава,
	когато млъкне всяка друга слава!

N	Марк Андроник, Сатурнин, Басиан и други слизат отново долу.

	__МАРК__
	Привет на тебе, Тит, мой скъпи братко,
	любимецо на римския народ!

	__ТИТ__
	Благодаря ти, доблестни трибуне,
	достойни Марк, обични братко мой!

	__МАРК__
	Добре дошли вий, племенници мои —
	и живи, и починали! Вий всички
	еднакво се прославихте, младежи,
	сражавали се доблестно за Рим,
	но по е окончателен триумфът
	на тез, които стигнали са вече
	Солоновото щастие*6, презряло
	[*6 _„… Солоновото щастие…“_ — Атинският мъдрец Солон (VII-VI в.пр.н.е) казвал: „Никой не може да бъде наречен щастлив, преди да умре“, защото само смъртта правела хората независими от превратностите на съдбата.]
	обратите на земния живот.
	О, Тит Андроник, римският народ,
	на който бил си винаги приятел,
	чрез мене, свой трибун и пълномощник,
	ти дава таз одежда белоснежна
	във знак, че можеш да оспорваш трона
	наравно с тези двама претенденти.
	Бъди ни candidatus*7, та чрез теб
	[*7 _„candidatus“_ (лат.) — облечен в бяло; бял „палуим“ са носели в Рим кандидатите за високи държавни длъжности.]
	в законни избори да оглавим
	с глава достойна плещите на Рим!

	__ТИТ__
	Великото му тяло заслужава
	глава подхождаща, а не такава,
	която се тресе от възрастта.
	Какво ще правя с бялата ви дреха?
	Да бъда днес избран единодушно,
	та с отказ от престола или смърт
	да ви създавам утре нови грижи?
	Рим, служих ти четиресет години,
	в победи водих твоите войски
	и двайсет и един безстрашни сина,
	провъзгласени конници във битки
	и паднали геройски с меч в ръка,
	за твоето величие погребах —
	дари ми почетен старешки посох,
	не скиптър, за да властвам над света!
	Последният ни цар държа го здраво.

	__МАРК__
	Поискай го и ще го имаш, Тит.

	__САТУРНИН__
	Отде позна, трибуне упорит?

	__ТИТ__
	Спокойно, княже!

	__САТУРНИН__
			Мечове вадете,
	патриции и граждани на Рим,
	и в ножници недейте ги прибира,
	дорде не стана император ваш!…
	Дано те видя в ада, Тит, преди
	да си ми взел сърцето на народа!

	__ЛУЦИЙ__
	Не спъвай сам, надменни Сатурнине,
	великодушието на баща ни!

	__ТИТ__
	Бъди спокоен, княже — ще ти върна
	народните сърца, дори да трябва
	да ги отбивам от самите тях!

	__БАСИАН__
	Не те лаская, знаеш го, Андроник,
	но до последен миг ще те почитам.
	Ако зад мен застанат твойте хора,
	ще ти платя с признателност, а тя е
	добра награда за добрия мъж!

	__ТИТ__
	Трибуни и народ, от вас аз искам
	да бъда във доверие облечен.
	Ще го гласувате ли на Андроник?

	__ТРИБУНИТЕ__
	Във чест на връщането ти с победа
	народът ще приеме оногова,
	когото Тит Андроник му предложи!

	__ТИТ__
	Благодаря ви, доблестни трибуни,
	и моля ви да прогласите цар
	по-стария от двата царски сина,
	княз Сатурнин, чиято добродетел
	ще сгрее Рим — надявам се, — тъй както
	Титановият лъч*8 земята сгрява,
	[*8 _„… Титановия лъч…“_ (мит.) — Титан е едно от имената на гръцкия бог на слънцето Хелиос.]
	и ще направи висша справедливост
	навред да разцъфти. И тъй, ако
	в съвета ми се вслушате, отдайте
	венеца римски нему и кажете:
	„Да бъде император Сатурнин!“

	__МАРК__
	С гласуване ний всички, сбрани тук —
	патриции, плебеи, — в обща радост
	провъзгласяваме за император
	княз Сатурнин и казваме му тъй:
	„Царувай, император Сатурнине!“

N	Продължителен тръбен звук, докато всички слизат долу.

	__САТУРНИН__
	За помощта, която ми оказа,
	благодаря ти много, Тит Андроник,
	и тъй като желая и на дело
	да ти се отплатя, на първо място,
	отвел във Пантеона*9 дъщеря ти
	[*9 _Пантеон_ — храм в Рим, посветен на всички богове.]
	Лавиния, от нея ще направя
	владетелка на своето сърце
	и царствена императрица римска.
	Отговори, съгласен ли си, Тит?

	__ТИТ__
	Не само съм съгласен, господарю,
	но този брак е висша чест за мен
	и в отговор пред погледа на Рим
	на тебе, Сатурнине, вожде наш,
	и на света аз подарявам своите
	заложници, скъп меч и колесница —
	достойни дарове за римски цар.
	Вземи ги, те са знаци на честта ми,
	простряла се във твоите нозе!

	__САТУРНИН__
	Благодаря ти, благородни Тит.
	Как горд съм с теб и с даровете твои,
	ще помни Рим и ако аз забравя
	най-малката от твоите заслуги,
	то нека римляните да забравят
	за верността, която ми дължат!

	__ТИТ__ _(към Тамора)_
	Сега, царице, пленница си вече
	на император, който ще умее
	да се отнася с теб и твойта свита
	в съгласие със знатния ти сан.

	__САТУРНИН__
	О, хубост! Теб избрал бих, честно слово,
	ако стоех пред избора отново!
	Царице, своя образ проясни!
	Загубена държава натъжава,
	но в Рим не си, за да понасяш срам.
	Към тебе тук ще се отнасят с почит.
	Повярвай ми, не давай на скръбта
	да заличава твоите надежди —
	тоз, който утешава те, могъл би
	да те направи повече от туй,
	което си била, царице готска!
	Лавиния, нали не се засягаш?

	__ЛАВИНИЯ__
	О, не, царю! Знам, в твоите уста
	това са знаци на любезността.

	__САТУРНИН__
	Благодаря ти… Римляни, след мен!
	Пленените без откуп да се пуснат!
	С тръби и барабани разгласете
	възхода ми на римския престол!

	__БАСИАН__
	Не му я давай! Тя е моя, Тит!

	__ТИТ__
	Какво, какво? Шегуваш ли се, княже?

	__БАСИАН__
	Не, славни Тит, и твърдо съм решен
	да защитя правата си над нея!

	__МАРК__
	Cuique suum*10. Князът иска само
	[*10 _„Cuique suum“_ (лат.) — „Всекиму неговото.“]
	това, което му принадлежи!

	__ЛУЦИЙ__
	И ако аз съм жив, ще го получи!

	__ТИТ__
	Изменници!… Пазачите къде са?…
	Отвлякоха Лавиния, царю!

	__САТУРНИН__
	Отвлякоха? Кой дръзна да го стори?

	__БАСИАН__
	Тоз, който слят е с нея с клетви скъпи
	и никому не ще я преотстъпи!

N	Излиза заедно с Марк, извеждайки Лавиния.

	__МУЦИЙ__
	Помагайте му, братя! Аз оставам!
	Тоз меч не ще ги пусне през вратите!

N	Луций, Марций и Квинт излизат.

	__ТИТ__
	Последвай ме, царю! Ще ти я върна!

N	По време на спречкването Сатурнин, Тамора, Деметрий, Хирон и Арон излизат.

	__МУЦИЙ__
	Не, татко! Не те пускам!

	__ТИТ__
			Дързък момък!
	На пътя ми ще се изпречваш в Рим?

N	Пронизва го.

	__МУЦИЙ__
	На помощ, Луций!

N	Влиза отново Луций.

	__ЛУЦИЙ__
			Татко, ти извърши
	несправедливост! Повече дори!
	Във спор неправ да умъртвиш сина си!

	__ТИТ__
	Не сте ми синове ни той, ни ти!
	Мой син не би ме тъй опозорил!
	Върни на императора сестра си!

	__ЛУЦИЙ__
	Ще му я върна мъртва, ако трябва,
	но не като съпруга на съпруг,
	когато обещана е на друг!

N	Излиза. На горната сцена се появяват отново Сатурнин, Тамора, Деметрий, Хирон и Арон.

	__САТУРНИН__
	Не, Тит Андроник, твоят император
	не иска нито нея, нито теб,
	ни кой да е от вашата порода!
	На други, подиграл ме, бих простил
	все някога, но никога на тебе
	и твойте безочливи синове,
	надумали се да се гаврят с мен!
	Нима в цял Рим не се намери друг,
	с когото да си правите шеги,
	та взехте Сатурнин? Добре се свързва
	таз гавра, Тит, с хвалбата ти надменна,
	че бил съм ти изпросил своя трон!

	__ТИТ__
	Чудовищно! С какво съм го заслужил!

	__САТУРНИН__
	Добре, добре! Върви тогаз и дай
	изменчивата си мома на брат ми,
	щом толкова размахва меч за нея!
	Ще имаш храбър зет! Добър да спори
	със синовете ти кой по-добре
	умее смут да внася във страната!

	__ТИТ__
	Слова-бръсначи в моето сърце!

	__САТУРНИН__
	Затуй, Тамора, прелестна царице
	на готите, която надсияваш
	най-първите красавици на Рим,
	тъй както Фебе*11 — всички свои нимфи,
	[*11 _Фебе_ (мит.) — друго име на богинята на луната, Диана — римска богиня на лова, покровителка на девствениците, често отъждествявана с луната.]
	ако приемеш бързия ми избор,
	избирам теб, Тамора, за съпруга
	и бъдеща императрица римска!
	Кажи, че си съгласна и кълна се
	подред във всички римски богове,
	че както храм, жреци, света вода
	са близо тук и факлите горят
	и всичко само чака Хименея*12,
	[*12 _Хименей_ (мит.) — бог на брака у гърците и римляните.]
	не ще пристъпя улиците римски,
	ни царския дворец ще изкача,
	преди оттука да съм те извел
	съпруг за теб пред Рим и небесата!

	__ТАМОРА__
	Пред Рим и небесата се заклевам,
	че ако император Сатурнин
	така издигне готската царица,
	бавачка тя ще стане на страстта му,
	на младите му пориви слугиня!

	__САТУРНИН__
	Възлез, красавице, към Пантеона!
	Вий, знатни на града ни, придружете
	владетеля си царствен и онази,
	която боговете му дариха,
	а той със своя ум ощастливи!
	Да се извърши брачният ни обред!

N	Излизат всички освен Тит.

	__ТИТ__
	Не бях поканен в шествието даже!
	О, Тит, кога си ходил тъй самотен,
	така посрамен и онеправдан?

N	Влизат отново Марк, Луций, Марций и Квинт.

	__МАРК__
	О, гледай, Тит! Какво си сторил, Тит?
	Несправедливо си убил сина си!

	__ТИТ__
	Не, смахнати трибуне, той не е
	мой син, ни ти — мой брат, ни тези тук
	са мои с нещо! Вий във низък сговор
	опозорихте славния ми род!
	Безчестен брат, безчестни синове!

	__ЛУЦИЙ__
	Поне покой достоен дай на Муций!
	Да спи и той при другите ни братя!

	__ТИТ__
	Махнете се! Тоз склеп не е за него!
	Преди разкошно да го подновя,
	пет века той се е издигал тук!
	Умрели в бой или на мирна служба
	във него спят, а не убити в свада.
	Погребвайте го другаде, не в него!

	__МАРК__
	Това е вече нечестиво, Тит!
	С дела тоз гроб заслужен е от Муций —
	той трябва да лежи при свойте братя!

	__КВИНТ__ и __МАРЦИЙ__
	И ще лежи! Или ще идем с него!

	__ТИТ__
	Кой каза „ще лежи“?

	__КВИНТ__
			Тоз, който знае
	да отстоява туй, което иска!

	__ТИТ__
	Напук на мене ще го погребете?

	__МАРК__
	Не, Тит. Ти сам на Муций ще простиш
	и в този гроб ще му дадеш покой.

	__ТИТ__
	И ти опръска с кал рода ни, Марк,
	и с тез хлапета нарани честта ми!
	За мене всички вий сте врагове,
	махнете се оттук, не ме гневете!

	__МАРЦИЙ__
	Не е на себе си! Да се отдръпнем!

	__КВИНТ__
	Не, не, преди да съм погребал брат си!

N	Четиримата коленичат.

	__МАРК__
	Природата те моли, драги братко!

	__КВИНТ__
	Природата те учи, скъпи татко!

	__ТИТ__
	Млък, казах, че и други ще пострадат!

	__МАРК__
	О, Тит, по-скъпа моя половина!…

	__ЛУЦИЙ__
	О, татко, наша същност и средина!…

	__МАРК__
	Смили се, позволи на Марк Андроник
	да погребе в това гнездо на чест
	достойния си племенник, загинал
	за правото на своята сестра!
	Ти римлянин си — варварин не ставай!
	Ахейците погребаха Аякса,
	макар да беше той самоубиец,
	когато чуха благите слова
	на многомъдрия Лаертов син*13.
	[*13 _„… Аякса… Лаертов син…“_ (мит.) — Прочутият гръцки герой от Троянската война Аякс в припадък на гняв се самоубил и тялото му само благодарение на намесата на Одисей — сина на Лаерт — било изгорено на клада, ритуал, отказван на самоубийците.]
	Недей затваря склепа си семеен
	пред Муций, който беше твоя радост!

	__ТИТ__
	Вдигни се, Марк!… О, грозен ден за Тит!
	Чадата ми да се посрамят в Рим!
	Внесете го! А след това и мене!

N	Тялото на Муций бива внесено в гробницата.

	__ЛУЦИЙ__
	Спи с тях, додето се завърнем, Муций,
	за да окичим гроба ти с трофеи!

	__ВСИЧКИ__ _(коленичат)_
	На Муций дан — сълзи недейте дава —
	тоз, който падне с чест, живее в слава!

	__МАРК__
	Кажи ми, Тит — скръбта за да разсеем, —
	как изхитри се таз царица готска
	да се издигне толкоз бързо в Рим?

	__ТИТ__
	Не зная, Марк, но зная, че е тъй
	(със хитрост или не — там горе виждат!).
	Ще бъде ли — как мислиш — благодарна
	на оня, който толкоз отдалече
	към щастието тука я доведе?

	__МАРК__
	О, да, и щедро ще го награди!

N	Влизат отново от едната страна Сатурнин със своята свита, Тамора, Деметрий, Хирон и Арон; от другата страна Басиан, Лавиния и други.

	__САТУРНИН__
	Честито, Басиан! Дано небето
	даде ти щастие със таз женичка!

	__БАСИАН__
	На теб със твойта! Повече не казвам,
	по-малко не ти искам! Сбогом, братко!

	__САТУРНИН__
	Бунтовник! Ако има в Рим закони
	и в мене — власт, за дръзкия грабеж
	ще ми платите ти и твойта шайка!

	__БАСИАН__
	„Грабеж“ наричаш, че си отстоях
	оназ, която бе за мен сгодена
	и е сега омъжена за мен?
	Дорде съдът отсъди кой е прав,
	което си е мое, ще го имам!

	__САТУРНИН__
	Добре, добре! Ти рязък си със нас,
	ала и ний ще бъдем твърди с теб!

	__БАСИАН__
	Царю, за туй, което съм извършил,
	ще знам да отговоря и с кръвта си,
	но в името на своя дълг към Рим
	едно все пак бих искал да ти кажа:
	честта и името на Тит Андроник
	пострадаха съвсем несправедливо —
	преследвайки Лавиния и мен,
	той с меч уби най-младия си син,
	ядосан — от усърдие към тебе, —
	че пречат му да ти даде онази,
	която бе ти отредил с готовност.
	Върни във милостта си, Сатурнине,
	тоз, който винаги е бил на дело
	приятел и баща за теб и Рим!

	__ТИТ__
	Княз Басиан, недей ме защитава!
	Ти тъкмо и тез тук ме опетнихте!
	Небето праведно и Рим ще кажат
	привързан ли съм бил към Сатурнин!

	__ТАМОРА__
	О, властелине мой, ако Тамора
	услаждала е нявга твоя поглед,
	изслушай безпристрастните й думи
	и миналото, скъпи мой, прости!

	__САТУРНИН__
	Какво? Да ме обидят и страхливо
	да скрия меча си, неотмъстил?

	__ТАМОРА__
	Опазили ме боговете горе
	от туй да навредя на твойта чест,
	но свойта чест залагам, че Андроник
	не е виновен в нищо. Яростта му
	доказва непритворната му скръб.
	Чуй мене: погледни го милостиво,
	тъй леко не губи тъй скъп приятел,
	не му трови сърцето с мрачен взор!…
N	Тихо.
	В съвета ми се вслушай, господарю,
	скрий свойто недоволство и обида!
	Отскоро си на трона и народът,
	а и патрициите са способни,
	като размислят малко, да застанат
	на Титова страна и да те смъкнат
	за непризнателност — в Рим грозен грях.
	Послушай и на мен ги остави —
	ще дойде ден, ще ги изтребя всички,
	от корен до един ще ги изскубя —
	жесток баща, свирепи синове, —
	ще помнят как са карали царица
	напразно да ги моли за сина си
	на колене сред градския площад!
N	На глас.
	Ела, добри царю!… Ела, Андроник!…
	Вдигни тоз старец, утеши духа му,
	загиващ в бурята на твоя взор!

	__САТУРНИН__
	Вдигни се, Тит! Царицата надви.

	__ТИТ__
	Благодаря на двама ви, царю!
	Таз реч, тез погледи ме възкресяват!

	__ТАМОРА__
	Андроник, аз съм вече част от Рим.
	Поримлянчена, трябва да помагам
	с добър съвет на нашия владетел.
	От днес са мъртви всичките ви дрязги…
	Признай, съпруже скъпи, че е моя
	заслугата за сключения мир!…
	От твое име, княже Басиан,
	на императора ни дадох дума,
	че ти ще бъдеш мек и сговорчив…
	Лавиния и вий, роднини нейни,
	не бойте се, но хубаво ще бъде
	пред негово величество за прошка
	да сгънете смирено колене!

	__ЛУЦИЙ__
	Кълнем се пред небето и престола,
	че действахме по най-умерен начин
	за своята и сестрината чест!

	__МАРК__
	И аз го потвърждавам със честта си!

	__САТУРНИН__
	Омръзнахте ми! Нито дума вече!
	Махнете се от моите очи!

	__ТАМОРА__
	Не, не, царю! Нали се помирихте?
	Народният трибун и тез младежи
	те молят, коленичили за милост —
	не им отказвай, погледни към тях!

	__САТУРНИН__
	Заради тебе, Марк, и зарад брат ти
	и по молба на дивната Тамора
	прощавам им ужасната постъпка.
	Станете!
	Лавиния, ти грубо ме остави,
	но аз намерих щастие във друга
	и няма да си тръгна без съпруга
	от храма там. Хазната ми, аз вярвам,
	ще издържи две сватби наведнъж,
	ела с приятелите си и ти!…
	Голям любовен ден ще е, Тамора!

	__ТИТ__
	Царю, ако желаеш утре с мен
	пантера да ловиш или елен,
	ще те събудим с рог и звънък лай.

	__САТУРНИН__
	Благодаря. Желая, то се знай!

N	Тръбен звук. Излизат.


>	Второ действие
>>	Първа сцена

N	Рим. Пред двореца.
N	Влиза Арон.

	__АРОН__
	Тамора се издигна на Олимп.
	Сега царува горе, защитена
	от ударите злобни на съдбата,
	за мълнии и бури непристъпна,
	високо над бледнеещата завист.
	Тъй както слънцето изгрява сутрин
	и океана къдрав позлатило,
	подкарва колесницата си пищна
	по зодиака и след туй поглежда
	отгоре най-високите била —
	така и тя, Тамора, е над нас;
	угажда на ума й храбростта
	и честността трепери пред гнева й.
	А щом е тъй, Ароне, ум изостряй,
	за да възлезеш смело до зенита
	на своята любовница, която
	от толкоз време влачиш във триумф
	като робиня здраво окована
	за взора ти с вериги, по-дебели
	от тез, с които Прометей*14 е бил
	[*14 _Прометей_ (мит.) — титан, който откраднал от Олимп огъня и го дал на хората, за което бил наказан от Зевс: на Кавказката скала, към която той бил прикован с вериги, всяка сутрин долитал огромен орел и кълвял черния му дроб, който през следващата нощ се възстановявал.]
	привързан за Кавказ! Далеч от мен
	тез рабски дрипи и страхливи мисли!
	От днес, облечен в сърма и във бисер,
	като придворен ще напътствам свойта
	новопомазана императрица…
	Ще я напътствам, да, и ще безпътствам,
	ще блудствам с таз царица, с таз богиня,
	сирена, сластница, Семирамида*15,
	[*15 _Семирамида_ — легендарна царица на Асирия, прочута със сладострастието си.]
	вълшебница, която ще омае
	тоз римски цар и ще докара него
	и неговото царство до провала!…
	Я гледай ти! Каква е тази буря?

N	Влизат — увлечени в кавга — Хирон и Деметрий.

	__ДЕМЕТРИЙ__
	Годинки не ти стигат, ум ти липсва,
	добри обноски нямаш ти, Хироне,
	за да се мушиш, дето аз съм канен
	и имам за какво да съм обичан!

	__ХИРОН__
	Във всичко ти премного се надуваш,
	а и сега ме плашиш с празни думи!
	Две-три години разлика не правят
	желан Деметрий, нежелан Хирон!
	Аз като теб достоен съм да служа
	и да заслужа нейната любов!
	Ще ти докажа ето със това,
	че имам над Лавиния права!

	__АРОН__ _(на себе си)_
	Чудесно! Тез любовници се сбиха!

	__ДЕМЕТРИЙ__
	Хлапе, защото майка ти без време
	дарила ти е меч да си играеш,
	затуй ли плашиш с него всеки срещнат?
	Подръж го в ножницата да клеясва,
	дорде узнаеш как се действа с него!

	__ХИРОН__
	Все пак и с малкото, което знам,
	един урок ще мога да ти дам!

N	Измъкват мечове.

	__ДЕМЕТРИЙ__
	Я как се перчи!

	__АРОН__
			Луди ли сте, хей?
	Как може да се биете открито
	и до двореца по подобен повод!
	Не бих желал за милион жълтици
	да разберат причината онези,
	които тя засяга най-отблизо;
	а благородната ви майка даже
	за повече не би се съгласила
	да чуе, че я срамите така
	пред двора й! Прекъсвайте веднага!

	__ДЕМЕТРИЙ__
	Не, никога, преди да съм му вмъкнал
	тоз меч в гръдта и в гърлото натикал
	обидните слова, които той
	изригна срещу мойте чест и име!

	__ХИРОН__
	Ела, ела, ругателю пъзливи!
	Умееш много да трещиш с езика,
	а пък не смееш с меч да свършиш нещо!

	__АРОН__
	Прекъсвайте! Кълна се в боговете,
	в които вярват войнствените готи,
	таз празна препирня ще ни погуби!
	Не виждате ли колко е опасно
	да искате, което е на княза?
	Или Лавиния е тъй развратна,
	а Басиан дотолкоз извратен,
	че за жена му да избухват свади
	без страх от правосъдие и чест?
	Внимавайте, младежи! Зле ще бъде,
	ако императрицата узнае
	причината на вашата кавга!

	__ХИРОН__
	Цял свят да знае, мен не ме е грижа!
	Лавиния — това е моят свят!

	__ДЕМЕТРИЙ__
	Търси по-ниско нейде, малчуган!
	Лавиния е изборът на брат ти!

	__АРОН__
	Вий луди ли сте? Или досега
	не сте разбрали, че мъжете в Рим
	са пламенни и не търпят да имат
	съперници във своята любов?
	Смъртта си търсите по този начин!

	__ХИРОН__
	Хиляда смърти съм готов да срещна,
	за да добия своята любима!

	__АРОН__
	Да я добиеш? Как?

	__ДЕМЕТРИЙ__
			Защо се чудиш?
	Жена е — може да се атакува;
	жена е — може да се завоюва;
	Лавиния е — трябва да е моя!
	Протича в яза повече вода,
	отколкото воденичарят вижда.
	От рязан хляб краде се лесно резен.
	Макар мъжът и да е брат на царя,
	и по-добри от него са били
	окичвани със знака на Вулкан*16!
	[*16 _„… знака на Вулкан…“_ (мит.) — Вулкан, римски бог на огъня, покровител на ковачите, бил женен за Венера, която често му изневерявала; оттук: „знак на Вулкан“ — рога на мамен съпруг.]

	__АРОН__
	О, да, и по-добри от Сатурнин!

	__ДЕМЕТРИЙ__
	Защо тогаз да се отчайва, който
	умее да ухажва с реч и поглед?
	Не си ли удрял често и ти сам
	по някоя сърничка под носа
	на горския пазач?

	__АРОН__
			Тогава, значи,
	един подобен изстрел на вас двама
	би свършил работата?

	__ХИРОН__
			Мойта — да.

	__ДЕМЕТРИЙ__
	Улучи и за мен.

	__АРОН__
			Да бяхте вий
	улучили, от тази разпра чий
	да бъде дивечът, сега едва ли
	кънтели биха дворцовите зали!…
	Я чуйте, чуйте! Толкоз ли сте луди
	да спорите за туй? Нима е лошо,
	ако и двама имате успех?

	__ХИРОН__
	За мене — не.

	__ДЕМЕТРИЙ__
		За мене също — не.

	__АРОН__
	Тогава се сдружете за това,
	което ви делеше! С хитрост само
	ще имате желаното от вас.
	Щом нещо, както искаме, не става,
	да го постигнем то ни принуждава
	тъй, както можем. Знайте туй от мен:
	дори Лукреция*17 не е била
	[*17 _Лукреция_ — съпруга на знатния римлянин Публий Колатин, живяла през VI в.пр.н.е. Обезчестена от сина на цар Тарквиний Секст, тя се самоубила, след като взела клетва от своя баща и от Юний Брут, че ще отмъстят за нейната смърт; нещо, което те сторили, като изгонили Тарквиний и установили римската република.]
	по-честна от желаната от вас.
	По-кратък път от празните въздишки
	ний трябва да поемем. И аз знам го:
	във подготовка е тържествен лов;
	най-хубавите римлянки ще бъдат
	в гората с нас; а тя предели няма
	и в нейните заплетени пътечки
	се срещат кътчета, които сякаш
	природата създала е нарочно
	за злодеяния. В едно от тях
	вий своето сърненце отклонете
	и го простреляйте насила, щом
	от думи не разбира. Само този
	е пътят към успеха ви. Друг няма.
	Да идем при царицата ни, хайде!
	Блестящият й разум посветен е
	на престъплението и мъстта —
	кроежа си когато й разкрием,
	тя толкоз хитро ще го донамисли,
	че вместо да си пречите взаимно,
	вий дружно ще постигнете върха
	на свойте страсти. Този царски двор е
	съвсем като двореца на Мълвата*18 —
	[*18 _„… двореца на Мълвата…“_ — или на Славата — в представите на древните бил изграден целият от очи, уши и езици.]
	навсякъде: очи, уши, езици;
	а пък лесът е глух, дълбок и мрачен,
	каквото искате, правете в него,
	насищайте се, весели младежи,
	ликувайте, пирувайте, грабете
	хазната на Лавиния!

	__ХИРОН__
			Я гледай!
	Съветът ти не лъха на пъзливост!

	__ДЕМЕТРИЙ__
	Sit fas aut nefas*19. Лек дорде намеря
	[*19 _„… Sit fas aut nefas…“_, „… Per Stygia, per manes vehor…“ (лат.) — „Право или криво…“, „… Пътувам през земите на Стикс, сред душите на предците!“ — Втората фраза е цитат от трагедията „Хиполит“ на римския философ и драмописец Сенека (ок. 2–65 г.н.е.).]
	за свойта страст, вода за своя плам,
	напред! „Per Stygia, per manes vehor!“

N	Излизат.


>>	Втора сцена

N	Гора край Рим.
N	Кучи лай и звук на рог. Влизат Тит, Марк, Луций, Марций и Квинт.

	__ТИТ__
	Ловът започва. Изтокът е дрезгав,
	дъхти полето и лесът е свеж.
	Пуснете кучетата, с весел лай
	от сън да вдигнат царствената двойка
	и княза ни. Ловджийски рог надуйте,
	така че дворът да отекне цял!
	Да бъде ваша мисъл, синове,
	тъй както ще е моя, да се грижим
	за императора! Лош сън сънувах,
	но утринният хлад ме разведри.

N	Кучи лай и звук на рог. Влизат Сатурнин, Тамора, Басиан, Лавиния, Хирон, Деметрий и свита.

	Безброй щастливи дни за теб, царю,
	и също толкова за теб, царице!
	Събуждане ловджийско обещах ви.

	__САТУРНИН__
	И думата си удържа отлично;
	дори — за новобрачни — подрани.

	__БАСИАН__
	Лавиния, а ти какво ще кажеш?

	__ЛАВИНИЯ__
	За мене — не. Бях будна от два часа.

	__САТУРНИН__
	Тогаз — на колесници и коне!
	И да започваме!… Сега, царице,
	ще видиш лов по римски.

	__МАРК__
			Мойте псета
	ще вдигнат най-свирепата пантера,
	ще скочат на най-стръмната скала!

	__ТИТ__
	Конете ми назад не ще останат,
	дори и лястовици да ловим!

	__ДЕМЕТРИЙ__
	Хироне, ний, без псета и коне,
	дано свалим едно сърне поне!

N	Излизат.


>>	Трета сцена

N	В гората.
N	Влиза Арон с торба.

	__АРОН__
	Разумният ще вземе за безумец
	тоз, който златото си крий под храсти,
	за да не го използва след това;
	но нека знае, който луд ме смята,
	че аз от тоз метал ще изкова
	великолепен образец на подлост.
	Спи, злато, в храста тук, до тази яма,
	та сън за враговете ни да няма!

N	Скрива торбата.
N	Влиза Тамора.

	__ТАМОРА__
	Защо си тъжен, сладки ми Ароне,
	когато всичко — виж — се весели!
	Звънливи птички пеят в храсталака,
	змиите спят под ласкавото слънце,
	листенца трепкат с хладния ветрец
	и хвърлят по земята пъстра сянка.
	Ароне сладки, да поседнем тук
	и нека, чуй, със втори звънък звук
	повтаря ехото звука на рога
	и мами кучетата, сякаш в ход са
	два успоредни лова, а ний двама
	да се порадваме на таз измама
	и след приятна схватка — като тази
	между Дидона*20 и Еней, когато
	[*20 _Дидона_ — картагенска царица, чиято любов към Еней, избягалия от опожарената Троя легендарен родоначалник на римския народ, е разказана в „Енеидата“ на римския поет Вергилий.]
	те скрили са се от добрата буря
	във пазещата тайни пещера —
	и ний, в прегръдките един на друг,
	полека да потънем в златна дрямка,
	докато птички, рогове и лай
	ни галят като песен на бавачка,
	приспиваща сънливото дете!

	__АРОН__
	Царице, под различни сме планети:
	Венера управлява твойте чувства,
	а властелин над мойте е Сатурн*21.
	[*21 _Венера_… _Сатурн_ — Според средновековните астролози планетата Венера внушавала на човеците любовното чувство, а планетата Сатурн — тягостно настроение и лоши мисли.]
	Не се лъжи от мътния ми поглед,
	от туй, че мълчалив съм и печален
	или че къдравите ми коси
	са се изпънали като змийчета
	в мига, преди да клъвнат смъртоносно —
	не, туй не са Венерините знаци!
	Мъст имам аз в сърцето, смърт в юмрука,
	разплата в слепоочията чука!
	Тамора, блян на моята душа,
	жадуваща теб само, знай, любима:
	съдбовен ден е днес за Басиан —
	на сладкогласната му Филомела*22
	[*22 _Филомела_ (мит.) — дъщеря на атинския владетел Пандион, която била изнасилена от Терей, тракийски цар, съпруг на сестра й Прокна. За да не бъде издаден, Терей изтръгнал езика на Филомела, но тя избродирала разказа за насилието на една завеса, която изпратила на сестра си. Прокна отмъстила на мъжа си, като убила собствения си син и подмамила Терей да яде от месото му. Узнал истината, Терей искал да убие двете сестри, но Зевс превърнал Филомела в славей, Прокна — в лястовица, а него самия — в папуняк.]
	днес твойте синове със взлом ще вземат
	езика и съпружеската чест
	и в неговата кръв ще се измият
	от нейната! Вземи това писмо
	и го предай на царя!… Не, не питай!
	Пристигат две от бъдните ни жертви,
	незнаещи какво им се крои!

N	Влизат Басиан и Лавиния.

	__ТАМОРА__
	Богатство мое! Мавре мой безценни!

	__АРОН__
	Мълчи, царице! Басиан пристига.
	Ти предизвикай го, пък аз ще пратя
	Деметрий и Хирон да се намесят.

N	Излиза.

	__БАСИАН__
	Я, кой бил тук! Царицата без свита?
	Или това Диана*23 е, която,
	[*23 _Диана_ (мит.) — римска богиня на лова, покровителка на девствениците, често отъждествявана с луната.]
	облякла дрехите й, е излязла
	от своето светилище зелено,
	за да погледа земния ни лов?

	__ТАМОРА__
	Нахални съднико на мойте стъпки,
	Дианината власт да притежавах,
	аз бих те украсила както трябва
	с клонатите рога на Актеон*24
	[*24 _Актеон_ (мит.) — млад ловец, който съгледал в гората къпещата се Диана. Разгневената богиня го превърнала в елен и той бил разкъсан от собствените си кучета.]
	и хрътките ти щяха да раздърпат
	еленската ти козина, наглецо!

	__ЛАВИНИЯ__
	Прости, царице, но и тъй говорят,
	че си умеела рога да слагаш
	и май че готвеше със своя мавър
	подобен опит. Юпитер да пази
	съпруга ти от неговите псета!
	Дано не го помислят за елен!

	__БАСИАН__
	Повярвай ми, царице, този твой
	катранен кимериец*25 ще изцапа
	[*25 _„… катранен кимериец…“_ (мит.) — Според древногръцките вярвания кимерийците били народ, обитаващ „крайния запад“ — област, в която не прониквал никога слънчев лъч.]
	честта си със омразния си цвят!
	Защо напуснала си свойта свита
	и слязла от кобилата си снежна,
	пеша дошла си в туй самотно място
	съвсем сама със своя варвар мавър,
	защо, ако не е за сласт и похот?

	__ЛАВИНИЯ__
	И тъй като попречихме ти, ясно,
	че моят мъж ще бъде строго смъмрен
	за дързост и нахалство!… Княже мой,
	да я оставим с милия й гарван!
	Добре избрали са си тук гнезденце.

	__БАСИАН__
	Мъжът ти ще узнае за това!

	__ЛАВИНИЯ__
	Което всички знаят освен него!
	Горкият император! Как го мамят!

	__ТАМОРА__
	Какво? И аз понасям всичко туй?

N	Влизат Хирон и Деметрий.

	__ДЕМЕТРИЙ__
	Какво е станало, императрице?
	Защо така си пребледняла, майко?

	__ТАМОРА__
	Вий мислите, че нямам за какво?
	Тез двама ме примамиха във този
	неприветлив, ужасен, мрачен дол.
	Дърветата са — виждате ги — в него,
	макар и да сме лято, сухи, грозни,
	обвити в мъх и гибелен имел;
	тук лъч не стига и прелитат само
	жестоки гарвани и мрачни сови.
	Подмамили ме в туй страхотно място,
	те казаха ми, че в среднощна доба
	тук духове и съскащи змии,
	подути жаби, грозни таралежи
	се сбирали и тъй врещели страшно,
	че който смъртен чуел ги, умирал
	или оставал луд за цял живот!
	Налели тези ужаси в слуха ми,
	заплашиха ме те, че ще ме вържат
	за ствола на туй тисово дърво*26
	[*26 _„… тисово дърво…“_ — Тисът бил смятан по Шекспирово време за зловещо дърво, свързано с магиите и чародействата.]
	и тъй ще ме оставят да умра;
	и ме нарекоха „прелюбодейка“
	и „готска блудница“ и още с други
	обидни имена във този смисъл;
	и ако вий не бяхте се явили,
	те биха се разправили със мен.
	Заради майка си им отмъстете
	или от днес аз нямам синове!

	__ДЕМЕТРИЙ__
	Това свидетелства, че имаш син!

N	Пронизва Басиан.

	__ХИРОН__
	А туй — че имаш двама, не един!

N	Пронизва го и той.

	__ЛАВИНИЯ__
	О, зла Семирамида! Не — Тамора!
	За твоя нрав е слабо друго име!

	__ТАМОРА__
	Кинжал! Кинжал! Самичка ще изправя
	неправдата, изречена за мен!

	__ДЕМЕТРИЙ__
	Царице, стой! За нея има още!
	Зърното извършей, а след това
	изгаряй сламата! Това девойче
	се перчеше със честност, клетва, вярност
	пред твоето величие. Със тях ли
	ще го оставим да си иде в гроба?

	__ХИРОН__
	Скопец да бъда, ако го допусна!
	Влачи съпруга й във някой ров,
	трупа му ще ни служи за възглавка!

	__ТАМОРА__
	Но след като й вкусите меда,
	осата умъртвете, да не жили!

	__ХИРОН__
	Бъди спокойна за това, царице!…
	Е, тръгвай, мила, да се насладим
	на честността, която толкоз пазиш!

	__ЛАВИНИЯ__
	Тамора, твоят лик е на жена!…

	__ТАМОРА__
	Водете я! Не искам да я чувам!

	__ЛАВИНИЯ__
	О, помолете я да ме изслуша!

	__ДЕМЕТРИЙ__
	Послушай я, за да се хвалиш после
	със сълзите й, но към тях духът ти
	да бъде както кремък към дъжда!

	__ЛАВИНИЯ__
	Как? Тигърчето учи свойта майка?
	На нея ти не преподавай стръв!
	Със млякото си тя ти я е дала,
	от мъничък свирепост си бозал!…
	Но някои чада не носят нрава
	на своите родители.
N	Към Хирон.
			Кажи й
	да прояви към мене женска милост!

	__ХИРОН__
	Как? Искаш да не бъда неин син?

	__ЛАВИНИЯ__ _(към Тамора)_
	Да, вярно. Врана славей не измътва.
	Но чула съм — дано се потвърди! —
	че и лъвът, смилил се, нявга давал
	да му изрежат царствените нокти;
	а гарванът сирачета изхранвал,
	като оставял свойте да гладуват.
	Макар срещу сърцето си, бъди —
	ако не можеш като него блага —
	със капка милосърдие все пак!

	__ТАМОРА__
	Не знам таз дума! Тръгвайте със нея!

	__ЛАВИНИЯ__
	О, позволи ми да ти кажа нещо!
	Зарад баща ми, който пощади те,
	когато можеше да те убие,
	недей затулва своите уши!

	__ТАМОРА__
	От тебе лично да не знаех зло,
	зарад баща ти щях да съм без жалост!
	Спомнете си, момчета, как за брат ви
	в краката му горчиви сълзи лях,
	а злият Тит не щя да се смили!
	Водете я! От двама ви ще бъде
	по-мил за мен по-злобният към нея!

	__ЛАВИНИЯ__
	Убий ме тук с ръцете си, Тамора,
	и Милосърдната ще те зоват —
	защото не живот от тебе прося:
	със своя Басиан и аз умрях!

	__ТАМОРА__
	Какво тогава искаш? Остави ме!

	__ЛАВИНИЯ__
	Аз искам бърза смърт. И още нещо,
	което ме е свян да изрека:
	спаси ме от сластта на тези двама,
	далече по-противни от смъртта,
	тласни ме, моля те, в бездънна дупка,
	където мъжки взор не ще ме види —
	направиш ли това със мен, Тамора,
	ще бъдеш ти убийца милостива!

	__ТАМОРА__
	Чадата ми да бъдат без награда?
	Не, нека им плати плътта ти млада!

	__ДЕМЕТРИЙ__
	Върви! Поемай! Много ни забави!

	__ЛАВИНИЯ__
	Ни капка женственост? Ни капка милост?
	Чудовищно създание! Зъл звяр!
	Противнице на женския ни род,
	проклета да…

	__ХИРОН__
	Аз твоята уста
	ще я запуша!… Ти вдигни мъжа й —
	в тоз трап Арон ни каза да го скрием!

N	Деметрий хвърля тялото на Басиан в един трап. Той и Хирон излизат, отвеждайки Лавиния.

	__ТАМОРА__
	Вървете и недейте й прощава!
	Сърцето ми да не намери радост,
	преди родът Андроников да свърши!
	Ще ида да подиря где е маврът,
	додето те над стървата се гаврят!

N	Излиза.
N	Влиза отново Арон, следван от Марций и Квинт.

	__АРОН__
	Ловци безстрашни, ускорете крачки!
	Не сме далеч от грозната бърлога,
	в която зърнах спящата пантера.

	__КВИНТ__
	Не знам какво ми е, но трудно виждам!

	__МАРЦИЙ__
	И аз, ей Богу! Да не се срамувах,
	зарязал бих лова, за да си дремна.

N	Пада в трапа.

	__КВИНТ__
	Къде изчезна? О, коварна яма,
	прикрита с тръне, по чиито листи
	алеят капчици от кръв, по-свежа
	от утринна роса по цъфнал цвят!
	Ужасен трап! Ранен ли си, о, братко?

	__МАРЦИЙ__
	Не аз, а погледът ми е ранен
	от най-смразяваща сърцето гледка!

	__АРОН__ _(настрани)_
	Сега ще доведа и Сатурнин,
	та щом ги види тука, да помисли,
	че двамата са умъртвили брат му!

N	Излиза.

	__МАРЦИЙ__
	Къде си, братко мой? Защо мълчиш?
	По-бързо помогни ми да изляза
	от тази зла, пропита с кърви дупка!

	__КВИНТ__
	Прости! Внезапен страх ме вцепени!
	От хладна пот съм целият раздрусан!
	Сърцето ми предчувства нещо страшно!

	__МАРЦИЙ__
	Тогава убеди се, че не лъже:
	вий в трапа погледнете със Арон
	и страшното ще ви смрази до кости!

	__КВИНТ__
	Арон изчезна, а сърцето в мене
	не смее да погледне със очи
	към своята догадка? Какво има?
	Като дете не съм се плашил тъй
	от неизвестното!

	__МАРЦИЙ__
	Тогава чувай:
	добрият Басиан, насечен зверски,
	като заклано агне е захвърлен
	в тоз тъмен ров, прогизнал от кръвта му!

	__КВИНТ__
	Щом тъмен е, отде позна трупа?

	__МАРЦИЙ__
	На пръста си той носи камък, който —
	подобно факел в гробница — огрява
	землистия му образ и стените
	на този трап, във който сме и двама;
	тъй блед под лунния светлик лежал е
	покритият с моминска кръв Пирам*27!
	[*27 _Пирам_ (мит.) — Пирам и Тизба са герои на трагична история, разказана в „Метаморфозите“ на римския поет Овидий и използвана пародично от Шекспир в „Сън в лятна нощ“. Пирам и Тизба, деца на две враждуващи семейства от Вавилон, се обикнали и си уговорили през една дупчица в зида, делящ двата дома, нощна среща в полето. Пристигнала първа, Тизба била подгонена от лъв и се спасила, но изпуснала окървавеното си було. Дошъл по-късно, Пирам видял булото й и като решил, че любимата му е станала жертва на звяра, се самоубил. Завърнала се, Тизба открила трупа му и също се убила с неговия нож. „… Овидиевите «Метаморфози»…“ — прочута поема, съставена от митологически предания, на римския поет Публий Овидий Назон (43 г.пр.н.е.-17 г.н.е.).]
	Отслабнала ръка подай ми, братко —
	защото сигурно и ти слабееш, —
	да се измъкна жив от тази яма,
	по-зла от устието на Коцит*28!
	[*28 _Коцит_ (мит.) — подземна река в ада на древните.]

	__КВИНТ__
	Подай ми свойта, за да те изтегля,
	или мощта ако не ми достигне,
	да те последвам в лакомото лоно,
	погълнало злочестия ни княз.
	Не, не, не мога да те извлека!

	__МАРЦИЙ__
	Пък аз не мога да се изкатеря!

	__КВИНТ__
	Дай пак, и този път не ще я пусна:
	или ти — долу, или горе — аз!…
	Не щеш да дойдеш? Ето ме при теб!

N	Пада в трапа.
N	Влизат Сатурнин и Арон.

	__САТУРНИН__
	Ела със мен, да видя тази дупка
	и кой във нея скочи преди малко!…
	Ей, кой си ти? Кои сте вие там
	във зиналата земна празнина?

	__МАРЦИЙ__
	Децата на Андроник — Квинт и Марций, —
	доведени във час нещастен тука,
	за да открият мъртвия ти брат!

	__САТУРНИН__
	Как брат ми? Басиан? Не е възможно!
	Оставих го с жена му преди час
	във ловния заслон, далеч на север!

	__МАРЦИЙ__
	Не знам къде оставил си го жив,
	но тук, царю, намерихме го мъртъв!

N	Влизат Тамора, Тит и Луций.

	__ТАМОРА__
	Къде е царят?

	__САТУРНИН__
		Тука съм, Тамора,
	душевно наранен от смърт на близък!

	__ТАМОРА__
	Къде е брат ти?

	__САТУРНИН__
		С тоз въпрос ти бръкна
	дълбоко в раната ми! Там е — мъртъв!

	__ТАМОРА__
	Тогаз пристига късно туй писмо,
	разбулващо коварния кроеж!
	Не вярвах, че любезните усмивки
	могли да крият тъй жестока подлост!

N	Дава на Сатурнин писмото.

	__САТУРНИН__ _(чете)_
	„Ако не срещнем на удобно място
	въпросния (разбирай: Басиан),
	ловецо, ти за него погрижи се
	(разбираш какво искаме да кажем)!
	За своята награда разрови
	копривата под бъзовия храст,
	надвесващ се над трапа, в който с тебе
	решихме да заровим Басиан.
	Свърши това и ще ни имаш двама
	приятели навеки!“
			О, Тамора,
	ти чувала ли си подобно нещо?
	Това е дупката! Това е храстът!
	Я вижте да откриете ловеца,
	подкупен да убие моя брат!

	__АРОН__
	Открих торба със злато, господарю!

	__САТУРНИН__ _(към Тит)_
	Две кръвожадни палета от твойте —
	порода куча! — умъртвиха брат ми…
	От този трап да се измъкнат бързо
	и да се хвърлят тутакси в затвора!
	Ще чакат там, додето им измисля
	възмездие, нечувано до днес!

	__ТАМОРА__
	Нима са в трапа? Чудно, колко лесно
	разкривали се тайните злодейства!

	__ТИТ__
	На колене те моля, господарю,
	с очи в сълзи, за мене непривични,
	вината на убийците… убийци,
	ако докаже се, че са виновни…

	__САТУРНИН__
	Какво ще се доказва? То е явно!
	Писмото кой откри? Тамора, ти ли?

	__ТАМОРА__
	Андроник сам го вдигна от земята.

	__ТИТ__
	Да, сам, царю! Но позволи поне
	да поръчителствам за тях пред теб!
	Заклевам се във гроба на баща си,
	че щом повикаш ги, ще предоставя
	главите им на царския ти съд!

	__САТУРНИН__
	Не позволявам. Тръгвай подир мен!
	Едни да отнесат трупа, а други
	да отведат убийците в затвора!
	Без приказки! Вината им е ясна!
	Да имаше по-страшно от смъртта,
	и туй по-страшно бих им отредил!

	__ТАМОРА__
	Андроник, аз за тях ще се застъпя.
	Не се страхувай — няма да пострадат!

	__ТИТ__
	С мен, Луций! Тук! Недей говори с тях.

N	Излизат.


>>	Четвърта сцена

N	В гората.
N	Влизат Хирон и Деметрий, водещи Лавиния с отрязани ръце и език.

	__ДЕМЕТРИЙ__
	Сега кажи им кой честта ти взел е
	и кой езичето ти е отрязал!

	__ХИРОН__
	И с тез ръце без китки, ако можеш,
	разкрий им писмено каквото знаеш!

	__ДЕМЕТРИЙ__
	Чрез знаци обяснявай се със тях!

	__ХИРОН__
	Напарфюмирай ги, та да ухаят!

	__ДЕМЕТРИЙ__
	Да я оставим, нека се разхожда
	така замислена и мълчалива!

	__ХИРОН__
	Да бях на нея, щях да се обеся!

	__ДЕМЕТРИЙ__
	А със какви ръце би вързал клупа?

N	Излиза заедно с Хирон.
N	Звук на рог. Влиза Марк.

	__МАРК__
	Какво е туй? Лавиния, която
	избяга, щом видя ме?… Богове!
	О, говори! Къде е твоят мъж?
	Ако сънувам, всичко свое дал бих
	да се събудя; буден ако съм,
	бих искал зла звезда да ме облъчи
	и потопи във непробуден сън!
	О, мила, сладка племеннице, казвай:
	кои немилостиви, зли ръце
	окастриха снагата ти така
	от нежните й клони, във чиято
	извита сянка толкова царе
	напразно са мечтали да задремят!
	Защо мълчиш? Уви! Червена струя
	от топла кръв на тласъци избликва
	— като фонтан от вятъра развяван —
	ведно с дъха на сладките ти устни!
	Знам, някой нов Терей*29 те е насилил
	[*29 _Терей_ (мит.) — дъщерята на атинския владетел Пандион — Филомела, била изнасилена от Терей, тракийски цар, съпруг на сестра й Прокна. За да не бъде издаден, Терей изтръгнал езика на Филомела, но тя избродирала разказа за насилието на една завеса, която изпратила на сестра си. Прокна отмъстила на мъжа си, като убила собствения си син и подмамила Терей да яде от месото му. Узнал истината, Терей искал да убие двете сестри, но Зевс превърнал Филомела в славей, Прокна — в лястовица, а него самия — в папуняк.]
	и след това езика ти отрязал,
	за да не можеш да го издадеш!
	Свенливия си лик от мен отвръщаш
	и въпреки че още губиш кръв,
	като чешма от три гърла шуртяща,
	пак бузите ти пламват от румянец,
	като Титановия лик, когато
	се среща с облак! Вярно ли отгатнах?
	Да знаех какво имаш във сърцето
	и кой е звярът, та да облекча
	душата си с проклятия към него!
	Като закрита пещ, скръбта без излаз
	изпепелява нашите сърца!
	С език отрязан Филомела смогна
	да извезе печалния си разказ,
	но по-лукав Терей отсече твойте
	умели пръстчета, с които ти
	би везала по-майсторски от нея!
	Да бе ги виждал звярът как трептяха,
	подобно трепетликови листенца,
	по струните на цитрата, щастливи
	от техните целувки, той за нищо
	не би им сторил зло! Да беше слушал
	езика ти как сладко ромолеше,
	той щеше да изпусне своя нож
	и да задреме като злия Цербер*30
	[*30 _Цербер_ (мит.) — триглаво куче, което пазело изхода на древния ад и пускало всекиго да влезе, но никого — да излезе. Само тракийският поет Орфей успял да го приспи с песните си и да изведе от ада жена си Евридика.]
	в нозете на тракийския поет!
	Ела, върви да ослепим баща ти,
	защото след такава гледка никой
	баща не може да остане зрящ!
	За час пороят нивата помита,
	а той, горкият, с месеци ще плаче!
	Недей се дърпа! Ще те жалим всички,
	но как да облекчим такава мъка,
	о, дъще безезична и безръка!

N	Излизат.


>	Трето действие
>>	Първа сцена

N	Улица в Рим.
N	Влизат съдии, сенатори и трибуни, които водят към лобното място вързаните Марций и Квинт; пред тях, умолявайки ги, върви Тит.

	__ТИТ__
	Почтени старци, доблестни трибуни,
	почакайте! За миг! От жал към този,
	чиято младост минала е в битки,
	докато вие спали сте спокойно;
	зарад кръвта му, дадена за Рим,
	зарад безсънните му зимни нощи
	и зарад горките сълзи, които
	пълзят по тези сбръчкани страни,
	смилете се над неговите рожби,
	които във душите си не са
	покварени тъй, както всички мислят!
	За другите си двадесет и двама
	не плача аз, защото тях достойно
	прие ги ложето на доблестта.
N	Просва се на земята, докато трибуните излизат.
	За тези, о, трибуни, във праха
	аз вписвам с плач горчивата си мъка.
	О, нека сълзите ми утолят
	таз жадна пръст, наместо от кръвта им
	да се черви, засрамена и гузна!
	Тез мои разрушени очни урни
	ще те поливат, о, земя, по-щедро,
	отколкото дъждовният Април!
	Ще те рося със сълзите си лете,
	с тях зиме ще ти стапям снеговете,
	та винаги над тебе да е пролет —
	но само не приемай да изпиеш
	кръвта на синовете ми, земя!
N	Влиза Луций с изваден меч.
	Трибуни справедливи, мъдри старци,
	присъдата си грозна отменете!
	Неопитните ми сълзи да бъдат
	за вас красноречиви адвокати!

	__ЛУЦИЙ__
	Мой скъпи татко, ти напразно плачеш —
	трибуните ги няма, тук си сам!
	На камъка изказваш свойта скръб!

	__ТИТ__
	Не ми пречи да им се моля, Луций!
	Трибуни мъдри, аз ви умолявам…

	__ЛУЦИЙ__
	Но тях ги няма! Няма да те чуят!

	__ТИТ__
	Какво от туй? И да ме биха чули,
	не биха спрели; и да биха спрели,
	не биха се разчувствали: но аз
	не мога да не моля за сина си,
	макар и безнадеждно! Затова
	на камъните мъката си казвам.
	Те няма, знам, да ми дадат утеха,
	но — по-добри от нашите трибуни —
	поне ми позволяват да говоря.
	Смирено те сълзите ми приемат
	и сякаш плачат заедно със мен!
	Да бяха в тоги, като тях трибуни
	едва ли би могъл да има Рим!
	Те восък са — онези там са камък!
	Език те нямат, за да вършат зло,
	а пък онези там току изпращат
	с езика си човеците на смърт!…
	Но где си тръгнал с тоз изваден меч?

	__ЛУЦИЙ__
	Опитах с него да освободя
	нещастните си братя и затуй
	прокуден съм от Рим за цял живот!

	__ТИТ__
	Щастливецо! Съдът те е спасил!
	Не виждаш ли, наивнико, че Рим
	е пущинак, във който бродят тигри?
	Те гладни са за плячка, а пък той
	не им предлага друго освен нас.
	Затуй блазе ти, че си бил изгонен
	далеч от кръвожадната им стръв!…
	Ала коя е тази с брат ми Марк?

N	Влизат Марк и Лавиния.

	__МАРК__
	Готви си старите очи да плачат
	или сърцето дряхло да се скъса:
	убийствена печал ти нося, Тит!

	__ТИТ__
	Ако наистина убива, дай я!

	__МАРК__
	Това до мене беше дъщеря ти!

	__ТИТ__
	Защо ми казваш „беше“? Още е!

	__ЛУЦИЙ__
	Умирам! Тази гледка ме срази!

	__ТИТ__
	Вдигни се, слаби момко, погледни я!
	Лавинио, коя ръка те прати
	без ръка пред очите на баща ти?
	Кой луд вода прибавя към морето
	и хвърля съчки в пламналата Троя?
	Преди да дойдеш, мойта горест беше
	достигнала до връхната си точка —
	сега залива всичко като Нил!
	Подай ми меч, да отсека и аз
	ръцете си, защото са се били
	за този град, незнаещ благодарност;
	защото, хранейки това дете,
	са хранили скръбта; защото слабо
	са молили от небесата милост!
	За лошата им досегашна служба
	едната другата да отсече —
	това единствено ще им поискам!
	Лавинио, защо ни са ръце,
	щом за труда им няма Рим сърце?

	__ЛУЦИЙ__
	Кажи, сестрице: кой осакати те?

	__МАРК__
	Не питай! Мускулчето сладкогласно,
	изричащо най-тънките й мисли
	с така пленителна красноречивост,
	е млъкнало! Злодей го е изтръгнал
	от прелестната клетчица, в която
	то пееше, със чистите си трели
	омайвайки слуха на всички нас!

	__ЛУЦИЙ__
	Тогава ти кажи ни: кой го стори?

	__МАРК__
	Така я срещнах. Луташе се в парка
	и се опитваше да се потули
	като сърничка, смъртно наранена.

	__ТИТ__
	Тя бе сърничка моя и тоз, който
	я е ранил, и мене е прострелял!
	Усещам се сега като крушенец
	на канара сред яростно море,
	следящ със страх как приливът нараства,
	вълна подир вълна, и как след малко
	съдбовният талаз ще го изпрати
	в солената утроба на смъртта…
	Тук минаха чадата ми, на път
	към лобното си място; тук стои —
	изгнаник клет — последният от тях;
	а тук е брат ми, хлипащ над скръбта ми.
	Но ти, но ти срази ме най-жестоко,
	Лавинио, любима дъще моя!
	Да бях те зърнал на картина тъй,
	бих полудял — какво тогаз да сторя,
	когато виждам те така на живо?
	Ръце си нямаш — сълзи да избършеш,
	език си нямаш — злото да разкриеш;
	мъжът ти мъртъв е, а твойте братя —
	осъдени за неговата смърт —
	не ми се вярва вече да са живи!
	О, виж я, Марк! Сестра си гледай, Луций!
	За братята й като стана дума,
	проблеснаха по бузите й сълзи,
	като роса по лилия, която,
	едва откъсната, и вече вехне!

	__МАРК__
	Възможно е да плаче за мъжа си,
	убит от тях; а може и за тях,
	ако ги знае, че не са виновни.

	__ТИТ__
	Ако са те убийци на мъжа ти,
	възрадвай се, Лавинио, защото
	законът отмъсти им безпощадно.
	Не, те не са могли да го извършат —
	самата ти с плача си го доказваш!
	Лавинио, дай устни за целувка
	и ми кажи със знаци как могъл бих
	да облекча скръбта ти! Може би
	да седнем — чичо ти и брат ти Луций,
	и ти, и аз — край някой чист басейн
	и във водата му да отразим
	лица, съсипани като ливади
	след наводнение, все още влажни
	и във петна от наносната тиня;
	и да се гледаме, дорде водата
	не стане — като морската — солена
	от сълзите ни, капещи във нея?
	Ръцете си да отсечем и ние?
	Езиците сами да си отхапем
	и да говорим със беззвучни знаци
	до края на омразните си дни?
	Какво да правим? Нека, докато
	сме още със езици, се сговорим
	какво по-страшно нещо да си сторим,
	та хората, дордето свят светува,
	съдбата ни с покруса да си спомнят!

	__ЛУЦИЙ__
	О, татко, не плачи, че, виж, сестра ми,
	видяла те, по-силно заридава!

	__МАРК__
	Търпи ми, мила! На, изтрий се, Тит!

	__ТИТ__
	О, Марк! О, братко! Как да си избърша
	сълзите в кърпата ти, като тя
	от твоите е цяла напоена?

	__ЛУЦИЙ__
	Сестрице скъпа, дай да те избърша!

	__ТИТ__
	Ах, виж я, Марк! Аз вече я разбирам.
	Да имаше език, на брат си тя
	би казала, което аз ти казах:
	че с кърпата си, мокра от плача му,
	сълзите й той мъчно ще попие.
	Какво съзвучие на скръб е туй
	и как не ще небето да го чуй!

N	Влиза Арон.

	__АРОН__
	О, Тит Андроник, римският владетел
	при теб ме праща да ти съобщя,
	че ако синовете са ти мили,
	достатъчно ще е един от вас —
	Марк, син ти Луций или ти самият —
	да отсече и прати във двореца
	едната си ръка; срещу което
	той двата сина ще ти върне живи
	и ще им счита заличен греха!

	__ТИТ__
	О, милосърден цар! О, драг вестител!
	Кога до днес чер гарван е донасял
	вестта на утринната чучулига?
	Със радост ще изпратя във двореца
	ръката си. Ела, добри Ароне,
	и помогни ми да я отсека!

	__ЛУЦИЙ__
	Стой, татко! Той не бива да получи
	ръка, сразила толкова врази.
	Прати му мойта! Младостта понася
	по-лесно загубата на кръвта
	и затова е редно братска кръв
	на братята ми да спаси живота!

	__МАРК__
	Ръцете и на двама ви за Рим
	са вписвали със кървави секири
	разрухата по вражите стени —
	и двете са богати на заслуги,
	а мойта е бездействала до днес —
	тя трябва да послужи като откуп
	за мойте племенници; тъй поне
	ще съм я пазил за достойна цел!

	__АРОН__
	Решавайте, че, току-виж, умрели,
	преди да стигне милостта до тях!

	__МАРК__
	Предлагам свойта!

	__ЛУЦИЙ__
			Не, не съм съгласен!

	__ТИТ__
	Недейте спори! Моята ще бъде!
	За скубане са сухите треви!

	__ЛУЦИЙ__
	Свой син ако ме смяташ, татко, нека
	аз братята си да спася от смърт!

	__МАРК__
	Не, в чест на майка ни и на баща ни
	аз нека да покажа братска обич!

	__ТИТ__
	Отстъпвам. Вий решете помежду си!

	__ЛУЦИЙ__
	Отивам за секира!

	__МАРК__
		Но аз ще я използвам!

N	Излиза заедно с Луций.

	__ТИТ__
	Ела, Ароне! Ний ще ги излъжем.
	Ръка ми дай и свойта ще ти дам!

	__АРОН__ _(настрани)_
	Ако такъв нарича се лъжлив,
	ще бъда честен, докато съм жив.
	Но иначе ще те излъжа аз
	и ти ще го усетиш подир час.

N	Отсича ръката на Тит.
N	Влизат отново Луций и Марк.

	__ТИТ__
	Недейте спори! Откупът готов е.
	Добри Ароне, отнеси на царя
	една ръка, която много пъти
	го е спасявала в опасни дни;
	и нека погребе я, както трябва —
	тя заслужава повече от туй.
	А колкото до мойте два елмаза,
	кажи му, че — понеже са си мои —
	аз смятам, че ти плащам твърде скъпо,
	но евтино за туй, което струват.

	__АРОН__
	Отивам и в отмяна за ръката
	ще имаш синовете си след малко…
N	Настрани.
	… или главите им! С какво злорадство
	предчувствието вече ме изпълва!
	Глупците светли нека са добри,
	аз чер се искам вдън душа дори!

N	Излиза.

	__ТИТ__
	Понеже двете си ръце не мога,
	една простирам аз към небесата:
	ако към сълзите сте милостиви,
	към вас зова!… Какво? Нима и ти
	със мене коленичиш, скъпа моя?
	Добре, ела! Небето ще ни чуе
	или в дъха на своите въздишки
	ще скрием слънцето му, както бива,
	когато облаците го обхванат
	във своите топящи се прегръдки!

	__МАРК__
	Говориш невъзможното, мой братко!
	Недей изпада във такава крайност!

	__ТИТ__
	Нима не е безкрайна горестта ми —
	защо поставяш изблика й в рамки?

	__МАРК__
	Бъди все пак и в жалбите разумен!

	__ТИТ__
	Ако намирах разум в таз беда,
	тогаз и сам разумен бих бил, да!
	Но щом небето плаче, как земята
	да не лудей в потопи и въртопи?
	Щом вихрите бушуват, как морето
	и то да не издува пянна гръд?
	А ти, о, Марк, от мене искаш разум!
	Морето аз съм — чувай как се носят
	въздишките й горестни към мен!
	Земята аз съм — тя е сводът в сълзи!
	Тогаз природно е да се вълнувам,
	тогаз природно е да съм залят
	от наводнения и от потоци,
	защото, щом в сърцето ми скръбта
	не се побира, то ще я избълва
	като пияница. Не ме възпирай!
	Тоз, който губи, прав е да си търси
	отдушник във горчивите слова!

N	Влиза пратеник, носещ две глави и една ръка.

	__ПРАТЕНИКЪТ__
	Добри Андроник, зле възнаграден си
	за храбрата ръка, която прати
	на царя ни. Това са тук главите
	на благородните ти двама сина,
	а туй е твоята ръка, която
	той връща ти със присмех към скръбта ти
	и с гавра над показаната твърдост.
	И, вярвай, туй по-силно ме измъчва
	от спомена за края на баща ми!

N	Излиза.

	__МАРК__
	На Етна жарът нека да изстине,
	сърцето ми ще бъде огнен кратер!
	Не, мъка като таз не се понася!
	Съчувствието ни помага малко,
	но присмехът в скръбта е двойна смърт!

	__ЛУЦИЙ__
	Как може зрелище да ни направи
	така дълбока рана, а животът
	през нейния отвор да не излитне;
	да носи още името „живот“,
	като е дишане и само толкоз?

N	Лавиния целува Тит.

	__МАРК__
	О, бедната ми, твоята целувка
	без полза е за него като ручей,
	покрит от лед за жадната змия!

	__ТИТ__
	Кога ще свърши този страшен сън?

	__МАРК__
	Самоизмамо, бягай! Тит, умри!
	Не сън е туй, а правда. Виж главите
	на своите нещастни синове;
	осакатената си дъщеря;
	ръката си отсечена; сина си —
	изгнаник, пребледнял пред тази гледка;
	и мене, брат ти, който ти говори,
	безчувствен като статуя от камък!
	Не, няма вече да те утешавам!
	Скуби среброто си, гризи със зъби
	единствената си ръка и нека
	туй зрелище завинаги затвори
	очите ни, измъчени от плач!
	Сега е време да бушуваш. Хайде!
	Защо стоиш безмълвен?

	__ТИТ__
			Ха-ха-ха!

	__МАРК__
	Защо се смееш? Нищо смешно няма!

	__ТИТ__
	Какво да правя? Нямам вече сълзи.
	И после мъката е враг за мен —
	очите ми тя иска да превземе,
	та да й плащат влажна дан, додето
	останат слепи. А тогава как
	ще найда Пещерата на мъстта?
	Защото тези две глави ми казват,
	че няма до блаженството да стигна,
	преди да бъдат всички тез злодейства
	натъпкани в гърлата на онези,
	които са ги сторили!… Сега
	да видим какво има да се прави.
	Обиколете ме, печални люде,
	та поотделно да се закълна
	пред всекиго, че ще мъстя за него!
	Заклех се! Братко, пристъпи насам!
	Вземи една от тези две глави —
	на мен една за таз ръка ми стига.
	Лавиния, във сгънатите лакти
	носи отсечената ми ръка!
	А ти, изгнанико, по-бързо бягай,
	върви при готите, сбери войски
	и ако ме обичаш, както вярвам,
	в обятията бащини ела!
	Сега върви — тук чакат ни дела!

N	Излизат всички освен Луций.

	__ЛУЦИЙ__
	Прощавай, скъпи татко, най-злочестни
	от всички, някога живели в Рим!
	Прощавай, Рим, и чакай да се върна —
	оставям ти в залог човеци, чийто
	живот по-мил ми е от моя собствен!
	Прости и ти, Лавиния! Бих искал
	да станеш пак, каквато беше, мила…
	Но млък! Сега, сестрице, аз и ти
	сме само отмъстителни мечти!
	Ако е Луций жив, ще дойде време
	за Сатурнин и гордата Тамора
	да просят пред вратите на града
	като преди Тарквиний*31 и жена му!
	[*31 _Тарквиний_ — наречен Горди. Легендарен цар на Рим, с чието изгонване — ок. 510 г.пр.н.е. — било сложено начало на римската република. Лукреция — съпруга на знатния римлянин Публий Колатин, живяла през VI в.пр.н.е. Обезчестена от сина на цар Тарквиний, Секст, тя се самоубила, след като взела клетва от своя баща и от Юний Брут, че ще отмъстят за нейната смърт; нещо, което те сторили, като изгонили Тарквиний и установили римската република.]
	Към готите тогава да вървим,
	а след това — с войски от тях — към Рим!

N	Излиза.


>>	Втора сцена

N	Рим. В дома на Тит. Наредена трапеза.
N	Влизат Тит, Марк, Лавиния и Малкият Луций.

	__ТИТ__
	Така, така. Насядайте! Но яжте
	не повече, отколкото е нужно,
	за да сме силни за мъстта, която
	на враговете си ще въздадем.
	Ти, Марк, бъди добър и развържи
	печалния венец на тез ръце,
	които сплел си пред гръдта си, братко.
	Ний двама с дъщеря ми сме безръки
	и нямаме какво да скръстим в знак
	на тежка скръб. Но моята десница
	помага ми все пак и щом сърцето
	измъчено започне да се блъска
	във тясната си клетка, аз, ей тъй,
	го удрям да кротува…
N	Към Лавиния.
			А пък ти,
	ням образ на скръбта, която само
	със знаци разговаряш, ти не можеш
	сърцето си така да усмиряваш,
	когато то разтупа се от горест.
	С въздишки и със стонове плаши го
	или стисни във зъбите си ножче
	и се бодни дълбоко чак до него,
	така че сълзите, които рониш,
	да капят в раната и да удавят
	това ридаещо във теб глупаче!

	__МАРК__
	Но, братко, ти я учиш да посегне
	на себе си, наместо във скръбта й
	да й дадеш ръка!

	__ТИТ__
		„Ръка?“ „Посегне?“
	Нима и ти си полудял от скръб?
	Аз само имам право да лудея!
	Какво „посягане“? Каква „ръка“?
	Защо Енея караш да разказва
	за втори път как Троя изгоряла?*32
	[*32 _„… Енея… как Троя изгоряла“_ — Своя разказ за преживените беди Еней започнал според „Енеидата“ с думите: „Царице, ти ме караш да преживея отново неописуеми страдания!“]
	Не казвай думи, свързани с „ръце“,
	които спомнят ни, че те ни липсват!…
	Какви ги бъбря! Сякаш ако Марк
	не бе изрекъл думата „ръка“,
	не бих си спомнил, че съм еднорък!
	Да седнем! Пиленце, вкуси от туй!
	За пиене май няма. Чуй я, Марк!…
	Аз схващам вече немите й знаци —
	тя обяснява ни, че пие само
	напитката, която горестта
	изстисква от очите й и лее
	по бледите й бузи! Жалбо няма,
	речта ти ще изуча, както схимник
	по памет знае своите молитви!
	Ти няма да въздъхнеш, ни въздигнеш
	ръце осакатени към небето,
	ни коленичиш, ни очи затвориш,
	без аз от твойте знаци да извадя
	най-точна азбука, за да разчитам
	по буквите й всяка твоя мисъл!

	__МАЛКИЯТ ЛУЦИЙ__
	Недей да охкаш, дядо! Разкажи
	на лелка нещо смешно, да не плаче!

	__МАРК__
	Горкичкото, съчувства на старика
	и хленчи, като вижда как той страда!

	__ТИТ__
	Мълчи, ластарче — от сълзи прорасло,
	ти скоро ще изгниеш от сълзи!
N	Марк удря с нож по чинията си.
	Какво удари, Марк?

	__МАРК__
			Муха. Убих я.

	__ТИТ__
	Кръвнико, вън! Сърцето ми разкъсваш!
	Очите ми са сити от злодейства.
	Позорно е за Титовия брат
	невинни същества да умъртвява.
	Отивай си! Не си от моя род!

	__МАРК__
	Но, братко, само за една муха?…

	__ТИТ__
	Как каза? „Само?“ Как си мислиш ти,
	мухата няма ли баща и майка?
	Как тъжно със крилцата си златисти
	ще бръмнат те във въздуха, горките!
	Нещастната мушица,
	дошла е да зарадва с весел бръм
	обяда ни, а ти я умъртви!

	__МАРК__
	Прости ми, братко мой, но таз муха
	бе черна като мавра на Тамора
	и просто не можах да се стърпя.

	__ТИТ__
	О-о-о!
	Тогава ти прости ми, че сгълчах те,
	когато си извършил добрина!
	Дай ножа си! Дай, дай да я накълцам,
	представяйки си, че е маврът, който
	нарочно е дошъл да ме отрови!
N	Удря по чинията.
	Това за теб! Това пък за Тамора!
	Ах, мерзка душо!
	Не сме дотам дошли, че да не можем
	да смачкаме една муха, която
	дошла е тук под образа на мавър!

	__МАРК__
	Нещастникът! От скръб се е побъркал
	и взима своите призраци за правда!

	__ТИТ__
	Раздигайте!… Лавиния, ела
	във стаята ми, да ти прочета
	печални приказки от старо време…
	Ела и ти! Очите ти са млади —
	когато погледът ми се премрежи,
	момченцето ми, ти ще продължиш.

N	Излизат.


>	Четвърто действие
>>	Първа сцена

N	Рим. Пред дома на Тит.
N	Влизат от едната страна Малкият Луций, който бяга с книги под ръка от гонещата го Лавиния; от другата страна — Тит и Марк.

	__МАЛКИЯТ ЛУЦИЙ__
	На помощ, дядо! Леля ми ме гони!
	Не мога да я разбера защо!
	Виж, дядо Марк! На, ето я, пак иде!

	__МАРК__
	Ела тук, Луций! Бива ли така
	да се боиш от леля си, детенце!

	__ТИТ__
	Тя много те обича, нали знаеш!

	__МАЛКИЯТ ЛУЦИЙ__
	Да, знам, когато беше татко в Рим,
	ний много си играехме със нея.

	__МАРК__
	Какво ли ни разказва с тези знаци?

	__ТИТ__
	Не бой се, чадо!… Нещо изразява…
	Виж, Луций, все към тебе се обръща!
	Приканва те да идеш нейде с нея!
	Корнелия*33, детенце, не е чела
	[*33 _Корнелия_ — майка на братята Гракхи (II в.пр.н.е.), двамата доблестни римски трибуни, които тя възпитала в любов към отечеството и народа си.]
	на Гракхите тъй често, както тя
	четеше ти из римските поети
	и от „Оратора“ на Цицерон!

	__МАРК__
	Не можеш ли отгатна какво иска?

	__МАЛКИЯТ ЛУЦИЙ__
	Не, дядо Марк! Но може да е луда,
	защото дядо казваше преди,
	че мъката докарвала до лудост,
	и чел съм, че с троянската Хекуба
	тъй станало. Затуй ме хвана страх,
	макар да знам, че леля ме обича
	тъй силно, както бедната ми майка,
	и само ако подлудее, може
	да иска да ме плаши… Може би
	съм хвърлил книгите си и побягнал
	без нужда, лельо, моля те, прости ми
	и ако дядо Марк ни придружи,
	готов съм с теб да дойда, дето искаш!

	__МАРК__
	И аз готов съм.

	__ТИТ__
	Какво, Лавиния? Виж, виж я, Марк,
	как рови се в разхвърляните книги!
	Изглежда, търси някоя от тях!…
	Коя, девойко?… Разтвори ги, Луций!…
	Но ти си твърде учена за тези —
	ела в библиотеката ми, скъпа,
	скръбта си да залъгваш там, додето
	не ни посочи пръстът на небето
	палача ти… Защо ръце сакати
	издига тя така, една след друга?

	__МАРК__
	Навярно се опитва да ни каже,
	че той не е бил сам! Или ги вдига,
	за да измоли от небето мъст!

	__ТИТ__
	Я, Луций, виж каква е тази книга,
	която се опитва да отвори!

	__МАЛКИЯТ ЛУЦИЙ__
	Това ми е подаръкът от мама —
	Овидиевите „Метаморфози“*34.
	[*34 _„… Овидиевите «Метаморфози»“…_ — прочута поема, съставена от митологически предания, на римския поет Публий Овидий Назон (43 г.пр.н.е. — 17 г.н.е.).]

	__МАРК__
	От обич към покойната навярно
	избрала е сред всички тъкмо тях.

	__ТИТ__
	Не, вижте я! Как трескаво прелиства!
	Да й помогнем!… Дъще, какво търсиш?…
	Това е разказът за Филомела,
	насилена от подлия Терей!
	Боя се, че насилие е скрито
	и в дъното на твойта злополука!

	__МАРК__
	Я, виж я, Тит! Тя търси нещо в текста!

	__ТИТ__
	Лавиния, нима и ти била си
	нападната, насилена без жалост,
	озлочестена като Филомела
	в самотен, мрачен, грозен пущинак?
	Да! Да! Едно такова кътче помня
	в гората, дето ходихме на лов —
	защо ни беше! — от което сякаш
	поетът е копирал своя стих,
	така природата го бе създала
	за изнасилвания и убийства!

	__МАРК__
	Защо ще го създава, ако не
	защото боговете се развличат
	с човешките трагедии?

	__ТИТ__
			О, дъще,
	тук свои сме, със знаци покажи ни
	кой римлянин посегна върху теб?
	Не е ли дело туй на Сатурнин,
	като Тарквиний стана си напуснал,
	за да лиши Лукреция от чест?

	__МАРК__
	Седнете тука, племеннице, братко!…
	Палада, Юпитер и Аполон*35
	[*35 _Палада_… _Юпитер_… _Аполон_ (мит.) — Атина Палада е гръцка богиня на мъдростта и занаятите; Юпитер е върховният бог на римляните; Аполон е богът на светлината и изкуствата у гърците.]
	съвет ми дайте как да разгадая
	злодейството!… Лавиния, виж тука!
N	Пише по земята с пръчка, която крепи с уста и движи с краката си.
	Тук пясъкът е гладък. Направлявай
	таз пръчка като мене! Ето, виждаш?
	Написах името си без ръце…
	Проклет да бъде, който ни докара
	до туй така да пишем!… Хайде, пиле,
	чертай и ни разкрий, което Бог
	би искал да разбули за мъстта ни!
	Небето твоето перо да води,
	та да узнаем цялата ти болка
	и мерзките виновници за нея!
N	Лавиния пише по земята, като крепи пръчката с уста и я движи с осакатените си ръце.
	Четеш ли, братко? Тит, какво написа?

	__ТИТ__
	„Хирон. Деметрий. Stuprum*36“
	[*36 _„Stuprum“_ (лат.) — обезчестяване.]

	__МАРК__
	Таморините синове са, значи,
	извършили това ужасно дело.

	__ТИТ__
	„Magni Dominator poli,
	tam lentus audisscelera? Tam lentus vides?“*37
	[*37 _„Magni Dominator poli, tam lentus audisscelera? Tam lentus vides?“_ (лат.) — „Велики владетелю на небето, тъй бавно ли чуваш престъпленията, тъй бавно ли ги виждаш?“ — цитирани свободно стихове от „Хиполит“ на Сенека.]

	__МАРК__
	Владей се, братко, въпреки че, знам,
	тез букви на земята са способни
	да тласнат най-спокойните към бунт
	и да изтръгнат вопли от дечица!
	Коленичете трима като мен!
	Ти, братко мой! Лавиния, ти също!
	И ти, о, Луций наш, надежда скъпа
	на римския ни Хектор*38 — на колене!
	[*38 _Хектор_ — син на троянския цар Приам, един от главните герои на Омировата „Илиада“.]
	Да си дадем един на други клетва —
	като оназ, която Юний Брут*39
	[*39 _Юний Брут_ — легендарен освободител на Рим от игото на Тарквиниите и основател на републиката.]
	положи със бащата и съпруга
	на чистата Лукреция, когато
	разкри им тя ужасния си срам —
	със хладен ум във кървава разправа
	да отплатим на извергите готски
	или — не го ли сторим — да умрем
	в срама от неизпълненото слово!

	__ТИТ__
	Това без друго, ако знаеш как;
	но искаш ли мечетата да хванеш,
	внимавай майка им да не подуши;
	защото тя е близка със лъва
	и легнала по гръб, играе с него,
	додето хубавичко го приспи,
	и после прави туй, което ще.
	Новак-ловец си, Марк. На мен ги дай!…
	Но първо плочка бронзова ще взема,
	със връх стоманен трите й слова
	ще врежа в нея и ще я запазя;
	че този пясък северният вятър
	ще го издуха в миг като листата
	със предсказанията на Сивила*40,
	[*40 _Сивила_ — нарицателно име за някои жени, на които древните римляни приписвали пророчески дарби. Най-прочутата от тях била, според легендата, Кумейската Сивила (от гр. Куме в Южна Италия), която доживяла до седемстотингодишна възраст. Легендарните „свитъци на Сивилата“, които съдържали пророчества за съдбините на Рим, се пазели в Капитолия, но по-късно изчезнали при неизвестни обстоятелства.]
	и де ще е заветът й тогаз?
	Какво ще кажеш, Луций?

	__МАЛКИЯТ ЛУЦИЙ__
			Аз ще кажа,
	че ако бях голям, ги бих настигнал
	и в спалнята на майка им! Тез роби,
	тез кучета край римската трапеза!

	__МАРК__
	Така е, внучето ми. Твоят татко
	е правел точно тъй със враговете
	на свойта непризнателна родина.

	__МАЛКИЯТ ЛУЦИЙ__
	И аз ще бъда също като него!

	__ТИТ__
	Ела във оръжейната ни, чадо,
	да те снабдя с подаръци, които
	ще отнесеш от мен на синовете
	на нашата императрица… Хайде!
	На дядо си не искаш да помогнеш?

	__МАЛКИЯТ ЛУЦИЙ__
	Ще им помогна с нож в корема, дядо!

	__ТИТ__
	Не тъй, момчето ми! Не е тоз пътят.
	Ела с мен, дъще! Марк, пази дома ни!
	Ний с Луций ще отидем във двореца,
	да, да, и там ще ни окажат почест.

N	Излизат всички без Марк.

	__МАРК__
	О, небеса, как слушате безстрастно
	добрият да ридае? Марк, помагай
	във лудостта на брат си, който има
	по-малко резки вражески на щита,
	отколкото следи от скръб в сърцето,
	а тъй добър е, че не иска мъст!
	Но щом не иска той, тогава ти,
	небе, за Тит Андроник отмъсти!

N	Излиза.


>>	Втора сцена

N	Рим. В двореца.
N	Влизат от едната страна — Арон, Хирон и Деметрий, а от другата — Малкият Луций, носещ сноп мечове и свитък.

	__ХИРОН__
	Това е Луциевото хлапе —
	изпратено е, явно, с вест при нас.

	__АРОН__
	Да, с луда вест от лудия му дядо.

	__МАЛКИЯТ ЛУЦИЙ__
	Велможи римски, нося ви смирено
	сърдечния привет на Тит Андроник…
N	Настрани.
	Небето да ви смачка като въшки!

	__ДЕМЕТРИЙ__
	Благодарим ти много, сладки Луций,
	какво ни носиш?

	__МАЛКИЯТ ЛУЦИЙ__ _(настрани)_
	Туй, че сте разкрити
	и двамата като злодеи гадни,
	това ви нося!…
N	На глас.
		Дядо ми ме праща
	с най-ценното от свойта оръжейна
	във дар на вашата почтена младост,
	велико упование на Рим.
	Тъй каза да ви кажа — тъй ви казвам.
	Подаръка му скромен приемете,
	така че, ако нужда се отвори,
	да бъдете добре въоръжени.
	С това оставям ви…
N	Настрани.
		… мръсници подли!

N	Излиза.

	__ДЕМЕТРИЙ__
	Я гледай! Свитък. Целият изписан.
	Да видим!
	„Jnteger vitae, scelerisque purus
	Non eget Mauri jaculis, nec arcu.“*41
	[*41 _„Jnteger vitae… nec arcu…“_ (лат.) — „Който води праведен живот и е чист от престъпления, не се нуждае от мавърски копия и лък…“ — цитат от „Одите“ на римския поет Квинт Хораций Флак (65 г.-8 г.пр.н.е.).]

	__ХИРОН__
	Това е от Хораций. Знам добре.
	В граматиката учихме го, помня.

	__АРОН__
	Да, точно. От Хораций е. Улучи…
N	Настрани.
	Но и с граматика, магаре щом си…
	Добра шега! Старикът е отгатнал
	вината им и мечове им праща,
	увити в остри стихове, които
	пробождат ги, без те да се досещат.
	Да беше моята Тамора тук,
	би оценила Титовия намек.
	Но нека си почива още малко
	във своите покои без покой…
N	На глас.
	Е, казвайте: не ни ли е довела
	звезда щастлива в Рим, щом, чужденци
	и даже пленници, се извисихме
	до царски сан? Изпитах жива радост
	да смъмря пред вратата на двореца
	трибуна Марк в присъствие на брат му.

	__ДЕМЕТРИЙ__
	Аз — двойна, като гледам брат му с разни
	подаръци така да ни се мазни!

	__АРОН__
	Не е ли прав човекът? Ти, Деметрий,
	не беше ли любезен с дъщеря му?

	__ДЕМЕТРИЙ__
	Дай Боже над хиляда като нея
	да мога свойта похот да излея!

	__ХИРОН__
	Каква добра молитва!

	__АРОН__
			Липсва само
	царицата — за да рече: „Амин!“

	__ХИРОН__
	За десет хиляди тя би го рекла!

	__ДЕМЕТРИЙ__
	Да идем да помолим небесата
	да облекчат родилните й мъки.

	__АРОН__ _(настрани)_
	Вий дяволите по-добре молете —
	зарязаха ни вече боговете!

N	Тръбен звук.

	__ДЕМЕТРИЙ__
	Защо е този знак на Сатурнин?

	__ХИРОН__
	По всяка вероятност има син.

	__ДЕМЕТРИЙ__
	Стой! Някой иде!

N	Влиза Дойка, носеща черно пеленаче.

	__ДОЙКАТА__
			Извинете, моля,
	да сте видели мавра нейде тук?

	__АРОН__
	Пред теб е той, освен ако е друг.
	Това съм аз, Арон. Защо ти трябвам?

	__ДОЙКАТА__
	Загубени сме, доблестни Ароне!
	Помагай или свършено е с теб!

	__АРОН__
	Какво мяука там? Какво си скрила
	в това вързопче, а?

	__ДОЙКАТА__
			Това, което
	бих искала да скрия от небето —
	срама на нашата императрица,
	бедата за великия ни Рим!
	Царицата ни се освободи…

	__АРОН__
	Че кой я е затварял!

	__ДОЙКАТА__
			Никой. Казвам
	„освободи от бременност“.

	__АРОН__
				Така ли?
	Да я поживи Бог! Какво й прати?

	__ДОЙКАТА__
	Един чер дявол!

	__АРОН__
			Тъй ли? Аз си знаех
	че е голяма дяволица! Ха!
	Чудесна рожба!

	__ДОЙКАТА__
			Грозна, гадна рожба!
	На, виж го — отвратителен жабок
	сред белите чада на този климат!
	Императрицата ти го изпраща —
	понеже с твой печат е — да го кръстиш
	по мавърски със кривия си нож!

	__АРОН__
	Мълчи, мръсницо!… Цветето на татко,
	какво, че си ми черно като сажди —
	и тъй си ми красиво!

	__ДЕМЕТРИЙ__
			Злодей, какво си сторил?

	__АРОН__
	Не ми се стори лошо.

	__ХИРОН__
	Със майка ни ти спал си!

	__АРОН__
	Не съм и мигвал даже!

	__ДЕМЕТРИЙ__
	И с туй си я разсипал, черен изверг!
	Проклет да е злокобният й избор!
	Дано издъхне уродът ти, демон!

	__ХИРОН__
	Той няма да живее!

	__АРОН__
			Той няма да загине!

	__ДОЙКАТА__
	Ще трябва, мавр-! Майка му го иска.

	__АРОН__
	Добре тогаз. Но никой друг, сам аз
	ще съм палач на свойта плът и кръв!

	__ДЕМЕТРИЙ__
	Дай, дай го това попово лъжиче,
	да го нанижа с меча си на шиш!

	__АРОН__
	Но първо моят тук ще те изкорми!…
	Назад и ти, злодей!… Братоубийци!
	Кълна се във свещиците небесни,
	които светеха така сияйно,
	когато този момък бе зачеван,
	че ятаганът ми ще посече
	тогова, който дръзне да припари
	до моя първородник и наследник!
	Заклевам се, че нито Енцелад*42
	[*42 _Енцелад_ (мит.) — гигант, взел участие в бунта на титаните срещу Зевс.]
	със страшната си шайка от титани,
	ни Херкулес, ни богът на войната
	от моята прегръдка ще изтръгнат
	таз ценна плячка!… Черното ще хулят!
	Пъзливи руменеещи хлапаци!
	Варосани стени! Кръчмарски фирми!
	Катраненият цвят е най-добрият,
	защото побеждава всички други!
	Безкрайните води на океана
	не могат да отмият чернотата
	от плавките на лебеда, макар че
	той непрекъснато ги плакне в тях!…
	Кажи на майка му, че съм на възраст,
	която знае свойто да опазва,
	а да му мисли тя какво да казва!

	__ДЕМЕТРИЙ__
	И свойта господарка ще изложиш?

	__АРОН__
	Тя, господарката е господарка,
	а туй съм аз самият! Ей го, живо
	подобие на мойта мощ и младост!
	Аз него от цял свят ще го опазя,
	дори и някой в Рим да си пострада!

	__ДЕМЕТРИЙ__
	Но туй ще е за майка ни позор!

	__ХИРОН__
	Ще я презират всички във града!

	__ДОЙКАТА__
	И царят ще я обрече на смърт!

	__ХИРОН__
	От свян червя се, щом си го помисля!

	__АРОН__
	Това е то да имаш светла кожа!
	Тфу, цвят-предател, който разгласява
	сърдечните ви замисли и тайни!
	Виж, тоз юнак, изпечен в друга пещ!
	Я, гледайте го, черния мошеник
	как смее се, като че ли ми казва:
	„Ей, дърто, аз съм твой!“ Но той е също
	ваш брат, изхранен от кръвта, която
	и вас е хранила; освободен
	от същата утроба, във която
	сте чакали затворени и вие;
	да, брат, и от безспорната страна,
	макар да носи личния ми знак!

	__ДОЙКАТА__
	А на царицата какво да кажа?

	__ДЕМЕТРИЙ__
	Ароне, измисли какво да правим!
	Съгласни сме детето да живее,
	ако това не навреди на нас.

	__АРОН__
	Тогаз да седнем и да поразмислим…
	Там стойте! Аз и син ми сме нащрек…
	Така! Сега приказвайте спокойно!

	__ДЕМЕТРИЙ__
	Кажи, кой още е видял детето?

	__АРОН__
	Виж, туй е друго. Ако сме в съюз,
	аз ставам агънце. Но щом ме дразнят,
	глиганът бесен, скалната лъвица,
	морето бурно са далеч по-кротки
	от гневния Арон!… И тъй, да чуем:
	кои жени видели са детето?

	__ДОЙКАТА__
	Корнелия, която го пое,
	царицата и аз — ний трите само.

	__АРОН__
	Родилка, баба, дойка — никой друг?
	Кажи на майка му, че тайна има,
	ако я знаят двама, не и трима!
N	Убива Дойката.
	„К’ви, к’ви са тез неща? — свинята квикна,
	когато я приготвяха за шиша.“

	__ДЕМЕТРИЙ__
	Умря! Защо я умъртви, Ароне?

	__АРОН__
	Предпазна мярка. Трябва ли да бъде
	оставена, за да раздрънка всичко,
	една устата сплетница? Не, драги!
	Сега узнайте целия ми план:
	На моя сънародник Мулитей,
	живеещ близо тук, жената вчера
	доби момче, по-светло и от вас,
	защото се е метнало на нея.
	Вървете, намерете ги и дайте
	пари на майката и обяснете
	на двамата, че тяхното дете
	ще се издигне много и ще стане
	наследник на престола, ако бъде
	подставено на мястото на мойто,
	за да избегнем бурята в двореца.
	И нека царят ни си го подруска!
	Аз таз я изцерих. А вие двама
	по-бързо заровете й трупа —
	полето ей го, вий сте здравеняци.
	А после бабата ми изпратете —
	изчезне ли след дойката и тя,
	жените в двора нека да си дрънкат.

	__ХИРОН__
	Ти тайните си, виждам, не разгласяш
	по вятъра, Ароне.

	__ДЕМЕТРИЙ__
			И Тамора —
	и ний за нея — ти благодарим.

N	Излизат.

	__АРОН__
	Сега напред със лястовича скорост
	към готите. На тях ще поверя
	съкровището си и ще се свържа
	с приятелите на Тамора… Хайде,
	дебелоуст разбойнико, със мен!
	Ти вкара ни във сума ти беди,
	но аз със ягодки ще те захраня,
	със суроватка, с корени, с извара,
	ще спиш в колиби, от кози ще сучиш
	и ще ми станеш мъж и пълководец!

N	Излиза.


>>	Трета сцена

N	Улица в Рим.
N	Влизат Тит, носещ стрели с прикрепени към тях писма, Марк, Публий, Малкият Луций и други с лъкове.

	__ТИТ__
	Марк, идвай! Вий, приятели, насам!
	Я покажи как стреляш, Луций младши!
	Опъвай здраво и ще долети.
	„Terras Astraea reliquit“*43. Напусна
	[*43 _„Terras Astraea reliquit…“_ (лат.) — „Астрея напусна земята“ — стих от „Метаморфозите“ на Овидий. Астрея била богиня на справедливостта.]
	земята на божествената Правда.
	Нали си спомняш, Марк, за този стих?…
	Вий лъковете опънете, хайде!
	А вий, приятели, във океана
	ловете я със въдици и мрежи!…
	Но не, аз знам, че Правда в него има
	не повече, отколкото на суша…
	Да, Публий и Семпроний, дано вие
	успеете! С лопати и със кирки
	копайте до сърцето на земята
	и стигнали подземните царства,
	кажете на Плутон*44, че Тит Андроник
	[*44 _Плутон_ (мит.) — владетел на подземното царство на мъртвите според вярванията на древните гърци.]
	от него чака Правдата след всички
	нещастия, които е изсипал
	над него непризнателният Рим…
	Ах, Рим! Да, да, аз сторих го нещастен,
	когато го подучих да приеме
	тоз, който днес е тъй свиреп към мен…
	Вървете и внимавайте! Търсете
	във бойните галери — току-виж,
	тоз подъл цар я пратил по море
	в изгнание. Тогава ние с вас
	ще има да подсмърчаме за Правда!

	__МАРК__
	О, Публий мой, не е ли страшна мъка
	да гледаме как чичо ти безумства?

	__ПУБЛИЙ__
	Затуй, о, татко, трябва да го пазим,
	така че всяка негова прищявка
	да бъде обкръжена с нежна обич,
	додето времето даде му цяр.

	__МАРК__
	Не, цяр за неговата мъка няма,
	освен да сключим с готите съюз
	и да накажем в кървава война
	тоз град за злата му неблагодарност
	и Сатурнин за черната му власт.

	__ТИТ__
	Е, казвай, Публий! Казвайте, копачи!
	Намерихте ли я във дън земя?

	__ПУБЛИЙ__
	Не, чичо, но Плутон ни отговори,
	че можел вместо нея да ти прати
	Мъстта от ада. Правдата била
	заета с Юпитер във небесата
	или пък другаде, така че ти
	ще трябва да я чакаш доста дълго.

	__ТИТ__
	Не е добре от негова страна
	да ме залъгва тъй. Аз ще се гмурна
	в пламтящите му адски езера
	и за петите ще я извлека
	от Ахерон*45! О, Марк, не сме ний кедри,
	[*45 _Ахерон_ (мит.) — река, която течала през подземното царство на мъртвите, у древните гърци.]
	не сме циклопи*46 — дребни сме на ръст,
	[*46 _Циклопи_ (мит.) — еднооки гиганти, които ковели неотразимите оръжия на боговете.]
	ала гръбнакът ни е от стомана —
	макар да се превива под теглото,
	което мъчно се издържа, братко! —
	и щом по таз земя, а и във ада
	я няма Правдата, тогава ние
	ще се обърнем към небето горе,
	да ни я спусне, за да възмезди
	неправдите, които сме понесли!
	Започвай, Марк! Добър стрелец си, знам те.
N	Раздава стрелите.
	Ad Jovem Ad Apollinem — за вас!
	Ad Martem*47 е за мен! За вас, момци,
	[*47 _„… Ad Jovem Ad Apollinem… Ad Martem…“_ (лат.) — „За Юпитер, за Аполон… за Марс…“ — адресати в случая са едновременно и боговете, и наречените на тяхно име планети.]
	са тези до Палада и Меркурий!*48
	[*48 _Меркурий_ (мит.) — римски бог на търговците и крадците, съответстващ на гръцкия Хермес.]
	Кай, ти изстреляй тази до Сатурн*49!…
	[*49 _Сатурн_ (мит.) — римски бог на земеделието. Планетата, носеща неговото име, имала мрачно влияние върху хората.]
	Не Сатурнин, защото, ако сбъркаш,
	ще похабиш стрелата си… Да почнем!
	Кълна се, че добре съм ги написал,
	и няма бог, останал без писмо!

	__МАРК__
	Приятели, целете се в двореца!
	Да поразим надменността на царя!

	__ТИТ__
	Е? Стреляйте!… Отлично, Луций, право
	в онуй на Девата! Сега в Палада!

	__МАРК__
	Прехвърлих цяла миля зад Луната.
	Навярно вече Зевс го е прочел.

	__ТИТ__
	Ха-ха! Какво направи, Публий, Публий!
	Улучи — гледай — рога на Телеца!

	__МАРК__
	А той, вбесен от точния му изстрел,
	тъй кюсна със рогата си Овена,
	че неговите паднаха в двореца
	и кой ще ги намери, ако не
	императрициният чер арапин?
	А тя се изкикоти и му каза
	да ги даде подарък на мъжа й.

	__ТИТ__
	Чудесен дар! Да му помага Бог!
N	Влиза Селяк, носещ два гълъба в кошница.
	Вестител от небето! Писмоносец!
	Е, казвай, драги! Правдата къде е?
	Защо си без писма? Какво ти каза
	Зевс, Юпитер, Великият Кронид*50?
	[*50 _Кронид_ (мит.) — название на Зевс (Юпитер), който бил син на бога Кронос, едно от най-древните доолимпийски божества.]

	__СЕЛЯКЪТ__
	Кой? Кромидът ли? Казва, че след седмица трябва да го вадим.

	__ТИТ__
	Питам те: какво каза Юпитер?

	__СЕЛЯКЪТ__
	Виноват, господарю, но с никакъв Питер нямам запознанство. Не ни се е случвало да сме на чашка с такъв.

	__ТИТ__
	Нима не си носител на вести от Горе?

	__СЕЛЯКЪТ__
	Не, аз съм носител на птици „отдолу“. Тръгнал съм да подмажа народния трибун с тези два гълъба, та да потули една кавга между вуйчо ми и един слуга на императора.

	__ТИТ__
	Значи, не идеш от небето?

	__СЕЛЯКЪТ__
	Не думай, уважаеми! Още не съм бил там и опазил ме Господ от такова нахалство: да се натискам тъй млад за толкоз високо място!

	__МАРК__
	Братко, това е отличен случай да пратиш прошението си и нека отнесе на императора и тези гълъби от твое име.

	__ТИТ__
	Слушай, ще можеш ли да връчиш на царя едно прошение?

	__СЕЛЯКЪТ__
	Аз — прошение на царя? Той трябва да прости на вуйчо ми!

	__ТИТ__
	Ела, мошенико! Не дрънкай много,
	а занеси тез гълъби на царя!
	Ще ти помогна някак да получиш
	от него правосъдие. Дръж злато!…
	Подайте ми мастило и перо!
	Е, можеш ли да предадеш на царя
	едно прошение?

	__СЕЛЯКЪТ__
			Да, господарю.

	__ТИТ__
	Тогава ето ти го тук. И когато се появиш пред него, първо трябва да коленичиш, да целунеш крака му, да предадеш гълъбите и след това да чакаш за отговор. Аз ще бъда наблизо. Само гледай да изпълниш всичко, както трябва.

	__СЕЛЯКЪТ__
	Ще го изпълня, уважаеми. Аз река ли…

	__ТИТ__
	Стой, стой! Нож имаш ли? Я дай да видя!
	Увий го във прошението, Марк —
	написал си го прекалено кротко…
	И след като го предадеш на царя,
	ела във моя дом, да ми докладваш
	какво ти е отвърнал.

	__СЕЛЯКЪТ__
	Непременно.
	Благодаря ти, знатни господарю!

	__ТИТ__
	Е, Марк, да тръгваме! След мене, Публий!

N	Излизат.


>>	Четвърта сцена

N	Рим. Пред двореца.
N	Влизат Сатурнин, Тамора, Хирон, Деметрий, знатни граждани и други. Сатурнин държи стрела, хвърлена от Тит.

	__САТУРНИН__
	Какви са тези гаври? Кой от вас
	е виждал нявга римски император
	да бъде тъй обиждан, дразнен, хулен,
	и то защото е отсъдил право?
	Каквото и сеячите на смут
	да бръмкат във ухото на народа,
	на вас и на небето е известно,
	че спрямо синовете на Андроник
	бе действано напълно справедливо
	и строго по закона. Като тъй,
	ако скръбта надвила е ума му,
	нима сме длъжни ний да му търпим
	прищевките, припадъците бесни,
	лудешките му приливи на гняв?
	Сега пък праща просби до небето!
	На, вижте! Тази тука е до Зевс,
	тез двете — до Меркурий и до Арес*51,
	[*51 _Арес_ (мит.) — гръцки бог на войната, съответстващ на римския Марс.]
	а таз — до Аполон. И тез писма
	се носят над града! Не е ли туй
	открито обвинение към мен
	и към Сената във несправедливост?
	Не лошо хрумване, нали така?
	Излиза, че във Рим законност няма.
	Но ако жив съм, той и всички с него
	ще разберат, че мнимата му лудост
	не ще покрива вече тез обиди!
	Да, той и всички с него ще узнаят,
	че справедливостта е в Сатурнин
	и щом задреме, той ще я събуди
	и в своя гняв тя грозно ще накаже
	най-гордия метежник на света!

	__ТАМОРА__
	О, милостиви господарю мой,
	велики Сатурнине, мъжо скъпи,
	владетелю на мойте ум и чувства,
	удръж гнева си, мъдро изтърпи
	проявите на възрастта у Тит
	и приливите бурни на скръбта му
	по храбрите му синове, чиято
	ужасна загуба е поразила
	дълбоко бащиното му сърце!
	По-мъдро е да му дадеш утеха,
	отколкото обиди като тези
	наляво и надясно да преследваш.
N	Настрани.
	На умната Тамора тъй приляга
	за всекиго да има дума блага,
	но, Тит, в живеца те пронизах аз,
	кръвта ти взех! Ако Арон успее,
	тогава всичко е наред и ние
	спокойно в пристана ще хвърлим котва!
N	Влиза Селякът.
	Какво те носи, драги? Нас ли търсиш?

	__СЕЛЯКЪТ__
	Бога ми, вас, ако твоя милост ни е императорката.

	__ТАМОРА__
	Императрица би желал да кажеш.
	Но онзи там е твоят император.

	__СЕЛЯКЪТ__
	Вярно, същият… Добра ти вечер, твоя милост! Господ и свети Стефан да са ти на помощ! Донесох ти писмо и чифт гълъби.

N	Сатурнин чете писмото.

	__САТУРНИН__
	Водете го! Веднага на въжето!

	__СЕЛЯКЪТ__
	И колко пари ще получа?

	__ТАМОРА__
	Върви, върви! Отиваш да те бесят!

	__СЕЛЯКЪТ__
	Да ме бесят? Господи, какъв поврат за моя врат!

N	Излиза, изведен от стражи.

	__САТУРНИН__
	О, гнусни, възмутителни обиди.
	Нима ще понеса такава наглост?
	Отлично зная кой го е изпратил.
	Като че ли чадата му не бяха
	наказани със смърт съвсем законно
	зарад убийството на моя брат,
	а аз съм ги заколил своеволно!
	Негодник изфирясал! За косата
	веднага тука да се довлече
	без оглед на години и на знатност!
	За таз последна гавра ще ти стана
	аз сам палач, мизернико лукави,
	помогнал ми да се издигна само,
	за да командуваш и Рим, и мен!
N	Влиза Емилий.
	Защо си развълнуван тъй, Емилий?

	__ЕМИЛИЙ__
	Опасност! На оръжие! До днеска
	не е бил Рим тъй грозно застрашен!
	Войска събрали, готите отново
	са тръгнали към Рим за кръв и плячка!
	Предвожда ги синът на Тит Андроник,
	беглецът Луций, който ни заплашва,
	че щял със Рим да стори туй, което
	не се удаде на Кориолан*52!
	[*52 _Кориолан_ — римски военачалник (V в. пр.н.е.). Недоволен от това, че не станал консул, той се свързал с неприятелите на Рим, но уговорен от майка си, пощадил родния си град, заради което бил убит от съюзниците си. Герой на едноименната трагедия на Шекспир.]

	__САТУРНИН__
	Как? Вожд на готите — храбрецът Луций?
	Таз вест смразява ме! От нея клюмвам
	като трева от буря, цвят от мраз!
	Сега нещастието наближава.
	Сам чувал съм — когато, преоблечен,
	съм бродил из града — да се говори,
	че Луций бил изгнан несправедливо
	и че би трябвало да стане цар.

	__ТАМОРА__
	Не се страхувай! Рим е укрепен.

	__САТУРНИН__
	Така е, но народът е със Луций —
	ще ме свали, за да постави него!

	__ТАМОРА__
	О, Сатурнине, възправи духа си
	в съзвучие със властното си име!
	Нима помръква слънцето от туй, че
	прехвърчали мушици пред лика му?
	Орелът горд на птичките не пречи
	да цвъркат своето, защото знае,
	че щом му зърнат сянката, и млъкват.
	Туй можеш ти със римските бъбривци.
	Затуй вдигни глава и ми повярвай:
	аз стария Андроник ще омая
	със думички по-сладостно опасни,
	отколкото стръвта е за шарана
	и злата детелина за овцете —
	едната, криеща жестока кука,
	а другата, отравяща коварно.

	__САТУРНИН__
	Той няма да се съгласи за нас
	да моли своя син.

	__ТАМОРА__
			Освен ако
	Тамора за това помоли него!
	Защото аз тъй зная да запълвам
	ушите старчески със златни думи,
	че даже той, нечуващ и безчувствен,
	сърце и слух на мен ще подчини…
N	Към Емилий.
	Върви напред като посланик наш!
	Кажи, че императорът желае
	да преговаря с войнствения Луций,
	и то във неговия бащин дом.

	__САТУРНИН__
	Но запази достойнство при това!
	Ако за свойта безопасност той
	заложници желае, нека сам
	определи кои да бъдат те.

	__ЕМИЛИЙ__
	Повелята ви ще изпълня точно!

N	Излиза.

	__ТАМОРА__
	Пък аз при Тит ще ида и изкусно
	ще му въздействам да отцепи Луций
	от готите. Царю, вдигни глава
	и погреби страха си в мойта хитрост!

	__САТУРНИН__
	Върви, Тамора, и дано успееш!

N	Излизат.


>	Пето действие
>>	Първа сцена

N	Равнина близо до Рим.
N	Влиза — с барабани и знамена — Луций, водещ готски войници.

	__ЛУЦИЙ__
	Добри приятели, безстрашни войни,
	от Рим ми пишат, че народът там
	дълбоко мразел своя император
	и пламенно желаел да ни види.
	Затуй бъдете, вождове, каквито
	ви сочат прозвищата — горди, твърди, —
	и принудете Рим да ви плати
	за всякоя вреда във тройна мяра!

	__ПЪРВИ ГОТ__
	О, сине смел на гордия Андроник,
	наш трепет вчера — наша радост днес,
	чиито подвизи блестящи Рим
	възнагради с отритване и присмех,
	на нас разчитай! Ний ще бъдем с теб
	и като рой от жилещи пчели,
	поведени във жарък летен ден
	от вожда си към цветните поля,
	ще отмъстим за тебе на Тамора!

	__ВСИЧКИ__
	Той каза туй, което ние мислим!

	__ЛУЦИЙ__
	Благодаря на него и на вас…
	Какво е туй? Кого тоз воин води?

N	Влиза Арон, с детето в ръка, воден от Втори гот.

	__ВТОРИ ГОТ__
	Преславни Луций, отделил се малко
	от редовете ни, за да разгледам
	един порутен древен манастир,
	додето взирах се в развалините,
	дочух детински плач; пристъпих тихо
	и долових как нечий мъжки шепот
	с тез думи усмиряваше детето:
	„Млък, черно мелезче! Мълчи, гардженце!
	Ако не те издаваше цветът ти
	чие си изтърсаче, ако беше
	се метнало на майка си, глупаче,
	аз щях да те направя император!
	Ала от млечнобели бик и крава
	теле такова черно рядко става.
	Млък, копеле!“ — И после: — „Ще те дам
	на мой доверен гот. Добре го знам —
	ще те отгледа с обич, щом му кажа,
	че рожба си на тяхната царица.“
	Дочул тез думи, меча си измъкнах,
	изскочих зад зида, плених човека
	и водя го, за да постъпиш с него
	тъй, както ти намериш за добре.

	__ЛУЦИЙ__
	О, храбри воине, пленил си ти
	самия дявол, който похити
	ръката на баща ми, Тит Андроник!
	Това е бисерът, омаял взора
	на вашата царица*53, а пък туй е
	[*53 _„… Това е бисерът, омаял взора на вашата царица“_ — фраза, свързана с английската поговорка „За светлата жена черният мъж е бисер.“]
	плодът проклет на жарката й сласт…
	Е, казвай, къде носиш, белооки,
	туй копие на адския ти образ?…
	Мълчиш? Не чуваш? Глухоням си, значи?…
	Въже! Да се обеси този дявол!
	Хе там, на клона, без да губим време,
	и редом с него — черното му семе!

	__АРОН__
	Детето — не! То има царска кръв!

	__ЛУЦИЙ__
	Но много и арапска!… Първо него,
	та този урод чер да се измъчи
	от гледката на сетния му гърч!
	Подайте стълба!

	__АРОН__
			Само мен! О, Луций,
	сина ми пощади и отнеси го
	на майка му! Ако направиш туй,
	ще ти разкажа чудеса, които
	от полза ще ти бъдат; ако не,
	каквото да ме правиш, ти от мене
	ще чуеш само „Чума да ви тръшне!“

	__ЛУЦИЙ__
	Разказвай! Ако твойте чудеса
	харесат ми, синът ти ще живее
	и заповед ще дам да го отгледат.

	__АРОН__
	Да ти харесат ли? Бъди уверен,
	че те душата ти ще изтерзаят,
	защото я очаква повест, пълна
	с убийства, престъпления, злочинства,
	насилия, по-мрачни от нощта,
	лъжи, лукавства, подлости, измами,
	сами ужасни, а и дваж ужасно
	изпълнени! И всички те ще бъдат
	погребани със мене, ако ти
	не изречеш пред мен, бащата, клетва,
	че син ми ще живее!

	__ЛУЦИЙ__
			Говори!
	Синът ти ще живее. Обещавам.

	__АРОН__
	Не, клетва дай, тогава ще говоря!

	__ЛУЦИЙ__
	В какво да се кълна? Ти в Бог не вярваш,
	тогаз как вяра ще дадеш на клетва?

	__АРОН__
	И да не вярвам — както и не вярвам, —
	какво от туй? Аз знам, че ти си вярващ
	и носиш нещо, назовано „съвест“,
	във себе си, със още двайсет верски
	формалности и обреди там разни,
	които — виждал съм те — спазваш строго;
	затуй от тебе искам клетва, както
	я бих поискал от глупака шут,
	за който знам, че вярва в свойта хлопка
	и не пристъпва клетвата, която
	е дал във нейно име. Закълни се
	във който искаш бог, щом вярваш в него,
	че няма да убиеш моя син,
	а ще го храниш и ще го отгледаш —
	без тази клетва ще мълча до гроб!

	__ЛУЦИЙ__
	Кълна се в своя бог, че ще го сторя!

	__АРОН__
	Така! Тогава, като първо, знай,
	че майка му е вашата царица.

	__ЛУЦИЙ__
	Ах, сладострастница неутолима!

	__АРОН__
	Хе-хе! Това пред другото е просто
	благочестиво дело. Знай, о, Луций,
	че синовете й са тез, които
	убиха Басиан и на сестра ти
	честта, езика, китките отнели,
	докараха я, както я видя.

	__ЛУЦИЙ__
	Наричай туй „докарване“, злодей?

	__АРОН__
	Нима не е „докарване“ това —
	да я постегнат, да я поскъсят,
	устата й да начервят? При туй
	те сториха го със голяма радост…

	__ЛУЦИЙ__
	О, зверове, на тебе само равни!

	__АРОН__
	Е, да — понеже аз им бях наставник.
	От майка си са толкоз похотливи —
	това е ясно като коз в игра,
	но че от мен са учили жестокост —
	и туй се чувства като кучи зъб.
	Но по-добре делата да говорят:
	аз твоите две братчета подмамих
	във дупката с трупа на Басиан,
	пак аз написах онова писмо,
	което твоят татко Тит намери,
	и споменатото във него злато
	скрих в заговор със вашата царица
	и двамата й сина. Няма нищо —
	дори най-дребно — пакостно за вас,
	в което пръст лукав да нямам аз!
	Излъгах аз баща ти за ръката
	и щом добих я, скрих се и от смях
	едва ли не се пукнах! След това
	през дупчица в зида го наблюдавах,
	когато с нея заедно получи
	главите на двамината си сина,
	и над сълзите му така се смях,
	че просълзих се не по-зле от него!
	Царицата и тя, като й казах
	за тази смешка, щеше да припадне
	от удоволствие и за отплата
	обсипа ме с градушка от целувки!

	__ПЪРВИ ГОТ__
	И нямаш свян да казваш всичко туй?

	__АРОН__
	„Чер пес не се черви“ — тъй има дума.

	__ЛУЦИЙ__
	И за злините си не съжаляваш?

	__АРОН__
	Да, жално ми е, че не съм извършил
	хиляда в повече. Проклинам дните —
	макар че те са доста малобройни, —
	в които съм пропуснал да извърша
	поне една порядъчна злина:
	едно убийство да не съм скроил,
	насилил или план за туй подготвил,
	невинни обвинил, фалшиво клел се,
	до кръв другари да не съм смразил
	и уморил добитък на бедняци,
	хамбар подпалил и злорадо викнал:
	„Стопанино, гаси го със сълзи!“
	Такъв сам аз. Нерядко съм изравял
	покойници от техните гробове,
	когато у роднините им вече
	скръбта е поугасвала, и нощем
	пред техните врати съм ги изправял
	със надпис върху кожата изрязан:
	„Нима и в паметта ви съм умрял?“
	Хиляда злодеяния съм сторил
	тъй леко, както смачква се муха,
	и мъчно ми е само, че не мога
	да сторя десет хиляди от тях!

	__ЛУЦИЙ__
	Ах, дявол чер! Смъкнете го веднага!
	За него тази смърт е твърде блага!

	__АРОН__
	Да вярвах в дяволите, бих помолил
	на вечна служба да съм в ада, само
	компания за да ви правя там
	и със горчив език да ви измъчвам!

	__ЛУЦИЙ__
	Войници, запушете му устата!

N	Влиза Трети гот.

	__ТРЕТИ ГОТ__
	Безстрашни Луций, пратеник от Рим
	пристигнал е с послание до теб!

	__ЛУЦИЙ__
	Да дойде тук!
N	Влиза Емилий.
		Приветствам те, Емилий!
	С какво послание те праща Рим?

	__ЕМИЛИЙ__
	Безстрашни Луций, готски пълководци,
	чрез мене императорът на Рим
	ви праща поздрав! Тъй като узнал е,
	че ти, о, Луций, си извадил меч,
	той кани те във твоя бащин дом
	на разговор и чака да му кажеш
	кои заложници да прати тук.

	__ПЪРВИ ГОТ__
	Какво ще каже нашият водител?

	__ЛУЦИЙ__
	Емилий, нека твоят император
	заложници по собствен избор прати
	на моя чичо Марк и на баща ми
	и ний ще се явим… Тръби за поход!

N	Тръбен сигнал. Излизат.


>>	Втора сцена

N	Рим. Пред Титовия дом.
N	Влизат преоблечени Тамора, Деметрий и Хирон.

	__ТАМОРА__
	В туй странно и ужасно облекло
	ще се явя пред Тит и ще му кажа,
	че съм самата Мъст, дошла при него
	да му помогне да си отмъсти.
	Чукнете на работната му стая,
	където казват — в самота обмислял
	нечувани кроежи за разплата,
	и му кажете, че Мъстта дошла е
	със плач и смърт за всеки негов враг!

N	Чукат. Горе се появява Тит.

	__ТИТ__
	Кой там тревожи мойта самота?
	Нарочно искате да ви отворя,
	та плановете ми да излетят
	и целият ми труд да се погуби!
	Напразен опит — мислите ми тук са,
	записал съм кроежа си със кръв
	и всяка буква в него ще се сбъдне!

	__ТАМОРА__
	Дошла съм, Тит, за разговор със теб.

	__ТИТ__
	Не, нито дума! Аз съм еднорък —
	не мога с жестове да си помагам.
	С предимство ти си. Затова мълчи!

	__ТАМОРА__
	Би слязъл, ако знаеше коя съм.

	__ТИТ__
	Не съм побъркан. Зная те отлично.
	Свидетел ми е таз ръка саката,
	свидетел ми е туй писмо от кръв,
	свидетел ми е туй чело във бръчки,
	свидетели са ми тъгата нощна
	и дневното страдание, че ти си
	императрицата на Рим, Тамора!
	Защо си тук? За другата ми китка?

	__ТАМОРА__
	Грешиш, нещастнико! Не съм Тамора.
	Тя враг е твой, а аз съм твой приятел.
	Мъстта съм аз, изпратена от ада,
	за да наситя клюна на ума ти
	със мръвките на грозната разправа.
	Слез тук и дай ми прием на земята,
	за кръв и смърт да поговорим с теб!
	Знай, няма нийде пещера бездънна,
	ни гола пустош, ни гора шумата,
	тъй скришни, че ужасното Убийство
	и грозното Насилие от мене
	във тях да се укрият. Вред ги виждам
	и те ме виждат също и треперят,
	като им съсна името си: „Мъст!“

	__ТИТ__
	Наистина ли си Мъстта, дошла
	да ми помогне срещу враговете?

	__ТАМОРА__
	Наистина. Слез тук и приеми ме!

	__ТИТ__
	Добре, но искам да те проверя;
	Убийство и Насилие до теб са;
	дай доказателства, че си Мъстта —
	със колесницата си прегази ги
	и твой колар ще стана и ще литна
	със теб около земното кълбо!
	Впрегни в колата си два врани коня,
	които да я понесат така,
	че във бърлогите им да застигнем
	кръвниците и щом я натоварим
	с главите им, от нея аз ще скоча
	и пеш край колелата й ще припкам
	от първия Хиперионов лъч*54
	[*54 _„… Хиперионов лъч…“_ (мит.) — „Хиперион“ е едно от названията на Слънцето у древните гърци.]
	до залеза на слънцето в морето,
	и ден след ден ще върша тази служба,
	ако убиеш тез двамина тук!

	__ТАМОРА__
	Не може. Те са мои помагачи.

	__ТИТ__
	Защо тогава се наричат тъй?

	__ТАМОРА__
	Защото имат служба да мъстят
	на сторилите тези две злодейства.

	__ТИТ__
	О, Боже, колко много те напомнят
	императрицините синове!
	А ти — самата нея! Но аз зная,
	на смъртните очите са неверни
	и често лъжат ни. Аз ида, Мъст,
	и моята прегръдка едноръка
	ако ти стига, ще те взема в нея.

N	Скрива се.

	__ТАМОРА__
	Съгласие съгласно с лудостта му!
	Сега, с каквото да река да храня
	причудите на болния му мозък,
	подкрепяйте ме вие в своите речи,
	защото той ме смята за Мъстта
	и аз, използвайки таз луда вяра,
	ще го накарам да извика Луций;
	а той щом дойде, ще го задържа
	на пиршеството и ще изнамеря
	в туй време някакъв нетруден способ
	да пръсна лекомислените готи
	или поне да ги смразя със него…
	Пристига! Влизам в ролята на Мъст!

N	Влиза Тит.

	__ТИТ__
	Отдавна чакам те във самота.
	Добре дошла във скръбния ми дом,
	свирепа Фурио*55 и вие също,
	[*55 _Фурия_ (мит.) — фуриите били римски божества на отмъщението.]
	Убийство и Насилие, здравейте!
	Как силно ми напомня външността ви
	царицата и двамата й сина!
	Да имахте отнейде един мавър!
	Нима не се намери в ада дявол,
	подобен нему? Нашата царица
	без своя черен бяс не прави крачка,
	така ще щом си в ролята й, трябва
	един придворен дявол и за теб.
	Но може и така. Какво ще правим?

	__ТАМОРА__
	Какво от нас желаеш, Тит Андроник?

	__ДЕМЕТРИЙ__
	Убиец посочи ми, ще го смачкам!

	__ХИРОН__
	Насилник назови ми, ще го стрия!

	__ТАМОРА__
	Хиляда изброи ми, от които
	си бил онеправдан кога да е,
	и аз ще ги избия до последен!

	__ТИТ__
	Огледай се из тоз порочен град
	и видиш ли свой двойник, порази го,
	добро Убийство — той ще е убиец;
	върви със него и съзреш ли също
	човек да ти прилича — умъртви го,
	добро Насилие — насилник той е;
	върви и ти със тях и във двореца
	царица щом съгледаш, придружена
	от черен мавър — ще я разпознаеш
	по туй, че е във всичко като теб —
	добричка Мъст, безжалостно убий ги:
	те жал не знаеха към мен и мойте!

	__ТАМОРА__
	Добре ни учиш и ще го направим.
	Ала бъди добър, о, драги Тит,
	прати писмо до своя храбър Луций,
	повел към Рим войска от диви готи,
	и покани го вкъщи си на пир!
	Щом дойде тук, ще ти докарам царя,
	царицата със двамата й сина
	и всички твои кръвни врагове
	в нозете ти да хленчат за пощада
	и ти над тях гнева си ще излееш.
	Харесва ли ти планът ми, Андроник?

	__ТИТ__
	Марк, идвай! Тит, нещастникът, те вика!

N	Влиза Марк.

	Към Луций, своя племенник лети,
	добри ми Марк. При готите е той.
	Кажи му, че го викам. Нека дойде
	с най-първите им вождове, оставил
	войските си на лагер, дето са.
	Кажи му, че в семейния ни дом
	ще бъде императорската двойка
	и той е канен да пирува с тях.
	Стори го ти за брат си, а пък той
	от обич към баща си да го стори!

	__МАРК__
	Отивам и веднага ще се върна!

N	Излиза.

	__ТАМОРА__
	Аз трябва да вървя по твойто дело.
	Убийство и Насилие, след мен!

	__ТИТ__
	Не, искам ги при мен! Ако си тръгнат,
	ще върна брат си Марк и ще разчитам
	за мъст единствено на своя син!

	__ТАМОРА__ _(тихо към синовете си)_
	Какво ще кажете за туй, момчета?
	Ще ме почакате ли да отида
	при императора и да му кажа
	как хубаво играта ни сполучи?
	Ласкайте го, угаждайте му хитро
	и стойте тук, додето се завърна!

	__ТИТ__ _(настрани)_
	Те мислят ме за луд, но аз познах ги.
	Ще хлътнат в собствената си измама
	таз адска кучка с адските й псета!

	__ДЕМЕТРИЙ__
	Отивай, майко! Ще останем тук.

	__ТАМОРА__
	Прощавай, Тит! Мъстта немилостива
	да мами враговете ти отива!

	__ТИТ__
	На теб разчитам. Сбогом, сладка Мъст!

N	Тамора излиза.

	__ХИРОН__
	Е, казвай, старче, как ще ни използваш?

	__ТИТ__
	Търпение! Ще видите след малко…
	Кай! Публий! Валентин! Елате тук!

N	Влизат Публий и други.

	__ПУБЛИЙ__
	Кажи, о, господарю!

	__ТИТ__
	Познаваш ли тез гости?

	__ПУБЛИЙ__
	Приличат на Деметрий и Хирон,
	момчетата на нашата царица.

	__ТИТ__
	Пфу, Публий, пфу! Така да се излъжеш!
	Убийство и Насилие са туй
	и ти затуй вържи ги бързо, Публий!…
	Хвани го, Кай!… Не пускай, Валентине!…
	Вий знаете как чаках този час
	и ето го! Добре ги затегнете
	и запушете им устата здраво!

N	Излиза.

	__ХИРОН__
	Не ни докосвайте, простаци! Ний сме
	децата на царицата! Не пипай!

	__ПУБЛИЙ__
	А ние изпълняваме повеля!
	Вържете им устата, да не кряскат!
	Добре ли са? Така! Стегни по-здраво!

N	Влиза отново Тит, с нож в ръка, следван от Лавиния, носеща тас.

	__ТИТ__
	Ела, ела, Лавиния, не бой се!
	Виж, вързани са твойте врагове…
	Устата им по-плътно затъкнете,
	за да мълчат и чуят по-добре
	това, което имам да им кажа:
	Деметрий и Хирон, убийци мерзки,
	тоз извор чист замътихте вий с тиня,
	таз пролет вий смразихте с леден дъх,
	убихте й мъжа (и край това
	загинаха двамина нейни братя,
	а аз загубих своята ръка),
	а на самата нея вий злодейски
	освен ръцете и езика сладък
	отнехте нещо, сто пъти по-ценно —
	неопетнената й чистота!
	Какво ми бихте казали, да бях ви
	оставил да говорите? Срамът
	не би ви дал да просите за милост!
	Треперещи мизерници, узнайте
	каква ужасна смърт съм ви измислил:
	със таз ръка, която ми остана,
	главите ви ще срежа, а пък таса
	за кучата ви кръв с ръце сакати
	Лавиния ще подържи под вас!
	Вий чухте тук, че майка ви ще дойде
	на пир в тоз дом (тя смята ме за луд
	и ме залъгва, че била Мъстта);
	за този пир, негодници, узнайте,
	аз костите ви на брашно ще смеля
	и на тесто омесил ги с кръвта ви,
	главите ви ще опека във него
	и тази двойна баница с месо
	ще поднеса на мръсната ви майка
	и ще я гледам как — като земята —
	поглъща туй, което е родила.
	На пир такъв поканена е тя!
	С храна такава ще я нагостя!
	Измъчихте по-зле от Филомела
	детето ми — по-тъпкано от Прокна
	ще ви го върна! Давайте гърлата!
	Лавиния, кръвта им приеми,
	та после да я сипеш във брашното
	от костите им и да опечем
	главите им във тяхното тесто!
	Помагай, хайде! Да се готвим всички
	за пиршество тъй кърваво и грозно,
	че и кентаврите да ни завидят!*56
	[*56 _„… че и кентаврите да ни завидят…“_ (мит.) — Кентаврите били легендарни същества, полухора-полуконе, които обитавали Тесалия. На сватбения пир на царя на лапитите Пирифой поканените кентаври се напили и опитали да отвлекат невестата, но били избити.]
N	Заколва двамата.
	Така! Ще готвя сам. Тела и съд
	веднага във дома да се внесат!

N	Излизат.


>>	Трета сцена

N	Рим. В дома на Тит. Наредена трапеза.
N	Влизат Луций, Марк и готи, които водят Арон.

	__ЛУЦИЙ__
	Баща ми пожела да дойда в Рим
	и ето ни във къщи, чичо Марк.

	__ПЪРВИ ГОТ__
	И ние сме с теб, каквото ще да става.

	__ЛУЦИЙ__
	Пази, ти, чичо, този чер арапин,
	тоз дявол прокълнат, тоз хищен тигър;
	недей му дава никаква храна,
	дорде като свидетел не застави
	царицата да си признае всичко.
	И виж засадата да е нащрек,
	че може Сатурнин да готви нещо.

	__АРОН__
	Бяс шепне ми в ушите скверни хули,
	за да избълвам с тях ненавистта,
	препълнила до пръсване сърцето!

	__ЛУЦИЙ__
	Вън, куче безчовечно, пес некръстен!
	О, готски пълководци, помогнете
	на моя чичо да го изведе!
N	Готите излизат, извеждайки Арон. Тръбен звук.
	Това е императорският знак.

N	Нов тръбен звук. Влизат Сатурнин, Тамора, Емилий, сенатори, трибуни и други.

	__САТУРНИН__
	Нима небето има две слънца?

	__ЛУЦИЙ__
	Голяма полза — да си викаш „слънце“!

	__МАРК__
	Царю на Рим, мой племеннико, спрете
	и отложете спора за нататък
	в по-мирен дух! Готова е пред вас
	гощавката, която Тит приготви,
	загрижен за спокойния живот,
	единството и благото на Рим.
	Приканвам гостите да заповядат.

	__САТУРНИН__
	Със радост, Марк!

N	Тръбен звук. Влизат Тит, облечен като готвач; Лавиния, забулена; Малкият Луций и други.

	__ТИТ__
	Добре дошъл, царю! И ти, царице!
	Добре дошли вий, готи! И ти, Луций!
	Добре дошли, останалите всички!
	Гостоприемството ми е оскъдно,
	но все ще ви насити. Яжте, моля!

	__САТУРНИН__
	Защо си в тези дрехи, Тит Андроник?

	__ТИТ__
	За да съм сигурен, че ще е всичко
	във ред за височайшите ми гости.

	__САТУРНИН__
	Признателни сме ти сърдечно, Тит.

	__ТИТ__
	Да знаехте сърцето ми, царю!…
	Но искам да попитам, господарю,
	дали Виргиний*57 е добре постъпил,
	[*57 _Виргиний_ — плебеят Луций Виргиний всъщност убил дъщеря си Виргиния не след обезчестяването й, а за да я спаси от него. Шекспир в случая е допуснал неточност.]
	когато сам, без бавене, убил е
	озлочестената си дъщеря?

	__САТУРНИН__
	Добре постъпил е.

	__ТИТ__
			Защо, царю?

	__САТУРНИН__
	Защото тя живяла би в позор
	и жива, би раздухвала скръбта му.

	__ТИТ__
	Разумен, верен и безспорен повод,
	отличен пример и прекрасен подтик
	за мен, злочестия, да го последвам!
	Умри, Лавиния, и с теб — срамът ти!
	А със срама — и ти, о, моя скръб!

N	Убива Лавиния.

	__САТУРНИН__
	Какво направи, изверг безчовечен?

	__ТИТ__
	Убих най-скъпото си, за което
	очите си изплаках. О, скръбта ми
	е страшна като тази на Виргиний,
	а пък причината да го извърша
	бе сто пъти по-страшна. И сега
	извърших го!

	__САТУРНИН__
			Но кой я поруга?

	__ТИТ__
	Хапни, царице! Нека ти е вкусно!

	__ТАМОРА__
	Защо уби я? По какъв закон?

	__ТИТ__
	Убиха я Деметрий и Хирон!
	Ръце, език и чест й взеха те!
	Заради тях останах без дете!

	__САТУРНИН__
	Извикайте и двамата пред нас!

	__ТИТ__
	Те тука са — поднесох ви ги аз
	в туй блюдо, от което вкусно яде
	хиената, която плът им даде!
	А ето и на теб за твоя дял!

N	Убива Тамора.

	__САТУРНИН__
	Умри и ти, старико полудял!

N	Убива Тит.

	__ЛУЦИЙ__
	Око на син таз гледка да изтрай?
	За мяра — мяра! Хъркай, негодяй!

N	Убива Сатурнин. Общ смут. Луций и Марк се изкачват на горната площадка.

	__МАРК__
	О, скръбнолики синове на Рим,
	разкъсани от смута като ято,
	което вихърът е разпилял,
	съвет от мене чуйте как да свържем
	във сноп разпръснатите класове
	в единно тяло късчетата плът!
	Да свърши Рим в саморазруха срамна,
	на себе си позорно да посегне
	като бедняк, изгнан от обществото,
	градът, пред който толкоз много царства
	трепереха, ако не ви склонят
	тез власи в скреж и туй чело в бразди —
	свидетели за възраст и за опит —
	да чуете, което ще ви кажа…
	Но не, не мога! Луций, разкажи им
	за всичко, както праотецът наш*58
	[*58 _„… праотецът наш…“_ — отново става дума за Еней.]
	на слушащата го с любов Дидона
	разказа за онази грозна нощ,
	в която хитроумните ахейци
	запалиха Приамовия град;
	разкрий им кой Синон*59 слуха ни грабна,
	[*59 _Синон_ — син на коринтския цар Сизиф, уговорил троянците да вкарат дървения кон зад стените си и с това станал причина за гибелта на Троя.]
	кой внесе коня в римската ни Троя,
	за да ни хвърли в гражданска война?…
	Не е от кремък туй сърце: река ли
	да ви опиша всичките ни мъки,
	поток сълзи речта ми ще залее
	и ще ме спре там, дето бих желал
	да бъда най-внимателно изслушан,
	за да разчувствам вашите сърца.
	Пред вас е този млад войник на Рим.
	Слух дайте му, докато аз остана
	да лея сълзи, слушайки речта му!

	__ЛУЦИЙ__
	Добре тогаз, слушатели, узнайте,
	че умъртвиха Басиан не други,
	а гнусните Деметрий и Хирон!
	Сестра ми изнасилиха пак те
	и зарад тях умряха на дръвника
	двамината ми братя, а баща ни,
	осмян в скръбта си и измамен подло,
	лиши се от ръката си, която
	ковала бе победите на Рим
	и пращала вразите му във гроба!
	Най-сетне аз самият зарад тях,
	прокуден, трябваше да прося помощ
	от наште неприятели, които
	удавиха враждата си в плача ми
	и ме прегърнаха като приятел.
	А аз, от Рим изританият, знайте,
	съм защитавал този Рим с кръвта си,
	посрещал съм с неустрашима гръд
	насоченото в него острие!
	И не мислете, че се перча само —
	тез белези, макар да нямат глас,
	ви казват, че езикът ми не лъже…
	Но стига! Твърде много се увлякох
	в себеизтъкване. Но ще простите —
	щом няма друг, човек се хвали сам.

	__МАРК__
	Сега мой ред е. Вижте туй дете!
	Тамора му е майка, а баща —
	безбожният арапин — първомайстор
	на всички ужаси, които чухте.
	Злодеят се намира в този дом
	и ще свидетелства, че туй е вярно.
	Сега съдете, можеше ли Тит
	да не мъсти за всичкото туй зло
	неописуемо, неизразимо,
	непоносимо за кого да е?
	Вий чухте, римляни. Отговорете!
	Ако сме сбъркали, кажете где,
	и сетните Андрониковци в миг
	оттук, където са, ще полетят
	пред вас, ръка в ръка, с глава надолу
	и черепи о плочите разбили,
	ще сложат край на своя род. Кажете,
	че правилно е да платят така,
	и те ще полетят ръка в ръка!

	__ЕМИЛИЙ__
	Достойни римлянино, слез към нас
	ръка в ръка със тоз, когото — зная —
	за цар с единен глас ще одобрим.
	Привет на тебе, Луций, цар на Рим!

	__МАРК__
	Привет на тебе, Луций, цар на Рим!…
N	Към слугите.
	А вие влезте в тоз почернен дом
	и домъкнете мавъра безверник,
	да му присъдим злобна смърт, каквато
	заслужил е със злия си живот!
N	Слугите излизат. Луций и Марк слизат от горната площадка.
	Привет на тебе, император Луций!

N	Викове на одобрение.

	__ЛУЦИЙ__
	Благодаря ви, римляни. Дано
	царувам тъй, че да сплотя в едно
	и изцеря града ни от враждите.
	Но помогнете ми преди това
	да издължа най-тежкия от всички
	синовни дългове. Любезни мои,
	сторете място! Чичо, пристъпи,
	покойника във сълзи да изкъпеш!…
	За вас е, устни хладни, таз целувка;
	за теб са, лик във кърви, тези сълзи —
	последни дарове от верен син!

	__МАРК__
	На мен ти даде сълзи и целувки,
	целувки и сълзи ти връщам аз.
	Да беше броят им неизброим,
	пак бих ти ги възвърнал без остатък.

	__ЛУЦИЙ__
	Ела, от нас учи се, синко мой,
	сълзи да лееш! Дядо ти тъй много
	обичаше те. Помниш колко често
	те друсаше на своето коляно,
	люлееше те със приспивна песен
	върху възглавницата на гръдта си
	и приказки разправяше ти, помниш,
	и казваше ти да не ги забравяш,
	когато него няма да го има!

	__МАРК__
	О, колко пъти тези бледни устни
	съгряваха се приживе от твойте!
	Сега, дете, целувка сетна дай му,
	кажи му „сбогом“ за последен път!

	__МАЛКИЯТ ЛУЦИЙ__
	О, дядо, дядо! Само ако можех
	аз да умра, за да живееш ти!…
	Плачът ми пречи да говоря, татко,
	сълзите ми се стичат във устата!

N	Влиза Арон, воден от слуги.

	__РИМЛЯНИН__
	Андрониковци, своя дълг жалеен
	изпълнихте. Сега произнесете
	заслужена присъда над злодея,
	извършил толкоз пагубни злини!

	__ЛУЦИЙ__
	В земята до гърди да се зарови
	и да крещи за хляб и за вода,
	дорде издъхне! Който съжали го
	и помощ му окаже, да умре!
	Такава е присъдата над него…
	Вий гледайте добре да го затъпчат!

	__АРОН__
	Защо сте глухонеми, бяс и ярост?
	Не съм дете, та с хленч да се разкайвам
	за злите си дела! Хиляда пъти
	по-зли от тях извършил бих, да можех!
	Но виж, едно добро ако съм сторил,
	от дън душа разкайвам се за него!

	__ЛУЦИЙ__
	Приятели на бившия ни цар,
	да го положат с обич при баща му!
	Баща ми и Лавиния да бъдат
	положени в семейния ни склеп!
	А колкото до бясната тигрица,
	наречена Тамора, тя да няма
	ни обред, ни оплакване, ни траур,
	ни скръбен звън! Трупа й захвърлете
	на лешоядите и зверовете —
	сама бе тя за десет лешояда
	и те да я погребват, й се пада!

N	Излизат.
