>	1
>	Дорида и Галатея

	__ДОРИДА__
	Галатея, един прекрасен любовник, онзи, сицилийският овчар, казват, бил луд по тебе.

	__ГАЛАТЕЯ__
	Не се подигравай, Доридо. Какъвто и да е, той е син на Посейдон.

	__ДОРИДА__
	Че какво? И на самия Зевс да беше син, смяташ ли, че като е такъв див, космат и, най-грозното от всичко, едноок, потеклото му щеше да бъде от полза за красотата му?

	__ГАЛАТЕЯ__
	Че е космат и, както казваш, див, не е грозно — то е мъжествено, — а окото много отива на челото му и вижда не по-зле от две очи.

	__ДОРИДА__
	Изглежда, не Полифем люби тебе, Галатея, ами ти любиш него, толкова много го хвалиш!

	__ГАЛАТЕЯ__
	Не че го любя, но не мога да понасям вашата страст да одумвате. И струва ми се, че правите това от завист, защото веднъж, когато беше излязъл на паша и ни видя от скалата да си играем на сушата в полите на Етна, дето брегът се проточва между планината и морето, вас той дори не погледна, а аз единствена от всички му се видях най-хубава и само към мене обръщаше окото си. Това ви дразни, защото показва, че аз съм по-хубава и достойна за любов, докато вас ви пренебрегват.

	__ДОРИДА__
	Като си се видяла хубава на един овчар, и то с недостатъчно зрение, смяташ, че вече заслужаваш завистта ни? Че какво друго можеше да похвали той у тебе, освен белотата ти? И то, защото, мисля, е свикнал със сирене и мляко. Всичко подобно на тях той смята за хубаво. Впрочем, ако поискаш да разбереш каква си на лице, наведи се при безветрие от някоя скала над водата и се огледай — нищо друго, освен една бяла кожа! А пък белотата не заслужава похвала, ако не се вижда и малко руменина.

	__ГАЛАТЕЯ__
	И все пак, аз, която съм чисто бяла, имам любовник, па, макар и такъв, докато на вас не ви се възхищава нито овчар, нито моряк, нито лодкар. А Полифем, покрай всичко друго, е и музикант.

	__ДОРИДА__
	Мълчи, Галатея! Чухме го да пее, когато завчера дойде да ти прави серенада. Мила Афродито! Все едно, че ревеше магаре! А лирата му каква е! Един гол еленов череп! Рогата служат за рамене, свързал ги и нагласил върху тях струните, без да ги опъне с ключове. Свиреше нещо немузикално и безвкусно — сам той ревеше едно, а лирата му пригласяше друго, та не можехме да сдържим смеха си при тази любовна песен. Ехо, макар че е тъй бъбрива, дори не искаше да отговаря на рева му, срамуваше се да подражава на такава груба и смешна песен. Този изгорник носеше в пазвата си подарък една играчка — малко мече, космато също като него. Е, че кой няма да ти завиди, Галатея, за такъв любовник?

	__ГАЛАТЕЯ__
	Тогава ти, Доридо, ни покажи твоя, който сигурно е по-хубав, по-сладкогласен и по-добър свирач на лира.

	__ДОРИДА__
	Аз нямам любовник и не се хваля, че съм любима. А циклопът, такъв, какъвто е — той мирише на пръчовина като козел, поглъща, както казват, сурово месо и яде чужденците, които идват тук, — нека ти бъде любовник, и ти си го люби!


>	2
>	Циклопът и Посейдон

	__ЦИКЛОПЪТ__
	Татко, какво изпатих от проклетия чужденец*! След като ме опи, той ме ослепи, като ме нападна, докато спях!
	[* Циклопът е Полифем. Той говори за Одисей. Епизодът е взет от „Одисея“. — Б.пр.]

	__ПОСЕЙДОН__
	Кой е този, който се е осмелил на това, Полифеме?

	__ЦИКЛОПЪТ__
	Първо се наричаше Никой, а после, когато избяга и се намираше извън обсега ми, каза, че се именува Одисей.

	__ПОСЕЙДОН__
	Зная за кого говориш — за итакиеца. Връщал се е от Илион. Но как е сторил това той, който съвсем не е безстрашен?

	__ЦИКЛОПЪТ__
	Като се върнах от паша, заварих в пещерата си много хора, които явно крояха нещо срещу стадата ми. Когато залостих входа с капака — той е един грамаден камък — и запалих огън с едно дърво, което носех от планината, стори ми се, че те се опитват да се скрият. Аз улових неколцина и, както беше редно, ги изядох, защото бяха разбойници. Тогава онзи страшен хитрец — Никой ли беше, Одисей ли — ми наля и ми даде да изпия едно питие, сладко и ароматно, но много предателско и забъркващо: изведнъж ми се стори, че всичко се върти, самата пещера се обърна наопаки, и аз вече изобщо не бях на себе си, а накрай потънах в сън. А той изострил един кол, при това го и обгорил, и ме ослепи, додето спях. Оттогава ето ме, сляп съм, Посейдоне.

	__ПОСЕЙДОН__
	Колко дълбоко си спал, синко, че не си се събудил, докато са те ослепявали! А Одисей как избяга? Сигурен съм, че не е могъл да отмести скалата от входа.

	__ЦИКЛОПЪТ__
	Аз я отмахнах, та по-лесно да го хвана, като излиза. Седнал на входа, аз простирах ръце и се мъчех да го уловя, като пусках само овцете да излязат на паша. Заръчах на овена какво трябва да прави вместо мене.

	__ПОСЕЙДОН__
	Разбирам. Скрити под овцете, те незабелязано са се измъкнали. Но ти трябваше да повикаш другите циклопи на помощ срещу него.

	__ЦИКЛОПЪТ__
	Извиках ги, татко, и те дойдоха. Но когато запитаха за името на предателя и аз казах „Никой“, те ме взеха за луд и си отидоха. Така, проклетникът, ме изигра с името си. И това, което ме измъчва най-много, е, че за подигравка над нещастието ми той каза: „Дори баща ти Посейдон не ще те излекува!“

	__ПОСЕЙДОН__
	Бъди спокоен, синко. Аз ще му отмъстя, за да разбере, че ако не мога да лекувам слепота на очи, от мене зависи съдбата на плуващите, тяхното спасение или гибел. А той е все още в морето.


>	3
>	Посейдон и Алфей

	__ПОСЕЙДОН__
	Каква е тази работа, Алфее? Единствен от всички ти се вливаш в морето, без да се смесиш с водата му, както правят всички реки, без да се разлееш и отдъхнеш — и през морето ти си цял, пазиш сладкия вкус на течението си, несмесен и чист бързаш не зная за къде, промъкваш се в дълбините като чайка или чапла. И изглежда, че нейде се издигаш и пак се показваш на повърхността.

	__АЛФЕЙ__
	Това е любовна работа, Посейдоне, затова недей ме укорява. И ти самият често си се влюбвал.

	__ПОСЕЙДОН__
	Жена, нимфа или някоя нереида любиш, Алфее?

	__АЛФЕЙ__
	Една мъничка река, Посейдоне.

	__ПОСЕЙДОН__
	А в коя земя тече тя?

	__АЛФЕЙ__
	Островитянка е, сицилийка. Аретуза я наричат.

	__ПОСЕЙДОН__
	Зная Аретуза, Алфее, много е хубава! Прозрачна е, блика от чисто място, водата й блести върху камъчетата и цялата изглежда като сребърна.

	__АЛФЕЙ__
	Колко добре я познаваш, Посейдоне! При нея отивам сега.

	__ПОСЕЙДОН__
	Хайде, върви и бъди щастлив в любовта! Но кажи ми едно: как си видял Аретуза, когато самият ти си аркадец, а тя е в Сиракуза?

	__АЛФЕЙ__
	Бързам, Посейдоне, задържаш ме с излишни въпроси.

	__ПОСЕЙДОН__
	Прав си. Върви при любимата си, изплавай от морето, смеси се любовно с нея и станете едно течение.


>	4
>	Менелай и Протей

	__МЕНЕЛАЙ__
	Че се превръщаш във вода, Протее, не е неправдоподобно, щом си морски бог, в дърво — също е допустимо; ако се преобразиш на лъв, и това не е за невярване. Но че можеш да ставаш на огън, ти, който живееш в морето, това много ме учудва, не го вярвам.

	__ПРОТЕЙ__
	Не се чуди, Менелай. Наистина ставам.

	__МЕНЕЛАЙ__
	Видях и сам, но ми се струва — нека ти го кажа, — че в тая работа притуряш някаква шарлатания и излъгваш очите на зрителите, а сам не се превръщаш в нищо подобно.

	__ПРОТЕЙ__
	Че каква лъжа може да има в толкова явни неща? Не видя ли със собствените си очи в колко неща се превърнах? Но ако не вярваш и работата ти се вижда лъжлива, тоест, че пред очите ти е една измамна видимост, когато стана огън, доближи ръката си до мене, юначе. Тогава ще разбереш дали само изглеждам на огън, или имам и свойството да обгарям.

	__МЕНЕЛАЙ__
	Този опит не е сигурен, Протее.

	__ПРОТЕЙ__
	Ти, Менелай, изглежда, не си виждал никога полип и не знаеш какво е свойството на тази риба*.
	[* Всъщност полипът не е риба, а мекотело. — Б.пр.]

	__МЕНЕЛАЙ__
	Не, полип съм виждал, но какво свойство има, с удоволствие бих чул от тебе.

	__ПРОТЕЙ__
	До каквато скала се доближи, залови се с пипалата си и прилепне, на нея се уподобява и променя цвета си според този на скалата, за да избегне от рибарите — без да се преобразява, но и без поради това да бъде видим, тъй като се е уподобил на камъка.

	__МЕНЕЛАЙ__
	Тъй казват. Но твоето е много по-невероятно, Протее.

	__ПРОТЕЙ__
	Не зная, на какво друго би могъл да вярваш, Менелай, щом не вярваш на собствените си очи.

	__МЕНЕЛАЙ__
	Видях, наистина, но тази работа е чудо: едно и също лице — огън и вода!


>	5
>	Панопа и Галена

	__ПАНОПА__
	Галена, видя ли какво направи вчера Ерида на пира в Тесалия, задето не е била поканена и тя на празненството?

	__ГАЛЕНА__
	Аз не отидох на пира с вас. Посейдон ми заповяда, Панопа, да пазя през това време морето безбурно. Но какво е направила Ерида, щом не е била там?

	__ПАНОПА__
	Тетида и Пелей вече бяха се оттеглили в брачната си стая, въведени от Амфитрита и Посейдон, когато Ерида, незабелязана от никого — а това й се удаде лесно, тъй като едни пиеха, а други ръкопляскаха, вдадени в свирнята на Аполон или в песните на музите, — хвърли на трапезата една прекрасна ябълка, цялата златна, Галено! На нея пишеше: „За най-хубавата“. Тя се търкулна и сякаш нарочно спря там, дето бяха Хера, Афродита и Атина.
	Когато Хермес я вдигна и прочете надписа, ние, нереидите, млъкнахме. Какво можехме да правим в тяхно присъствие? Те почнаха да се карат. Всяка смяташе, че ябълката се пада на нея, и ако Зевс не бе ги разделил, работата щеше да стигне до бой. Той каза: „Сам аз не ще реша тоя спор“ — макар че те искаха той да отсъди, — „ами вървете на планината Ида, при сина на Приам; той обича красотата и ще съумее да определи най-хубавата. Неговата присъда не ще бъде погрешна.“

	__ГАЛЕНА__
	А богините, Панопа?

	__ПАНОПА__
	Днес, мисля, отиват на Ида, а след малко някой ще дойде да ни съобщи коя е победителката.

	__ГАЛЕНА__
	Още отсега ти казвам, че щом се състезава и Афродита, друга не ще победи — освен ако съдията съвсем не вижда.


>	6
>	Един тритон, Амимона и Посейдон

	__ТРИТОНЪТ__
	Посейдоне, при Лерна всеки ден дохожда за вода една девойка, чудна хубавица! Аз поне не зная да съм виждал по-хубаво момиче.

	__ПОСЕЙДОН__
	Каква е тя, тритоне? Свободно родена ли, или е някаква робиня — водоноска?

	__ТРИТОНЪТ__
	Съвсем не, ами е дъщеря на онзи прочут египтянин, една от петдесетте девойки, на име Амимона — научих как се казва и кой е родът й. Данай държи строго дъщерите си, учи ги сами да си вършат работата, праща ги да си черпят вода и ги възпитава да бъдат неуморни във всичко друго.

	__ПОСЕЙДОН__
	Но сама ли минава толкоз дълъг път от Аргос до Лерна?

	__ТРИТОНЪТ__
	Сама. Аргос е съвсем безводен, както знаеш, та винаги трябва да се носи вода от другаде.

	__ПОСЕЙДОН__
	Тритоне, силно ме развълнува, като ми каза за тази девойка. Хайде да идем при нея!

	__ТРИТОНЪТ__
	Да идем. Вече е време за вода. Сега тя ще е почти по средата на пътя за Лерна.

	__ПОСЕЙДОН__
	Тогава впрегни колесницата. Или не, за да запретнем конете в ярема и да приготвим колесницата, трябва много време. Я доведи ми един делфин, от бързите. Ще го яхна и ще стигнем много бързо.

	__ТРИТОНЪТ__
	Ето ти, този делфин е най-бързият.

	__ПОСЕЙДОН__
	Добре. Да вървим! Ти плувай край мене, тритоне. Понеже вече сме в Лерна, аз ще залегна тук някъде, а ти наблюдавай. Като забележиш да се приближава…

	__ТРИТОНЪТ__
	Тя е близо до тебе.

	__ПОСЕЙДОН__
	Хубава, цъфтяща девойка, тритоне! Но трябва да я хванем!

	__АМИМОНА__
	Човече, къде ме влачиш? Ти си търговец на роби и, изглежда, си ни изпратен от чичо Египт. Ще извикам татко!

	__ТРИТОНЪТ__
	Мълчи, Амимона! Това е Посейдон!

	__АМИМОНА__
	За какъв Посейдон ми приказваш! — Човече, защо ме насилваш и влачиш към морето? Ако вляза вътре, ще се удавя аз, бедната!
	Успокой се, нищо лошо няма да изпатиш. Ще направя да бликне извор тук на твоето име, като ударя с тризъбеца си скалата близо до брега. А ти ще бъдеш блажена и след като умреш, единствена сред сестрите си не ще носиш вода.*
	[* Четиридесет и девет от петдесетте данаиди по заповед на баща си убили своите съпрузи, за което след смъртта си били осъдени да наливат вода в бездънна бъчва. — Б.пр.]


>	7
>	Нот и Зефир

	__НОТ__
	Зефире, нали Зевс, обзет от страст, обезчести тази телица, която Хермес води през морето към Египет?

	__ЗЕФИР__
	Да, Ноте. Но тогава тя не беше телица, а момиче, дъщеря на речния бог Инах. Сега Хера я направи такава от ревност, защото виждаше, че Зевс я люби силно.

	__НОТ__
	Значи, и сега той все още люби кравата?

	__ЗЕФИР__
	Разбира се, затова я прати в Египет, а на нас заръча да не вълнуваме морето, докато тя преплува, та като роди там (вече е трудна), и тя, и рожбата й* да станат богове.
	[* Т.е. Епаф. — Б.пр.]

	__НОТ__
	Телицата — богиня?!

	__ЗЕФИР__
	Разбира се, Ноте. Както каза Хермес, тя ще предвожда плаващите и тя ще бъде наша господарка, на когото от нас иска ще разрешава или забранява да духа.

	__НОТ__
	Тогава, трябва да бъдем внимателни към нея, Зефире, щом е вече наша господарка.

	__ЗЕФИР__
	Естествено. Така ще стане по-благосклонна към нас. Но вече премина морето и стъпи на сушата. Виждаш ли как вече не ходи на четири крака. Хермес я изправи и превърна отново в прекрасна жена.

	__НОТ__
	О, това е чудно, Зефире! Няма вече рогата, опашката и раздвоените копита, има една прелестна девойка! Но какво стана с Хермес, та се преобрази и от момък стана куча муцуна*?
	[* Хермес се превръща в египетския бог Анубис, представян като човек с кучешка глава. — Б.пр.]

	__ЗЕФИР__
	Нека не се бъркаме в това, защото той по-добре знае какво трябва да прави.


>	8
>	Посейдон и делфини

	__ПОСЕЙДОН__
	Браво на вас, делфини, че винаги сте човеколюбиви! Някога поехте и донесохте на Истъма сина на Ино*, когато той, заедно с майка си, падна от Скироновата скала, а сега ти подхвана китариста, този от Метимна**, изнесе го на Тенар заедно с празничната одежда и с китарата му и не допусна да загине мърцина от ръцете на моряците.
	[* Син на Ино е Меликерт. — Б.пр.]
	[** Китаристът от Метимна е Арион, по-нататък посочен и с името си. — Б.пр.]

	__ДЕЛФИНЪТ__
	Не се чуди, Посейдоне, че правим добро на хората: и ние самите от хора сме станали риби.

	__ПОСЕЙДОН__
	Да, и обвинявам Дионис, задето, като ви победи в морска битка, ви преобрази*, докато трябваше само да ви покори, както подчини всички други. Но как се разви историята с въпросния Арион, делфине?
	[* При едно морско пътешествие Дионис бил нападнат от пирати, които победил и превърнал в делфини. — Б.пр.]

	__ДЕЛФИНЪТ__
	Периандър, мисля, го харесвал и често го викал заради изкусната му свирня. Благодарение на тирана Арион забогатял и решил да отплува за дома си, в Метимна, да покаже там богатствата си. Качил се на кораба на някакви разбойници. Показал им, че носи много злато и сребро. Като стигнали към средата на Егея, моряците направили заговор срещу него. Тогава той — аз чувах всичко, защото плувах край кораба — каза: „Щом сте решили това, оставете ме поне да си взема одеждата, да изпея една погребална песен за самия себе си и тогава сам ще се хвърля в морето.“ Разрешиха му моряците, той взе одеждата си и пя много изкусно. После се хвърли в морето с мисълта, че веднага ще умре. Но аз го подхванах, натоварих го на гърба си и го изнесох на Тенар.

	__ПОСЕЙДОН__
	Похвалявам те за любовта ти към музиката! Достойно си се отплатил за песента му!


>	9
>	Посейдон, Амфитрита и нереиди

	__ПОСЕЙДОН__
	Нека тази теснина, дето падна девойката*, се нарича на нейното име „Хелеспонт“! А вие, нереиди, вземете тялото й и го занесете в Троада, за да бъде погребано от тамошните хора.
	[* Девойката е Хела. Хелеспонт (дн. Дарданели) означава „Море на Хела“. За да угоди на втората си жена Ино, беотийският цар Атамант решил да принесе в жертва своите деца Фрикс и Хела. По тайнствен начин обаче майка им Нефела ги покачила на един златорунен овен, който полетял с тях на изток. — Б.пр.]

	__АМФИТРИТА__
	Не, Посейдоне, нека бъде погребана тук, в своето море! Жал ни е, дето по вина на мащеха й я постигна такава печална участ!

	__ПОСЕЙДОН__
	Това не е позволено, Амфитрито. После не е хубаво да лежи тук някъде под пясъка. Както казах, тя трябва да се погребе в Троада или в Херсонес. За нея ще бъде не малка утеха, че скоро същото ще постигне и Ино: преследвана от Атамант, тя, прегърнала сина си, ще се хвърли в морето от върха на Китерон, оттам, дето той се надвесва над морето. Но пък ще трябва да я спасим, за да угодим на Дионис: Ино е негова гледачка и дойка.

	__АМФИТРИТА__
	Не би трябвало, щом е такава престъпница.

	__ПОСЕЙДОН__
	Да, Амфитрито, но да откажеш на Дионис, не бива.

	__НЕРЕИДА__
	А какво стана с Хела, че падна от овена, докато брат й Фрикс пътува благополучно?

	__ПОСЕЙДОН__
	Това е естествено. Той е момък и може да издържа на бързото движение, докато тя, несвикнала, след като се качва на такова странно превозно средство и поглежда към бездънната пропаст, се изплашва. Същевременно горещината я обхваща, силата на полета я замайва, тя изпуска рогата на овена, за които се държи, и пада в морето.

	__НЕРЕИДА__
	Не трябваше ли майка й Нефела да й помогне, докато е падала?

	__ПОСЕЙДОН__
	Трябваше, но Мойрата е много по-могъща от Нефела.


>	10
>	Ирида и Посейдон

	__ИРИДА__
	Посейдоне, блуждаещия остров*, който е откъснат от Сицилия и все още се носи под водата — него, казва Зевс, го спри вече, покажи го и го направи да стои сигурно, ясно видим**, сред Егея, като го закрепиш здраво. Трябва му за нещо.
	[* Блуждаещият остров е Делос, споменат с името си в самия край на диалога. — Б.пр.]
	[** Всъщност самото име Делос означава „видим“. — Б.пр.]

	__ПОСЕЙДОН__
	Това ще бъде сторено, Иридо. Но, все пак, каква полза ще има той, когато островът се покаже и престане да плува?

	__ИРИДА__
	На него Лето трябва да роди. Тя вече се чувствува зле от родилните болки.

	__ПОСЕЙДОН__
	И какво? Не стига ли небето, за да ражда? Да оставим небето, ами цялата земя не би ли могла да приеме рожбата й?

	__ИРИДА__
	Не, Посейдоне. Хера закле с тежка клетва земята да не дава на Лето подслон, когато тя ще ражда. Този остров не е хванат от клетвата, защото не се вижда.

	__ПОСЕЙДОН__
	Разбирам. — Спри, острове, изплувай от дълбината и не се потапяй вече, стой здраво и приеми, преблажени, двете деца на брат ми, най-прекрасните сред боговете! Вие, тритони, пренесете Лето на него! Нека навред бъде безветрие! Колкото за дракона*, който сега я мъчи и ужасява, децата й още щом се родят, ще му отмъстят, ще му платят заради майка си. — Извести на Зевс, че всичко е готово. Делос спря. Нека Лето дойде и роди!
	[* Драконът е страховитата змия Питон, убита от Аполон. — Б.пр.]


>	11
>	Ксант и Морето

	__КСАНТ__
	Море, приеми ме, страшно си изпатих, угаси раните ми*.
	[* Епизодът се намира у Омир, „Илиада“. — Б.пр.]

	__МОРЕТО__
	Какво е това, Ксанте? Кой те запали?

	__КСАНТ__
	Хефест. Целият съм овъглен аз, нещастният! Пламтя!

	__МОРЕТО__
	Но защо е хвърлил огъня си върху тебе?

	__КСАНТ__
	Заради сина на нашата Тетида. Той избиваше фригийците* и аз му се помолих за тях, но не спрях гнева му: с труповете им той запречваше течението ми. Смилих се над нещастниците и тръгнах срещу него с намерение да го удавя, та, като се уплаши, да остави хората.
	[* С фригийци тук, както и многократно другаде, се означават троянците. — Б.пр.]
	Тогава Хефест — той се случи някъде наблизо — взе, мисля, всичкия огън, който имаше, и всичкия от Етиа и от другаде, и ме нападна, запали брястовете и тамариксите, свари нещастните ми риби и змиорки, а самия мене направи да завря и едва-що не ме пресуши. Виждаш в какво положение съм от толкова изгаряния!

	__МОРЕТО__
	Ти си мътен и горещ, Ксанте, и това е естествено: кръвта е от труповете, а горещината, както казваш, от огъня. Но пада ти се, Ксанте, задето си се вдигнал против моя внук, без да го зачетеш като син на нереида.

	__КСАНТ__
	Значи, не трябваше да се смиля над моите съседи, фригийците?

	__МОРЕТО__
	А Хефест не трябваше ли да се смили над Ахил, сина на Тетида?


>	12
>	Дорида и Тетида

	__ДОРИДА__
	Защо плачеш, Тетидо?

	__ТЕТИДА__
	Видях една прекрасна девойка, Доридо, хвърлена от баща й в ковчег заедно с току-що роденото си дете*. Баща й заповядал на моряците да вземат ковчега и, когато се откъснат много от сушата, да го пуснат в морето, та да загине, бедната, и тя самата, и детето й.
	[* Девойката е Даная, а детето — Персей. На цар Акризий, баща на Даная, било предсказано, че ще загине от ръката на своя внук. Затова той затворил дъщеря си в медна кула. Зевс, превърнат в златен дъжд, проникнал в кулата, и от връзката му с Даная се родил Персей. В края на краищата предсказанието се сбъднало: внукът убил дядо си на едно състезание, като запратил, без да иска, диска си към него. — Б.пр.]

	__ДОРИДА__
	Защо, сестро? Кажи, ако си научила нещо сигурно.

	__ТЕТИДА__
	Акризий, бащата, искал да запази моминството на тази прекрасна девица, та я затворил в медна стая. След това — истина ли е, не мога да кажа, но говорят, че Зевс, превърнат в златен дъжд, протекъл през покрива към нея, а тя приела в скута си течащия бог и станала трудна. Като усетил това, баща й, един суров и ревнив старец, се разлютил, помислил, че е била съблазнена от човек, и я хвърля в ковчега веднага след като родила.

	__ДОРИДА__
	Какво правеше тя, когато я туряха в него, Тетидо?

	__ТЕТИДА__
	За себе си не говореше, Доридо, понасяше мълком присъдата си, но молеше да не предават на смърт детето и със сълзи на очи го показваше на дядо му, да види какво е хубаво. А то, горкото, не знаеше нещастието си и се усмихваше на морето. Очите ми се наливат със сълзи, когато си спомня това.

	__ДОРИДА__
	И мене ме просълзи. Но вече мъртви ли са?

	__ТЕТИДА__
	Не. Ковчегът все още плува около Сериф и ги пази живи.

	__ДОРИДА__
	Тогава, защо не ги спасим, като го заплетем в мрежите на тия серифски рибари? Те ще го измъкнат и ще ги спасят, ясно е.

	__ТЕТИДА__
	Добре казваш, тъй да сторим! Не бива да умре нито тя, нито детето. То е тъй хубаво!


>	13
>	Енипей и Посейдон

	__ЕНИПЕЙ__
	Не са хубави тия неща, Посейдоне! Ще ти кажа направо: завъртял си се около любимата ми и, преобразен на мене, си отнел девствеността на момичето*. А то е мислело, че аз извършвам това, и затуй ти се отдало.
	[* Момичето, за което става дума, е Тиро, спомената по-долу и с името си. — Б.пр.]

	__ПОСЕЙДОН__
	Та ти, Енипее, беше надменен и муден. Всеки ден дохождаше при тебе тази тъй хубава девойка, изгаряща от любов, но ти я пренебрегваше и се радваше на страданията й. Тя бродеше по бреговете ти, влизаше във водата и понякога се къпеше, като жадуваше да те срещне, а ти й се големееше.

	__ЕНИПЕЙ__
	И какво? Заради това ти трябваше да отнемеш любовта ми, да се представиш за Енипей, вместо за Посейдон, и да измамиш Тиро, тази простодушна девойка?

	__ПОСЕЙДОН__
	Късно ревнуваш, Енипее, след като по-рано беше надменен. Но с Тиро не се случи нищо лошо, тя мислеше, че ти отнемаш девствеността й.

	__ЕНИПЕЙ__
	Не е така! На отиване ти си й казал, че си Посейдон, и това я огорчило много силно. Аз съм онеправдан в това, че си се наслаждавал на нещо мое — разстлал си бил една пурпурна вълна, която ви е скривала, и си се любил с моето момиче.

	__ПОСЕЙДОН__
	Да, защото ти не искаше, Енипее.


>	14
>	Един тритон и нереиди

	__ТРИТОНЪТ__
	Вашето чудовище, нереиди, което изпратихте срещу Кефеевата дъщеря Андромеда, не само че не е сторило зло на девойката, както смятахте, ами и самото то е вече мъртво.

	__НЕРЕИДА__
	Кой го е умъртвил, тритоне? Или Кефей, излагайки девойката като примамка, го е нападнал и убил, скрит в засада с голяма войска?

	__ТРИТОНЪТ__
	Не, Ифианасо. Но аз мисля, че вие всички знаете Персей, сина на Даная, който, заедно с майка си, бе затворен в ковчег и хвърлен от дядо си в морето, а вие го съжалихте и спасихте.

	__ИФИАНАСА__
	Зная за кого говориш. Сигурно той е станал вече момък — храбрец и хубавец.

	__ТРИТОНЪТ__
	Той уби чудовището.

	__ИФИАНАСА__
	Защо, тритоне? Тъй ли трябваше да ни се отблагодарява, задето го спасихме?

	__ТРИТОНЪТ__
	Аз ще ви разкажа как е станало всичко. Той бил пратен срещу горгоните, да извърши този подвиг по заповед на царя*, и когато стигнал в Либия…
	[* Заповедта била на цар Полидект, владетел на остров Сериф, на чийто бряг бил спрял ковчегът с Даная и Персей. — Б.пр.]

	__ИФИАНАСА__
	Как, тритоне? Сам? Или е водил и други, съратници? Та иначе пътят е труден.

	__ТРИТОНЪТ__
	Прелетял по въздуха. Крилат го направила Атина. А когато стигнал там, дето живеели горгоните, те, мисля, спели. Тогава той отсякъл главата на Медуза и отлетял.

	__ИФИАНАСА__
	Как е могъл да я погледне? Никой не може да ги гледа. Който ги види, след тях вече нищо друго не ще може да види*.
	[* При вида на горгоните, както се вижда и от продължението на диалога, всяко живо същество се вкаменявало. — Б.пр.]

	__ТРИТОНЪТ__
	Атина поставила пред него щита си — чух го да разказва това на Андромеда, а после и на Кефей, — та Атина направила да види в блестящия щит като в огледало образа на Медуза. След това той хванал косите й с лявата си ръка, но гледал към отражението, а с кривия си меч в дясната й отрязал главата и още преди да се събудят сестрите й, отлетял.
	Когато стига етиопското крайбрежие, той лети вече близо до земята и вижда Андромеда, прикована на една издадена скала, прекрасна, о богове, с разпуснати коси, полугола, с непокрити гърди! И първо, обзет от жал, я заразпитвал за участта й и за причината на присъдата и, а малко по-малко, обзет от любов — той е трябвало да спаси девойката, — решил да й помогне. И когато чудовището се спуснало страховито, за да погълне Андромеда, момъкът, издигнат във въздуха, с едната си ръка стиска меча и му нанася удари, а с другата му показва горгоната и го превръща в камък. То е мъртво, и по-голямата част от него, която видяла Медуза, е вкаменена. А Персей освободил девойката от въжето, подал й ръка и я поел, когато тя слизала на пръсти от хлъзгавата скала. Сега се жени за нея в дома на Кефей и ще я отведе в Аргос. Така вместо смърт тя намери мъж, и то не какъв да е.

	__ИФИАНАСА__
	Аз не се сърдя много за станалото. Какво е съгрешила към нас девойката, ако майка й* е била горделива и се е смятала за по-хубава от нас?
	[* Касиопея. — Б.пр.]

	__ДОРИДА__
	Но тъкмо тъй щеше да я заболи за дъщеря й — нали е майка?

	__ИФИАНАСА__
	Нека вече не припомняме тези неща, Доридо — че една варварка е приказвала повече, отколкото й се пада. Достатъчно я наказахме със страха за дъщеря й. Нека сега се радваме на сватбата!


>	15
>	Зефир и Нот

	__ЗЕФИР__
	Откакто съществувам и духам, никога не съм виждал по-величествено шествие в морето. Ти не го ли видя, Ноте?

	__НОТ__
	За какво шествие говориш, Зефире? Кои участвуваха в него?

	__ЗЕФИР__
	Пропуснал си извънредно приятно зрелище, каквото вече няма да видиш.

	__НОТ__
	Работех около Червеното море, духах и в част от Индия, по крайбрежието на тая страна, та не зная нищо от това, за което говориш.

	__ЗЕФИР__
	Но знаеш Агенор от Сидон, нали?

	__НОТ__
	Да, бащата на Европа. Е?

	__ЗЕФИР__
	Тъкмо за нея ще ти разкажа.

	__НОТ__
	За туй, че Зевс от дълго време люби тази девойка? Това го зная отдавна.

	__ЗЕФИР__
	Значи, за любовта му знаеш, а сега чуй по-нататък.
	Европа беше слязла на брега да си играе и водеше дружки. Тогава Зевс се уподоби на бик и започна да играе с тях. Той беше прекрасен: съвсем бял, с извити рога, с кротък поглед. Подскачаше и той на брега и нежно — нежно мучеше, та Европа дори се осмели да го възседне. Щом стана това, Зевс бързо се втурна към морето с нея на гърба, хвърли се във водата и заплува, а тя, страшно изплашена от станалото, се държеше с лявата ръка за единия му рог, за да не се свлече, а с другата придържаше разветия си пеплос.

	__НОТ__
	Приятно зрелище си видял, Зефире, любовно: Зевс плува и носи любимата си!

	__ЗЕФИР__
	Но това, което стана после, бе много по-приятно, Ноте. Изведнъж морето притихна, навлече върху себе си безветрие, показа се гладко. Ние всички мълчахме и само като зрители следяхме това, което ставаше. Ероси летяха почти над водата, та от време на време я докосваха с върха на нозете си, носеха запалени факли и пееха сватбена песен, а нереидите бяха изплавали, препускаха на делфини и ръкопляскаха. Повечето бяха полуголи. Тритоните и всички други морски същества, които не внушават страх, танцуваха около девойката. Посейдон, възкачен на колесница, заедно с Амфитрита, седнала до него, весело препускаше и отваряше път на плаващия си брат. Накрай два тритона носеха Афродита, която бе легнала върху мида и пръскаше различни цветя върху невестата.
	Това стана от Финикия до Крит. А когато стъпиха на острова, бика вече го нямаше: Зевс, хванал Европа за ръка, я поведе към Дионисовата пещера, почервеняла, с приведен поглед: знаеше вече за какво я води. А ние се хвърлихме в морето — един насам, друг натам — и го развълнувахме цялото.

	__НОТ__
	Блазе ти за това зрелище, Зефире! Аз пък гледах грифони, слонове и черни хора…
