>	1
>	Прометей и Зевс

	__ПРОМЕТЕЙ__
	Освободи ме, Зевсе! Вече страшно теглих.

	__ЗЕВС__
	Да те освободя, казваш? Та тебе трябваше да те оковат в още по-тежки вериги, да стоварят целия Кавказ на главата ти, а шестнайсет ястреба не само да късат черния ти дроб, ами и очите ти да изкълват, задето ни създаде такива същества като хората, открадна огъня и измайстори жените! А какво трябва да кажа за това, дето ме излъга при подялбата на месото, като ми подложи само кости, покрити с тлъстина, а по-хубавата част запази за себе си*?
	[* За тези провинения на Прометей виж диалога „Прометей и Кавказ“. — Б.пр.]

	__ПРОМЕТЕЙ__
	Значи, още не съм понесъл достатъчно наказание, като стоя толкова време пригвозден на Кавказ и храня орела с дроба си, да пукне макар!

	__ЗЕВС__
	То не е дори хилядната част от онова, което трябва да претеглиш.

	__ПРОМЕТЕЙ__
	Но ти не ще ме освободиш току-тъй. Аз, Зевсе, ще ти съобщя нещо много важно.

	__ЗЕВС__
	Искаш да ме изиграеш, Прометее.

	__ПРОМЕТЕЙ__
	И какво ще спечеля от това? Нали не ще забравиш къде е Кавказ, нито ще ти липсват окови, ако бъда заловен в някаква хитрина?

	__ЗЕВС__
	Кажи първо с каква важна за мене услуга ще ми се отплатиш.

	__ПРОМЕТЕЙ__
	Ако кажа къде отиваш сега, ще повярваш ли и на другите ми прорицания?

	__ЗЕВС__
	Разбира се, как не!

	__ПРОМЕТЕЙ__
	При Тетида, на любовна среща.

	__ЗЕВС__
	Това позна, а по-нататък? Изглежда, че ще кажеш нещо истинно.

	__ПРОМЕТЕЙ__
	Не се свързвай с тази нереида*, Зевсе! Ако тя забременее от тебе, детето ще направи с тебе същото, което направи ти**…
	[* Нереида: морска нимфа, една от петдесетте дъщери на Нерей. — Б.пр.]
	[** Прометеевото предсказание предупреждава Зевс, че синът, който би му родила Тетида, ще го запрати в ада, както Зевс бил постъпил спрямо баща си Кронос. — Б.пр.]

	__ЗЕВС__
	Искаш да кажеш, че ще падна от власт?

	__ПРОМЕТЕЙ__
	Дано това не стане, Зевсе! Но с такова нещо поне те заплашва връзката с нея.

	__ЗЕВС__
	Тогава — много й здраве на Тетида! А тебе за отплата нека Хефест те освободи.


>	2
>	Ерос и Зевс

	__ЕРОС__
	Хайде, дори ако нещо съм сбъркал, прости ми, Зевсе! Дете съм и съм още глупав.

	__ЗЕВС__
	Ти ли си дете, Еросе? Та ти си много по-стар и от Япет! Или защото нямаш брада и бели коси, затова искаш да минаваш за дете, докато всъщност си един стар хитрец?

	__ЕРОС__
	Но какво толкова съм ти сторил аз, старецът, както казваш ти, та искаш да ме оковеш?

	__ЗЕВС__
	Гледай дали е малко, проклетнико! Ти се подиграваш с мене така, че няма нещо, в което да не си ме превръщал — сатир, бик, злато, лебед, орел… Изобщо ти не накара нито една жена да се влюби в мене, на нито една не съм се харесал с твоя помощ, а винаги трябва да се фалшифицирам заради тях и да крия кой съм. Те обичат бика или лебеда, а ако видят мене, умират от страх.

	__ЕРОС__
	Естествено. Смъртни са и не могат да понесат твоя поглед, Зевсе.

	__ЗЕВС__
	А как тогава Бранх и Хиацинт обичат Аполон?

	__ЕРОС__
	Да, но Дафна бягаше от него, макар че той е с хубава коса и няма брада. Ако искаш да те любят, не размахвай егидата* и не носи мълнията, а се прави по възможност по-приятен, пусни си отвсякъде къдрици и ги събери с една превръзка, обличай пурпурна дреха, обувай златни сандали, стъпвай ритмично под звуци на флейти и тимпани и ще видиш, че след тебе ще тръгнат повече жени, отколкото менади** след Дионис.
	[* Виж забележка към „Тимон, или Човекомразецът“. — Б.пр.]
	[** Менади, т.е. лудуващи, буйстващи, са вакханките. — Б.пр.]

	__ЗЕВС__
	Махай се! Не приемам да ме любят на такава цена!

	__ЕРОС__
	Тогава откажи се от любовта, Зевсе. Това поне е по-лесно.

	__ЗЕВС__
	Не, ще любя, но искам да успявам с по-малко труд. При това условие те пускам.


>	3
>	Зевс и Хермес

	__ЗЕВС__
	Хермесе, знаеш ли дъщерята на Инах, хубавицата?

	__ХЕРМЕС__
	Да, ти говориш за Йо.

	__ЗЕВС__
	Тя вече не е девойка, а телица.

	__ХЕРМЕС__
	Това е чудо! Но как се е преобразила?

	__ЗЕВС__
	Преобрази я Хера в пристъп на ревност. Но тя измисли и друго, ново бедствие за тази нещастница: даде я на един многоок пастир, на име Аргос, и той, вечно буден, варди телицата.

	__ХЕРМЕС__
	Какво трябва да правим сега?

	__ЗЕВС__
	Отлети долу към Немея — там някъде я пасе Аргос. Него убий, а Йо отведи през морето в Египет и я превърни в Изида. Нека занапред бъде богиня на тамошните хора, да надува Нил, да праща ветрове и да спасява плуващите.


>	4
>	Зевс и Ганимед

	__ЗЕВС__
	Хайде, Ганимеде, стигнахме дето трябва, целуни ме, за да видиш, че вече нямам нито извит клюн, нито остри нокти, нито крила, както ти се виждах, когато ме вземаше за птица.

	__ГАНИМЕД__
	Човече, не беше ли орел преди миг, не се ли спусна и ме грабна отсред стадото ми? Как тъй изведнъж крилата ти изчезнаха и сега изглеждаш вече съвсем друг?

	__ЗЕВС__
	Не, момченце, пред тебе не е човек, нито орел. Аз съм царят на всички богове, но за удобство промених вида си.

	__ГАНИМЕД__
	Що думаш? Ти ли си онзи, Пан? Тогава защо нямаш свирка, нито рога, и краката ти не са космати?

	__ЗЕВС__
	Само него ли смяташ за бог?

	__ГАНИМЕД__
	Да. Принасяме му в жертва нескопен козел при пещерата, дето стои статуята му. А ти ми се виждаш като някой търговец на роби.

	__ЗЕВС__
	Кажи ми, не си ли чувал името на Зевс, не си ли виждал на Гаргар жертвеник на тоя, който праща дъжд, гръм и мълнии?

	__ГАНИМЕД__
	Значи, ти, драги, си онзи, дето наскоро изля върху ни силната градушка, дето казват, че живее на небето, дето вдига шум и на когото баща ми закла овен? Е добре, какво съм съгрешил, че ме отвлече, царю на боговете? А овцете ми — сигурно вълците ще ги разкъсат, като ги видят самички.

	__ЗЕВС__
	Още ли се грижиш за овцете, след като си вече безсмъртен и ще живееш тук заедно с нас?

	__ГАНИМЕД__
	Какво? Няма ли да ме върнеш днес на Ида?

	__ЗЕВС__
	Не! В такъв случай нямаше защо да се превръщам от бог в орел.

	__ГАНИМЕД__
	Но баща ми ще ме търси и като не ме намери, ще се разсърди, после ще ме набие, че съм оставил стадото.

	__ЗЕВС__
	Че къде ще те намери?

	__ГАНИМЕД__
	Не! Искам при татко! Ако ме заведеш, той ще ти заколи още един овен, откуп за мене, обещавам ти! Имаме един тригодишен, голям, той води стадото.

	__ЗЕВС__
	Колко просто и естествено е това момче! Та то е още дете! — Слушай, Ганимеде, остави всички тези работи, забрави ги — и стадото, и Ида! Оттук ти си вече жител на небето, можеш да сториш много и за баща си, и за бащинията си. Вместо сирене и мляко ще ядеш амброзия и ще пиеш нектар. От него ще наливаш и поднасяш и на нас. Но най-важното: ти ще бъдеш вече не човек, а безсмъртен, ще направя да се появи една много хубава, твоя звезда, и изобщо да бъдеш щастлив.

	__ГАНИМЕД__
	Ами ако поискам да си играя, кой ще играе с мене? На Ида бяхме много връстници.

	__ЗЕВС__
	И тук ще имаш другар в игрите, ей го на, Ерос, и много, много кокалчета. Само бъди бодър и весел и не мисли за долу.

	__ГАНИМЕД__
	За какво ли пък ще ви бъда потребен? И тук ли ще трябва да овчарувам?

	__ЗЕВС__
	Не, ще бъдеш виночерпец, ще отговаряш за нектара, ще прислужваш на пировете.

	__ГАНИМЕД__
	Това не е мъчно. Зная как се налива млякото и как се поднася чашата.

	__ЗЕВС__
	Ето, пак приказва за мляко и си мисли, че ще прислужва на хора! Това тук е небето и ние пием, както вече ти казах, нектар.

	__ГАНИМЕД__
	По-сладък ли е от млякото, Зевсе?

	__ЗЕВС__
	Ще разбереш след малко. Като вкусиш от него, не ще поискаш вече мляко.

	__ГАНИМЕД__
	А къде ще спя нощем? Заедно с моя другар Ерос ли?

	__ЗЕВС__
	Не. Отвлякох те, за да спим заедно.

	__ГАНИМЕД__
	Значи, сам не можеш, и ти е по-приятно да спиш с мене?

	__ЗЕВС__
	Да, с такъв хубавец, какъвто си ти, Ганимеде!

	__ГАНИМЕД__
	Каква полза има за твоя сън от хубостта ми?

	__ЗЕВС__
	Тя има някаква сладка прелест и го прави по-лек.

	__ГАНИМЕД__
	А пък баща ми се ядосваше, когато спеше с мене, и сутрин разказваше как не съм го оставил да спи: обръщал съм се, блъскал съм го и съм приказвал нещо насън. Затова най-често ме пращаше да спя при майка си. Ако си ме отвлякъл заради това, както казваш, свали ме отново на земята, инак ще ти омръзне да стоиш буден: ще те измъча с моите постоянни въртения.

	__ЗЕВС__
	Тъкмо това ще ми достави най-голяма наслада — да бъда буден заедно с тебе, да те прегръщам и целувам много пъти.

	__ГАНИМЕД__
	Сам ще видиш. Аз ще спя, пък ти ме целувай.

	__ЗЕВС__
	Ще видим тогава какво ще правим. — А сега отведи го, Хермесе, дай му да пийне от безсмъртието и го доведи да ни налива, като първо го научиш как трябва да подава чашата.


>	5
>	Хера и Зевс

	__ХЕРА__
	Зевсе, откакто грабна това момченце, фригийчето*, от Ида и го доведе тук, ти не ми обръщаш достатъчно внимание.
	[* Фригийчето е Ганимед. — Б.пр.]

	__ЗЕВС__
	Че и от това ли просто и безобидно момче вече ревнуваш, Херо? Аз пък мислех, че мразиш само жените, които са имали връзка с мене.

	__ХЕРА__
	Наистина, това също не е хубаво и не прилича на тебе, който си господар на всички богове, да оставяш мене, законната си съпруга, и да слизаш на земята, за да мърсуваш, превърнат на злато, сатир или бик*. Но те поне остават на земята, а това идейско момче ти, най-благородни от боговете, грабна и донесе тук, и сега то живее с нас, на главата ми, уж като виночерпец. Толкова ли ти липсваха виночерпци, отказаха ли Хеба и Хефест да прислужват? Но ти дори чашата не вземаш от него, без да го целунеш пред очите на всички, и тая целувка за тебе е по-сладка от нектара, затова, без да си жаден, тъй често искаш да пиеш. Понякога само вкусваш и даваш нему, а след като той пие, вземаш чашата и пиеш останалото в нея откъм оная страна, отдето е пило момчето и дето е докосвало устни, та хем да пиеш, хем да целуваш! Неотдавна ти, царят и бащата на всички, остави егидата и мълнията, па седна да играеш с него на кокалчета, без да мислиш, че си пуснал такава голяма брада! Виждам всичко това, та не мисли, че не зная!
	[* Виж забележка към „Прометей, или Кавказ“. — Б.пр.]

	__ЗЕВС__
	Че какво страшно има, Херо, да пиеш и целуваш едно тъй хубаво момче, да се наслаждаваш едновременно и на целувката, и на нектара? Ако му позволя да те целуне, макар и само веднъж, няма вече да ме кориш, задето предпочитам целувката му пред нектара.

	__ХЕРА__
	Това са думи на мъжелюбец. Аз пък не съм полудяла дотам, че да поднеса устните си на този изнежен, тъй женствен фригиец.

	__ЗЕВС__
	Уважаема, не обиждай любимеца ми! Тоя женствен момък, този варварин, този мекушавец е по-приятен и по-желан за мене и от… Няма да кажа, за да не те ядосам още повече.

	__ХЕРА__
	Ако щеш, ожени се за него, все ми е едно. Все пак спомни си колко обиди ми нанасяш с тоя свой виночерпец.

	__ЗЕВС__
	Да, твоят син Хефест би трябвало да ни налива и да куцука, дошъл от огнището, още покрит със сажди, едва-що пуснал клещите, и от тези негови пръсти ние би трябвало да поемаме чашата, да го притегляме към себе си и да го целуваме — него, дето и ти, собствената му майка, не би целунала с удоволствие по-покритото с пепел лице! Това е по-приятно, нали? Той много по би приличал за виночерпец на пира на боговете, а Ганимед трябва да бъде изпратен отново долу, на Ида. Той е чист и розовопръст, умело поднася чашата и, което те опечалява най-много, неговата целувка е по-сладка от нектара.

	__ХЕРА__
	Сега, Зевсе, Хефест е и куц, и пръстите му са недостойни за твоята чаша, и е покрит със сажди, и ти прилошава, когато го гледаш, и всичко това е оттогава, откакто Ида отхрани този хубавокос момък. По-рано не виждаше тези неща: нито саждите, нито пещта ти пречеха да пиеш от неговата ръка.

	__ЗЕВС__
	Херо, ти измъчваш себе си, и това е всичко, а с ревността си разпалваш любовта ми към него. Ако ти е неприятно да поемаш чашата от едно хубаво момче, нека на тебе налива синът ти, а ти, Ганимеде, ще поднасяш чашата само на мене и при всяка чаша ще ме целуваш по два пъти — когато ми я поднасяш пълна и после, когато я поемаш от мене. — Какво е това? Плачеш? Не бой се! Ще пати онзи, който иска да те огорчава!


>	6
>	Хера и Зевс

	__ХЕРА__
	Този тук Иксион, Зевсе, за какъв човек го смяташ?

	__ЗЕВС__
	За честен човек и приятен сътрапезник, Херо. Та той не би живял с нас, ако беше недостоен за нашата трапеза.

	__ХЕРА__
	Но е недостоен, защото е безсрамник! Да не идва вече!

	__ЗЕВС__
	Че какво безсрамно е сторил? Мисля, трябва и аз да зная.

	__ХЕРА__
	Как иначе, тъй е… Все пак, срам ме е да го кажа, толкова голяма е дързостта му!

	__ЗЕВС__
	Но тъкмо затова още повече се налага да ми кажеш — защото е сторил нещо срамно. Да не би да е закачал някоя? Разбирам какво е това срамно нещо, което ти не би се осмелила да кажеш.

	__ХЕРА__
	Самата мене, не друга някоя, Зевсе, и то от дълго време. Първоначално не разбирах тази работа — защо тъй втренчено гледа към мене. А той въздиша, насълзява се. Да речем, пия и предам на Ганимед чашата, а той иска да пие от нея, същата, взема я, целува я, поднася я към очите си и пак гледа към мене. Започнах вече да разбирам, че това са любовни знаци. Дълго се срамувах да ти кажа и мислех, че той ще тури край на лудостта си. Но когато се осмели и да ми се обяснява, аз го оставих облян в сълзи и проснат на земята, затъкнах си ушите, та дори да не чуя безсрамните му молби, и дойдох да ти кажа. Сам прецени как ще го накажеш.

	__ЗЕВС__
	Ах, проклетникът! Мене ще измества, Херината любов ще търси! Толкова ли се е опил с нектар? Но ние сме виновни за това, прекомерно сме човеколюбиви, направихме хората дори свои сътрапезници. Значи, трябва да им се прости, ако, пиейки нашето питие и виждайки небесни красоти, каквито никога не са видели на земята, са пожелали да вкусят от тях, пленени от любов. А любовта е нещо тиранично, тя владее не само хората, но понякога и самите нас.

	__ХЕРА__
	За тебе тя е наистина господар, води те, както казват, за носа, ти я следваш, където те мъкне, лесно се превръщаш, на каквото ти каже, и изобщо ти си роб и играчка на любовта. Сега зная защо прощаваш на Иксион — защото и ти сам някога съблазни жена му, която ти роди син Пиритой.

	__ЗЕВС__
	Още ли помниш какво съм си играл, слизайки на земята? Но… знаеш ли какво мисля да правим с Иксион? Да не го наказваме и да не го отстраняваме от трапезата си: просташко е. А понеже е влюбен и, както казваш, плаче и непоносимо страда…

	__ХЕРА__
	Какво, Зевсе? Боя се да не би и ти да кажеш нещо срамно.

	__ЗЕВС__
	Съвсем не! Ще направим от облак един образ, подобен на самата тебе. Когато пирът свърши, и той, както обикновено, не може да заспи от любов, ще сложим този образ до него. Така той ще престане да страда, смятайки, че е постигнал желанието си.

	__ХЕРА__
	Стига! Да загине, задето желае каквото не му се пада!

	__ЗЕВС__
	Все пак постой, Херо! Какво ще ти стане от тази фалшификация, ако Иксион живее с облак?

	__ХЕРА__
	Да, но ще изглежда, че облакът съм аз, и поради приликата срамът ще падне върху мене.

	__ЗЕВС__
	Това са глупости. Нито облакът ще стане някога Хера, нито ти — облак. Само Иксион ще бъде измамен.

	__ХЕРА__
	Да, но всички хора са груби. Като слезе на земята, той може да се похвали и да разкаже на всички, че се е любил с Хера, че е замествал Зевс в леглото му. Може да каже, че аз съм се влюбила в него, а те ще му повярват, без да знаят, че е спал с облак.

	__ЗЕВС__
	Ако каже нещо такова, ще го хвърлим в ада, ще го вържем за едно колело, ще го въртим вечно заедно с него, и той ще търпи неспирни мъки, наказан не заради любовта си — в това няма нищо лошо, — а заради хвалбата си.


>	7
>	Хефест и Аполон

	__ХЕФЕСТ__
	Аполоне, видя ли бебето на Мая*, дето току-що се роди? Колко е хубаво, как се усмихва на всички! Още от сега показва, че ще стане много добро.
	[* Бебето на Мая е Хермес. — Б.пр.]

	__АПОЛОН__
	От това ли бебе очакваш нещо добро, Хефесте? Та то е по-старо от Япет, що се отнася до хитростта!

	__ХЕФЕСТ__
	Че какво лошо би могло да стори, ей сега се е родило!

	__АПОЛОН__
	Питай Посейдон, комуто открадна тризъбеца, или Арес — че и на него незабелязано измъкна меча от ножницата, да не говоря за себе си — обезоръжи ме и ми взе лъка и стрелите!

	__ХЕФЕСТ__
	Как? Новороденото, което едва стои на нозе, дето е още в пелени?

	__АПОЛОН__
	Ще разбереш, Хефесте, нека само се доближи до тебе!

	__ХЕФЕСТ__
	То вече се доближи.

	__АПОЛОН__
	Е, и? Всичките ти ли инструменти са у тебе, не се ли е изгубил някой?

	__ХЕФЕСТ__
	Всичките, Аполоне.

	__АПОЛОН__
	Все пак поразгледай хубаво.

	__ХЕФЕСТ__
	Зевсе! Не виждам клещите!

	__АПОЛОН__
	Но ще ги видиш в пелените на бебето.

	__ХЕФЕСТ__
	Така сръчно е, сякаш в корема на майка си е усвоило изкуството да краде.

	__АПОЛОН__
	Та ти не си го чувал как приказва вече, какво е устато и бъбриво! Дори си предлага услугите на нас! Вчера извика Ерос на борба и изведнъж, не зная как, му тури крак и го просна на земята. После, докато го хвалеха, открадна пояса на Афродита, която го прегърна заради победата му, и скиптъра на Зевс, докато тоя се смееше. Ако мълнията не беше много тежка и пълна с огън, и нея щеше да измъкне.

	__ХЕФЕСТ__
	Наистина, страшно дете!

	__АПОЛОН__
	На всичко отгоре е вече и музикант.

	__ХЕФЕСТ__
	Какво имаш предвид?

	__АПОЛОН__
	Намерило нейде умряла костенурка и от нея направи инструмент. Нагласи два рога и ги свърза, вби ключове и постави магаренце, опъна седем струни и засвири тъй сладко, тъй звучно, Хефесте, че и аз, дето толкова време се упражнявам на китара, взех да му завиждам. Мая казваше, че нощем не оставало на небето, а от любопитство слизало чак в ада — явно за да открадне нещо и от там. Има крила, направило си е една пръчка с чудна сила, с нея води душите и кара мъртвите долу.

	__ХЕФЕСТ__
	Аз му я дадох да си играе с нея.

	__АПОЛОН__
	И то ти се отплати — твоите клещи…

	__ХЕФЕСТ__
	Добре, че ме подсети. Ще вървя да си ги взема, ако, както казваш, се намират в пелените му.


>	8
>	Хефест и Зевс

	__ХЕФЕСТ__
	Какво трябва да правя, Зевсе? Дойдох по твоя заповед с брадвата, тъй остра, че ако трябва, и камък ще разсече с един удар.

	__ЗЕВС__
	Добре, Хефесте. Хайде сега, удари ме по главата и я разцепи на две.

	__ХЕФЕСТ__
	Искаш да видиш дали съм луд? Ха заповядай друго, което желаеш да ти се направи.

	__ЗЕВС__
	Точно това искам — да ми разцепиш главата. А ако не се подчиниш, не за първи път сега ще изпиташ гнева ми*. Трябва да удариш с всичка сила, и то веднага. Умирам от родилни болки, разбъркаха ми мозъка!
	[* Когато веднъж Зевс нанасял побой на Хера, Хефест се притекъл на помощ на майка си. Тогава Зевс го уловил за крака и го запратил към земята. Цял ден Хефест летял във въздуха и едва привечер паднал на остров Лемнос. Очевидно този епизод има предвид Зевс. — Б.пр.]

	__ХЕФЕСТ__
	Зевсе, внимавай да не направим нещо лошо! Брадвата е остра и тя ще ти бабува не без кръв, не като Илития!

	__ЗЕВС__
	Ти само удари смело, Хефесте! Зная аз какво ми трябва.

	__ХЕФЕСТ__
	Не искам, но ще те ударя. Какво да правя, когато ти заповядваш?… Какво е това? Въоръжена девойка? Голяма болка си носил в главата си, Зевсе! Имал си право да бъдеш гневен, като си носил под мозъчната си ципа такава голяма девойка, и то въоръжена! Та главата ти не е била глава, ами лагер! А тя вече скача, играе боен танц, разтърсва щит, размахва копие, беснее и, най-важното, много е хубава и само за миг стигна разцвета на младостта си! Истина, сивоока е, но затова пък шлемът й стои много добре. Зевсе, дай ми я за жена, като награда за бабуването ми!

	__ЗЕВС__
	Невъзможно нещо искаш, Хефесте! Тя ще пожелае да остане навеки девица. А аз, що се отнася до мене, нямам нищо против.

	__ХЕФЕСТ__
	Това исках. Аз сам ще се погрижа за останалото, ще я отвлека.

	__ЗЕВС__
	Ако ти е лесно, направи го. Но зная, че желаеш невъзможното.


>	9
>	Посейдон и Хермес

	__ПОСЕЙДОН__
	Хермесе, може ли да видя Зевс?

	__ХЕРМЕС__
	По никой начин, Посейдоне.

	__ПОСЕЙДОН__
	Все пак обади му.

	__ХЕРМЕС__
	Не дотягай, казвам ти! Неудобно е, не можеш да го видиш сега!

	__ПОСЕЙДОН__
	Да не би да се занимава с Хера?

	__ХЕРМЕС__
	Не, друго нещо е…

	__ПОСЕЙДОН__
	Разбирам, Ганимед е вътре.

	__ХЕРМЕС__
	И това не е. Зле се чувствува.

	__ПОСЕЙДОН__
	От какво, Хермесе? Думите ти ме плашат.

	__ХЕРМЕС__
	Срам ме е да кажа, такова нещо е…

	__ПОСЕЙДОН__
	Не бива да те е срам от мене, аз съм ти чичо.

	__ХЕРМЕС__
	Току-що роди, Посейдоне…

	__ПОСЕЙДОН__
	Хайде де, той ли е родил? От кого? Значи, той бил женомъж, пък ние да не знаем. Но коремът му не показваше, че е бременен!

	__ХЕРМЕС__
	Прав си. Плодът не беше там.

	__ПОСЕЙДОН__
	Разбирам, пак е родил от главата си, както бе родил Атина. Родовита глава имал!

	__ХЕРМЕС__
	Не, забременя с бедрото си, а там е детето на Семела.

	__ПОСЕЙДОН__
	Браво! Юнак! Че той бременее целият, с всяка част на тялото си! Но коя е тая Семела?

	__ХЕРМЕС__
	Тиванка, една от Кадмовите дъщери. Събра се с нея и я оплоди.

	__ПОСЕЙДОН__
	И след това, Хермесе, роди вместо нея?

	__ХЕРМЕС__
	Точно тъй, макар че ти се струва странно. При Семела тайно отишла Хера — ти знаеш колко е ревнива — и я убедила да поиска от Зевс да дойде при нея с гръмовете и светкавиците си. А когато той се съгласил и дошъл с мълнията, покривът се запалил и Семела загинала от огъня. На мене той заповяда да разрежа корема й и да му занеса неузрелия още седеммесечен плод. След като сторих това, той разряза бедрото си и го постави вътре, та там да узрее. И ето сега вече, на третия месец, той го роди и се чувствува зле от родилни болки.

	__ПОСЕЙДОН__
	Къде е сега детето?

	__ХЕРМЕС__
	Занесох го на Низа и го предадох на нимфите да го отгледат. Името му е Дионис.

	__ПОСЕЙДОН__
	Значи, моят брат се пада и майка, и баща на този Дионис?

	__ХЕРМЕС__
	Така изглежда. Но аз трябва да му донеса вода за раната и да свърша всичко друго — като на родилка.


>	10
>	Хермес и Хелиос

	__ХЕРМЕС__
	Хелиосе, не излизай днес — тъй казва Зевс — нито утре, нито вдругиден, а си остани в къщи. През това време нека трае една-единствена дълга нощ. Затова нека Хорите разпрегнат конете, а ти угаси огъня и си почини по-дълго.

	__ХЕЛИОС__
	Ти идеш с неочаквана и странна вест, Хермесе. Дали не му се е сторило, че съм кривнал от пътя и съм карал извън определените граници, та ми се сърди и е решил да направи нощта три пъти по-дълга от деня?

	__ХЕРМЕС__
	Нищо подобно, и това не ще бъде завинаги. Просто на него сега му трябва нощта да стане по-дълга.

	__ХЕЛИОС__
	Но къде е той и откъде те праща да ми съобщиш това?

	__ХЕРМЕС__
	От Беотия, Хелиосе, от Амфитрионовата жена, с която се люби.

	__ХЕЛИОС__
	Е, че не му ли стига една нощ?

	__ХЕРМЕС__
	Съвсем не. От тази връзка трябва да се роди един велик и многопобеден бог; не е възможно да го издокара за една нощ.

	__ХЕЛИОС__
	Добре, нека го издокара, на добър час! Но такова нещо, Хермесе, не е ставало по времето на Кронос (тук сме само двамата): той никога не спеше отделно от Рея, нито оставяше небето, за да спи в Тива. Денят си беше ден, а нощта — нощ, според размера им, съобразен с годишните времена, нямаше странности и промени, нито пък той общуваше някога със смъртна жена. А сега заради една нещастна женица всичко трябва да се обърне наопаки, конете да изгубят подвижността си от бездействието и пътят да стане труден, останал три дена подред без движение, а бедните хора да живеят в мрак. Това ще спечелят от любовните приключения на Зевс: ще седят и ще чакат, докато онзи издокара в тази дълга тъмнина атлета, за когото говориш.

	__ХЕРМЕС__
	Мълчи, Хелиосе, да не си изпатиш заради тези думи! Аз пък ще ида при Селена и при Съня да съобщя и на тях каквото Зевс е заръчал: тя бавно да върви напред, а Сънят да не напуща хората, и те да не разберат, че нощта е станала толкова дълга.


>	11
>	Афродита и Селена

	__АФРОДИТА__
	Какво говорят за тебе, Селено? Когато стигаш Кария, спираш колата си и гледаш Ендимион, който спи под открито небе (нали е ловец!), а понякога посред пътя си слизаш при него!

	__СЕЛЕНА__
	Питай своя син*, Афродито, той е причина за това.
	[* Селена има предвид крилатия бог на любовта Ерос. — Б.пр.]

	__АФРОДИТА__
	Остави го! Той е безсрамник! Та какво направи с мене, с майка си! Ту ме води на Ида при троянеца Анхиз, ту в Ливан при онзи асирийски момък, в когото накара да се влюби и Персефона, та наполовина ми отне любовника*. Много пъти го заплашвах, че ако не престане да върши такива лудории, ще му строша лъка и стрелника и ще му отрежа крилата. Вече го бих веднъж със сандал по задника. А той, не зная как така, изведнъж се уплаши и взе да ми се моли, но след миг забрави всичко.
	[* Асирийският момък е Адонис. — Б.пр.]
	Но я ми кажи, хубав ли е Ендимион? Това най-добре утешава скръбта.

	__СЕЛЕНА__
	На мене ми се струва много хубав, Афродито, особено когато подложи плаща си на скалата и заспи, хванал в лявата си ръка копията, които му се изплъзват, докато дясната, извита около главата, красиво обкръжава лицето му, и той, обзет от съня, диша със своя амброзиен дъх. Тогава аз безшумно се спускам, стъпвам на пръсти, за да не го събудя и стресна, и… знаеш. Какво ще ти говоря за след това? Чуй едно: умирам от любов!


>	12
>	Афродита и Ерос

	__АФРОДИТА__
	Еросе, дете мое, гледай какво правиш! Не говоря за работите ти на земята, колко неща караш хората да вършат против себе си и против другите. Говоря за работите ти на небето: ти показваш Зевс във всевъзможни форми и го превръщаш, в каквото ти хрумне, сваляш Селена от небето, караш понякога Хелиос да се заседява при Климена и да забравя за пътя си. А безсрамията си спрямо мене, своята майка, вършиш съвсем безцеремонно. Ти стигна върха на дързостта си! Дори самата Рея, вече бабичка и майка на толкова богове, ти накара да се влюби в едно момче, да страда за онзи фригийски юноша*. От тебе тя обезумя: впрегна лъвове, взе корибантите — и те безумни като нея — и заедно се носят нагоре-надолу по Ида; тя с плач призовава Атис, а корибантите — един от тях отсича с меч ръката си, друг, разпуснал коси, лети безумен по планините, трети надува рог, четвърти думка тимпан или бие кимвал, и изобщо всичко на Ида е шум и безумие. И аз се боя, боя се аз, която съм те родила за такава беда на всички, да не би някога Рея, когато изпадне в лудост или, по-скоро, когато дойде на себе си, да каже на корибантите да те хванат и разкъсат или да те хвърлят на лъвовете. От това се боя, като гледам как се излагаш на опасност.
	[* Фригийският юноша е Атис, споменат по-долу и с името си. — Б.пр.]

	__ЕРОС__
	Бъди спокойна, майко, защото дори със силните лъвове съм вече приятел: често се качвам на гърбовете им, хващам ги за гривите и ги карам, а те махат с опашка, оставят ме да слагам ръка в устата им, облизват я и я пускат. А самата Рея — кога ще намери тя време за мене, след като цяла е вдадена в Атис? Но и какво съм крив аз, че показвам какво е хубаво? А вие не се стремете към хубостта и не обвинявайте мене. Искаш ли, майко, нито ти да любиш Арес, нито той — тебе?

	__АФРОДИТА__
	Колко си силен, как владееш всички! И все пак някога ще си спомниш моите думи.


>	13
>	Зевс, Асклепий и Херакъл

	__ЗЕВС__
	Асклепий, Херакле! Стига сте се карали помежду си като смъртни! Това е неприлично и чуждо на пира на боговете!

	__ХЕРАКЪЛ__
	Но ти искаш ли, Зевсе, този вещер да стои по-високо от мене?

	__АСКЛЕПИЙ__
	Да, кълна се в Зевс, защото съм по-достоен от тебе.

	__ХЕРАКЪЛ__
	С какво, поразнико*? Затуй ли, че Зевс те удари с мълнията си, задето вършеше непозволени работи**, а сега от съжаление си повърнат към безсмъртие?
	[* Като назовава Асклепий поразник, Херакъл загатва за поразяването му от мълнията на Зевс. — Б.пр.]
	[** Непозволеното се състояло в това, че Асклепий възкресявал мъртъвци. — Б.пр.]

	__АСКЛЕПИЙ__
	Значи, си забравил, Херакле, как и ти горя на Ета*, ти, който ме обиждаш заради огъня?
	[* За да си възвърне любовта на Херакъл, Деянира му дала хитон, напоен с отровената от Хераклова стрела кръв на кентавъра Нес. Облечената дреха причинила нечовешки болки на героя. За да се спаси от мъките, той заповядал да бъде жив изгорен на клада, издигната на планината Ета. — Б.пр.]

	__ХЕРАКЪЛ__
	Все пак ние не сме живели еднакво. Аз съм син на Зевс и съм теглил тъй много — да изчиствам живота, да се бия със зверове, да наказвам престъпни хора. А ти си събирач на корени и скитник! Може би си полезен да даваш своите лекарства на болни хора, но нищо като за мъж не си показал!

	__АСКЛЕПИЙ__
	Добре казваш, защото аз ти излекувах раните, когато неотдавна дойде полуизгорен, с тяло, осакатено както от хитона, така и от огъня*. Пък аз, ако не друго, поне нито съм робувал като тебе, нито съм прел вълна в Лидия, облечен в женска дреха и удрян от Омфала с нейния златен сандал**, нито пък, обзет от бяс, съм убил жена си и децата си.
	[* Тялото на Херакъл било осакатено както от напоения с кръв хитон, така и от пламъците на кладата. — Б.пр.]
	[** За да изкупи убийството на приятеля си Ифит, Херакъл робувал три години на индийската царица Омфала. Облечен в женски дрехи, той трябвало да преде вълна, удрян от царицата. — Б.пр.]

	__ХЕРАКЪЛ__
	Ако не спреш да ме обиждаш, ей сега ще узнаеш, че никак не ще ти помогне безсмъртието! Ще те хвана и ще те хвърля от небето с глава надолу*, та и Пеон не ще може да те излекува, като си разбиеш черепа!
	[* Херакъл се заканва да се разправи с Хефест така, както някога се бил разправил с него Зевс. — Б.пр.]

	__ЗЕВС__
	Спрете, казвам ви, и не ни смущавайте гостите, иначе и двама ви ще отстраня от пира! — Все пак, Херакле, справедливо е Асклепий да стои по-високо от тебе дори затуй, че е умрял по-рано.


>	14
>	Хермес и Аполон

	__ХЕРМЕС__
	Защо си мрачен, Аполоне?

	__АПОЛОН__
	Защото съм нещастен в любовта, Хермесе.

	__ХЕРМЕС__
	Да, за такова нещо заслужава да се скърби. Но в какво е твоето нещастие? Навярно случаят с Дафна все още те мъчи?

	__АПОЛОН__
	Не, оплаквам своя любим лаконец, Ойбаловия син.

	__ХЕРМЕС__
	Що думаш, мъртъв ли е Хиацинт?

	__АПОЛОН__
	Уви, да.

	__ХЕРМЕС__
	Кой го погуби, Аполоне? Кой е бил толкова безсърдечен, че да убие това красиво момче?

	__АПОЛОН__
	Аз сам извърших това.

	__ХЕРМЕС__
	В пристъп на лудост ли, Аполоне?

	__АПОЛОН__
	Не, стана едно неволно нещастие.

	__ХЕРМЕС__
	Как? Искам да чуя как стана това.

	__АПОЛОН__
	Учеше се да хвърля диск, и аз хвърлях заедно с него. Зефир, този триклет вятър, и той отдавна беше влюбен в него, но бе пренебрегван и не можеше да понася надменността му. Както обикновено, аз метнах диска нагоре. Тогава той духна откъм Тайгет, отнесе го и го блъсна в главата на момчето. От раната рукна кръв и момчето веднага умря. Но аз веднага се втурнах след Зефир със стрелите си и преследвах беглеца до самата планина, а на момчето издигнах гроб в Амикла, там, дето дискът го повали, и накарах земята да създаде от кръвта му прекрасно цвете, Хермесе, най-красивото от всички цветя, а по него — буквени знаци на моя плач по-мъртвия*. Смяташ ли за безсмислена скръбта ми?
	[* Гърците виждали върху листата на хиацинта буквите AI, т.е. междуметието, което изразява скръб. — Б.пр.]

	__ХЕРМЕС__
	Да, Аполоне. Ти знаеше, че си направил свой любимец един смъртен. Затова не страдай сега, когато той е мъртъв.


>	15
>	Хермес и Аполон

	__ХЕРМЕС__
	Да бъде куц, да бъде прост ковач, Аполоне, и да е женен за най-хубавите богини, за Афродита и Харита!

	__АПОЛОН__
	Късмет, Хермесе! Но едно се чудя: как понасят любовта му, и особено когато го гледат окъпан в пот, приведен над огнището, а лицето му покрито със сажди! И все пак, макар и такъв, те го прегръщат, целуват, спят с него!

	__ХЕРМЕС__
	Това ядосва и самия мене, аз завиждам на Хефест. Носи дълги коси, Аполоне, свири на китара, гордей се с хубостта си, а аз — със стройността си и с лирата, но когато дойде време за сън, спим сами.

	__АПОЛОН__
	Аз съм изобщо нещастен в любовта. Две същества обичах безмерно, Дафна и Хиацинт. Дафна така ме мразеше, че предпочете да се превърне в дърво, отколкото да бъде моя, а Хиацинт загина от моя диск, и сега вместо тях имам… венци.

	__ХЕРМЕС__
	Аз пък веднъж с Афродита… но не бива да се хваля…

	__АПОЛОН__
	Зная, и, казват, тя родила от тебе Хермафродит. Но я ми кажи, ако случайно знаеш, как тъй Афродита не го ревнува от Харита, и Харита — от Афродита?

	__ХЕРМЕС__
	Защото Харита живее с него на Лемнос, Аполоне, а Афродита — на небето. Освен това тя е заета обикновено с Арес и е влюбена в него, та малко я е грижа за този ковач.

	__АПОЛОН__
	И смяташ ли, че Хефест знае това?

	__ХЕРМЕС__
	Знае, но какво би могъл да стори, като го гледа такъв силен младеж и войник? Затова си мълчи, но заплашва, че ще измайстори една мрежа, с която ще ги оплете и хване в леглото.

	__АПОЛОН__
	Не зная, но бих си пожелал да хванат мене с нея…


>	16
>	Хера и Лето

	__ХЕРА__
	Лето, хубави деца си родила на Зевс!

	__ЛЕТО__
	Не всички, Херо, можем да раждаме такива, като твоя Хефест.

	__ХЕРА__
	Но този куцльо все пак е полезен, защото е отличен майстор, украси ни небето, ожени се за Афродита и тя държи на него, а твоите деца… Дъщеря ти е прекалено мъжествена и дива, а напоследък отишла в Скития, и всички знаят какво яде, щом убива чужденци и подражава на скитите, на тези людоеди. Аполон пък си дава вид, че всичко знае — и да стреля, и да свири, и да лекува, и да предрича; отворил си прорицателски работилници — една в Делфи, други в Кларос и в Дидима — и лъже допитващите се до него, като дава неясни и двусмислени отговори на въпросите им, та грешката му да бъде винаги безопасна. И той богатее от подобна дейност: много са глупците, които се оставят да ги лъжат. Но на по-свестните е добре известно, че в повечето случаи той хвърля прах в очите. Та сам той, пророкът, не знаеше, че ще убие Хиацинт с диска си, не си предсказа, че Дафна ще избяга от него, дето е толкова хубав и с такава коса! Така че не виждам защо си се смятала за майка на деца по-хубави от тези на Ниоба.

	__ЛЕТО__
	О, зная как те огорчават тези мои деца, убийцата на чужденците и лъжепророкът, когато ги гледаш сред боговете, и особено когато нея хвалят за хубостта й, а той свири на пирове и всички му се дивят…

	__ХЕРА__
	Караш ме да се смея, Лето! Дивят се на онзи, когото, ако музите бяха отсъдили право, Марсий щеше да одере, след като го бе победил в музиката! Но той, нещастникът, измамен, загина поради несправедливата присъда. А хубавата ти девойка е толкова хубава, та когато разбрала, че Актеон я видял, се уплашила да не би момъкът да разкаже за грозотата й, и насъскала кучетата срещу него! Не ще говоря, че нямаше да бабува на родилките*, ако самата беше мома…
	[* Една от функциите на Артемида била да помага на родилките. — Б.пр.]

	__ЛЕТО__
	Горделива си, Херо, защото си съпруга на Зевс и царуваш заедно с него, затова и без страх обиждаш. Но след миг ще те видя отново да плачеш, когато той те напусне и слезе на земята, превърнат в бик или лебед.


>	17
>	Аполон и Хермес

	__АПОЛОН__
	Защо се смееш, Хермесе?

	__ХЕРМЕС__
	Защото видях нещо много смешно, Аполоне.

	__АПОЛОН__
	Кажи тогава, да чуя, че и аз да се смея.

	__ХЕРМЕС__
	Афродита се любеше с Арес, а Хефест ги издебна и върза.

	__АПОЛОН__
	Как? Изглежда, че ще кажеш нещо интересно.

	__ХЕРМЕС__
	От дълго, мисля, той знаеше това и ги дебнеше. Прикрепи невидима мрежа около леглото и отиде на работа в ковачницата. После влиза Арес — тайно, както си мислеше, но Хелиос го съглежда и казва на Хефест. И когато легнаха в постелята и се заловиха за работа, попаднаха в капана — мрежата се сплита върху тях и Хефест се явява. Афродита — тя бе съвсем гола — се смути, като нямаше с какво да се закрие, а Арес отначало искаше да избяга и се надяваше, че ще разкъса мрежата, но после, като разбра, че е хванат здраво, удари на молба.

	__АПОЛОН__
	И какво, Хефест освободи ли ги?

	__ХЕРМЕС__
	Още не. Свика боговете и им показа прелюбодейците. А те, голи и двамата, свели очи, лежат вързани, червят се… Гледката ми се видя много приятна, само дето работата им не стигна до края…

	__АПОЛОН__
	Ами онзи, ковачът де, не се ли срамува да показва сам срама на брака си?

	__ХЕРМЕС__
	Вярвай бога, той стои край тях и се смее! Аз лично, ако трябва да кажа истината, завиждам на Арес, който не само обладаваше най-хубавата богиня, но дори беше вързан с нея.

	__АПОЛОН__
	Значи, при това условие ти би дал да те вържат?

	__ХЕРМЕС__
	А ти не би ли дал, Аполоне? Иди, хвърли един поглед. Ще ти се възхитя, ако не си пожелаеш подобно преживяване, след като ги видиш.


>	18
>	Хера и Зевс

	__ХЕРА__
	Аз бих се срамувала, Зевсе, ако имах такъв син* — тъй женствен и пропаднал от пиянство, с женска превръзка на косата, постоянно сред беснеещи жени, по-изнежен и от самите тях, танцува под звуците на тимпани, флейти и кимвали — изобщо, подобен на всеки, но не и на тебе, на баща си.
	[* Тоя Зевсов син е Дионис, споменат с името си в края на диалога. — Б.пр.]

	__ЗЕВС__
	И все пак той, с женската превръзка, той, по-изнеженият от жените, Херо, не само завладя Лидия, подчини жителите на Тмол и покори траките, но и потегли с тая своя женска войска срещу индийците, взе слоновете им, завладя земята им и отведе в плен царя им, който дръзна да му се противи. И всичко това той извърши с игри и танци, с бръшлянови тирсове*, пиян, както казваш ти, и бесен. Ако пък някой дръзна да го хули, да обижда неговите тайнства, той го наказа: върза с лозина виновника или накара майка му да го разкъса като сърне**. Виждаш ли какви мъжествени, достойни за баща му дела? Ако в тях има игра и разпуснатост, не бива да му придиряме, особено като помислим какъв би бил в трезво състояние онзи, който в пияно върши това!
	[* Тирсът е бакхически жезъл, пръчка, увита с бръшлян и лозови листа, на върха с шишарка. — Б.пр.]
	[** Зевс има предвид наказанията, които Дионис наложил на Ликург, цар на едонците, и на Пентей, цар на Тива. — Б.пр.]

	__ХЕРА__
	Струва ми се, че ще възхвалиш и неговото откритие — лозата и виното, и то, макар че виждаш какво вършат пияните, как губят разсъдък, вършат престъпления и, изобщо, безумствуват от пиенето. Например Икарий, първият, комуто той даде лозовия стрък, бе убит с лопати от собствените си сътрапезници.

	__ЗЕВС__
	Това не значи нищо. Тия неща не ги прави нито виното, нито Дионис, а прекомерното пиене, наливането с чисто вино отвъд границата на приличното. Който пие с мярка, ще стане весел и по-приятен и не ще направи на никого от сътрапезниците си това, което изпатил Икарий. Но ти, Херо, изглежда, още ревнуваш и си спомняш за Семела*, щом осъждаш най-хубавия дар на Дионис.
	[* Семела родила Дионис от Зевс. — Б.пр.]


>	19
>	Афродита и Ерос

	__АФРОДИТА__
	Какво е това, Еросе? Ти събори всички други богове — Зевс, Посейдон, Аполон, Рея, мене — своята майка. Само от Атина се държиш настрана, за нея твоята факла не гори, няма стрели в колчана ти, а ти не си стрелец и не улучваш.

	__ЕРОС__
	Боя се от нея, майко. Страшна е, очите й бляскат, ужасно е мъжествена. Когато опна лъка и тръгна към нея, тя разтърсва качулка на шлема си, уплашва ме, аз захващам да треперя и лъкът се изплъзва от ръцете ми.

	__АФРОДИТА__
	Че Арес не беше ли по-страшен? И все пак ти го обезоръжи и победи.

	__ЕРОС__
	Да, но той сам ме допуска до себе си и ме вика, а Атина винаги ме гледа изпод вежди. Веднъж прелетях край нея с факла в ръка, а тя: „Ако доближиш, казва, кълна се в татко, ще те пробода с копието, ще те уловя за крака и ще те запратя в Тартара или ще те разкъсам с ръцете си…“ Много такива заплахи изрече. И гледа сърдито, а на гърдите си има един страшен образ с коси от змии, от който много ме е страх. Тя ме плаши с него и аз бягам, щом го видя.

	__АФРОДИТА__
	Значи, от Атина и от горгоната, казваш, те е страх, а не си се уплашил от мълнията на Зевс! Ами музите защо са неуязвими и стрелите ти не ги ловят? И те ли разтърсват качули и показват горгони?

	__ЕРОС__
	Тях аз уважавам, майко. Те са такива едни сериозни, винаги размишляват над нещо и се занимават с песни, че и аз често се застоявам при тях, пленен от техните мелодии.

	__АФРОДИТА__
	Остави и тях, щом са сериозни. Ами Артемида защо не нараняваш?

	__ЕРОС__
	Нея изобщо не мога да хвана, постоянно тича по планините. Освен това тя си има един свой Ерос, своя любов.

	__АФРОДИТА__
	Каква, детето ми?

	__ЕРОС__
	Ловът на елени и сърни. Гони ги, хваща ги или ги прострелва и изобщо с това се занимава. Но нейният брат, макар че и той е стрелец и далномерец*…
	[* Далномерец е постоянният епитет на Аполон у Омир. — Б.пр.]

	__АФРОДИТА__
	Зная, детето ми, него ти си улучвал много пъти.


>	20
>	Съдът над богините

	__ЗЕВС__
	Хермесе, вземи тази ябълка и иди във Фригия при Приамовия син, пастира — той пасе стадото си на Гаргар, в Ида, — и му кажи: „Парисе, Зевс ти заповядва, понеже самият ти си красив и разбираш от любовните работи, да отсъдиш коя от тези богини е най-хубава. Нека победителката в състезанието вземе тази ябълка.“ — Време е вече и за вас да вървите при съдията си. Аз се отказвам от посредничество, защото ви обичам еднакво, и ако беше възможно, с радост бих поздравил всички ви като победителки. Освен туй, ако дам на една от вас наградата за красота, другите две ще ме намразят. Затова аз не съм подходящ за ваш съдия, докато момъкът, фригиецът, при когото отивате, е от царско потекло и роднина на моя Ганимед. Иначе той е прост и естествен; никой не ще каже, че е недостоен за такова зрелище.

	__АФРОДИТА__
	Зевсе, дори ако ни поставиш за съдия самия Мом, аз смело ще се покажа пред него. Какво би могъл да ми разкритикува? Необходимо е обаче и останалите две да харесат тоя съдия.

	__ХЕРА__
	Ние, Афродито, също не се боим, дори ако посредничеството се възложи на твоя Арес. Разбира се, приемаме и казания Парис, който и да бъде той.

	__ЗЕВС__
	И ти ли си съгласна, дъще? Какво казваш? Извръщаш се, руменееш! Вие, момичетата, винаги поруменявате от такива неща. Все пак ти кимваш. — Хайде, вървете, а победените да не се сърдят на съдията, да не причиняват зло на момъка. Та нали не може всички да бъдете еднакво красиви?

	__ХЕРМЕС__
	Да вървим направо към Фригия! Аз ще ви водя, а вие чевръсто ме следвайте и не се бойте. Познавам аз Парис. Красив момък е, разбира от любов и много го бива да решава такива въпроси. Той няма да отсъди криво.

	__АФРОДИТА__
	Всичко това е много хубаво и изгодно за мене — че съдията ни е справедлив. Но женен ли е, или няма жена?

	__ХЕРМЕС__
	Не е съвсем неженен, Афродито.

	__АФРОДИТА__
	Тоест как?

	__ХЕРМЕС__
	Мисля, че с него живее една жена от Ида, хубава, но проста и страшно дива. Изглежда, че той не й обръща много внимание. Но защо питаш това?

	__АФРОДИТА__
	Ей така.

	__АТИНА__
	Ти, драги, постъпваш незаконно, като разговаряш с нея насаме!

	__ХЕРМЕС__
	В това няма нищо лошо за вас, Атино. Пита ме дали Парис е женен.

	__АТИНА__
	Че какво я засяга това?

	__ХЕРМЕС__
	Не зная. Казва, че пита не с някаква цел, а ей така.

	__АТИНА__
	Е, какво? Женен ли е?

	__ХЕРМЕС__
	Изглежда — да.

	__АТИНА__
	Ами има ли влечение към военните работи, славолюбив ли е, или си е просто говедар?

	__ХЕРМЕС__
	Не мога да ти кажа с положителност, но трябва да се предполага, че като млад човек се стреми и към това и би желал да бъде пръв в боевете.

	__АФРОДИТА__
	Виждаш ли? Аз не се сърдя и не те обвинявам, задето говориш с нея насаме. Такива неща не са за Афродита, а за мърморковците.

	__ХЕРМЕС__
	И тя ме запита почти същото. Затова не й се сърди и не смятай, че си онеправдана, ако и на нея съм отговорил така естествено.
	Но докато говорим, ние изминахме вече много път, оставихме звездите далече зад себе си и сме почти във Фригия. Аз ясно виждам и Ида, и целия Гаргар, а ако не се лъжа, дори вашия съдия Парис.

	__ХЕРА__
	Къде е? Аз не го виждам.

	__ХЕРМЕС__
	Гледай тук, Херо, наляво, не към върха на планината, а към склона й, където е пещерата, там виждаш и стадото му.

	__ХЕРА__
	Не, не виждам стадо.

	__ХЕРМЕС__
	Как, не виждаш ли кравичките ей там, дето сочи пръстът ми? Те излизат измежду скалите, а от онази канара се спуща човек, с гега в ръка, и гледа стадото да не се пръска.

	__ХЕРА__
	Сега го виждам — ако само е той.

	__ХЕРМЕС__
	Да, той е. Но понеже вече сме близо, хайде, ако обичате, да се спуснем и тръгнем по земята, за да не го уплашим, ако изведнъж прилетим от небето.

	__ХЕРА__
	Добре казваш, тъй да сторим. — А сега, като слязохме, ти, Афродито, мини напред и ни води. Ти трябва да познаваш тази местност, защото, както говорят, често си слизала при Анхиз.

	__АФРОДИТА__
	Тези твои шеги не ме ядосват, Херо.

	__ХЕРМЕС__
	Не, аз ще ви водя. И аз самият съм прекарвал на Ида, когато Зевс беше влюбен във фригийчето, и често идвах тук по негова поръка, за да наглеждам момчето. А когато се беше превърнал в орел, аз летях до него и му помагах да носи красавеца. Ако си спомням добре, ето от тази скала го грабна. Момчето тъкмо свиреше на стадото, а Зевс се спусна зад него, хвана го грижливо с ноктите си, взе в клюна си шапката му и го издигна. Уплашено, то бе извърнало глава и гледаше към него. Тогава аз взех свирката му, че то я бе захвърлило от страх… Но вашият съдия е вече близо, можем да го заговорим. — Здравей, пастирю!

	__ПАРИС__
	Здрасти, момко! Кой си ти, та идеш тук при нас? Какви са тия жени с тебе? Не са такива, дето живеят по планините — толкова са хубави!

	__ХЕРМЕС__
	Не, те не са жени, Парисе. Ти виждаш Хера, Атина и Афродита. И мене, Хермес, ме изпрати Зевс… Но защо се разтрепери и побледня? Не бой се! Няма нищо лошо.
	Той заповядва да отсъдиш коя от тях е най-хубава. „Понеже, казва, той самият е красив и разбира от любовните работи, на него възлагам присъдата.“ Наградата на състезанието ще узнаеш, като прочетеш надписа на тази ябълка.

	__ПАРИС__
	Я да видя какво пише. „За най-хубавата“. Че как бих могъл аз, господарю Хермесе, човек смъртен и необразован, да стана съдия на такова небивало зрелище, непосилно за един прост говедар? По такива въпроси трябва да отсъждат хора деликатни, градски… А моята работа е коя от две кози е по-хубава и коя крава — от друга крава: това навярно ще отсъдя както трябва. Но тези и трите са еднакво хубави и не зная как може човек да откъсне очи от едната, за да погледне другата. Той не иска да се отдели тъй лесно, ами където е погледнал най-напред, там се хванал и се диви. А ако най-сетне премине към друга, вижда, че и тя е хубава, захласва се и се откъсва от всичко друго. Изобщо аз потъвам в красотата им, тя цял ме обгръща, и ме хваща яд, че не мога да гледам с цялото си тяло, като Аргос. Мисля, че бих отсъдил добре, ако дам ябълката на трите. А тук се притуря и друго: тази е сестра и съпруга на Зевс, а тези — дъщери. Това не затруднява ли още повече решението?

	__ХЕРМЕС__
	Не зная, но не можеш да се изплъзнеш от заповедта на Зевс.

	__ПАРИС__
	Убеди ги само в едно, Хермесе: да не ми се сърдят двете победени, а да смятат, че грешката е на очите ми.

	__ХЕРМЕС__
	Те казват, че тъй ще постъпят. Но време е вече да минеш към решението.

	__ПАРИС__
	Ще се опитаме. Какво да се прави? Но първо искам да зная дали ще е достатъчно да ги гледам тъй, както са, или ще трябва да се съблекат, за по-голяма точност на прегледа.

	__ХЕРМЕС__
	Това ще решиш ти, като съдия. Заповядвай както желаеш.

	__ПАРИС__
	Както желая? Искам да ги видя голи.

	__ХЕРМЕС__
	Съблечете се, трите! — Ти гледай, аз ще се обърна.

	__ХЕРА__
	Отлично, Парисе. Аз ще се съблека първа, за да видиш, че имам не само бели ръце и че съм горда не само защото съм волоока*: аз съм еднакво красива навсякъде.
	[* Постоянни Омирови епитети за Хера са белоръка и волоока. — Б.пр.]

	__ПАРИС__
	Съблечи се и ти, Афродито.

	__АТИНА__
	Парисе, не я карай да се съблече, преди да е свалила пояса си, за да не те омагьоса с него — вълшебница е. После, не трябваше да се явява така украсена и нашарена като същинска курва, а да покаже гола хубостта си.

	__ПАРИС__
	Добре казват за пояса, свали го.

	__АФРОДИТА__
	А защо и ти, Атино, не свалиш шлема и не покажеш главата си открита, ами разтърсваш качулка си и плашиш съдията? Или се боиш да не бъдат разкритикувани сивите ти очи, ако не гледат изпод страшния шлем?

	__АТИНА__
	Ето ти, свалих шлема.

	__АФРОДИТА__
	Ето ти и тебе пояса.

	__ХЕРА__
	Хайде да се събличаме.

	__ПАРИС__
	О Зевсе, боже на чудесата! Каква гледка! Каква красота! Каква наслада! Колко прекрасна е тази девица! А тази — в какво царствено величие сияе, наистина достойно за Зевс! А тази — как сладко и мило гледа, как прелъстително се усмихва! Но стига ми вече толкова блаженство! Ако сте съгласни, желая да прегледам всяка една поотделно, тъй като сега се колебая и не зная накъде да погледна, всяка от вас привлича очите ми.

	__АФРОДИТА__
	Тъй да сторим.

	__ПАРИС__
	Тогава вие двете се отдалечете. Ти, Херо, остани.

	__ХЕРА__
	Оставам, и след като ме огледаш добре, помисли и друго: дали е хубав дарът, който ще получиш срещу глас в моя полза. Ако обявиш за най-хубава мене, Парисе, ще бъдеш господар на цяла Азия.

	__ПАРИС__
	Моята работа не зависи от дарове. — Добре, отдалечи се. Ще сторя тъй, както сметна за правилно. — Приближи се ти, Атино.

	__АТИНА__
	Ето ме пред тебе. Ако признаеш за най-хубава мене Парисе, никога не ще излизаш надвит от битка, а винаги победител. Ще те направя победоносен воин.

	__ПАРИС__
	Не ми трябват войни и битки, Атино. Както виждаш, мир цари сега над Фригия и Лидия, царството на баща ми не воюва. Но бъди спокойна. Ти не ще бъдеш подценена дори когато съдя без оглед на дарове. Хайде, облечи се вече и си сложи шлема, достатъчно те видях. Сега е ред да дойде Афродита.

	__АФРОДИТА__
	Ето ме до тебе. Гледай едно по едно, точно, не пропускай нищо, задържай поглед над всяка част от тялото ми. Ако пък искаш, хубавецо, чуй и това от мене: отдавна те гледам такъв млад и хубав, какъвто не зная да има втори във Фригия, и те облажавам за хубостта ти, но и те обвинявам, че не оставяш тия скали и камънаци, за да живееш в града, и погубваш хубостта си в пущинаците. Какво ще вкусиш в тези планини? Каква полза ще имат кравите от твоята хубост? Би трябвало да имаш вече жена, но не груба селянка, каквито са жените в Ида, а някоя от Елада — или от Аргос, или от Коринт, или спартанка, каквато е Елена, млада и хубава, в нищо не по-лоша от мене, и най-важното — жена за любов. Сигурна съм, че, само да те види, тя всичко ще остави, ще ти се отдаде напълно, ще те последва и ще заживее с тебе. Разбира се, ти също си чувал нещо за нея.

	__ПАРИС__
	Нищо, Афродито. Но сега с радост бих чул от тебе всичко.

	__АФРОДИТА__
	Тя е дъщеря на Леда, прочутата красавица, при която долетял Зевс, превърнат на лебед.

	__ПАРИС__
	А каква е наглед?

	__АФРОДИТА__
	Бяла, каквато е редно да бъде дъщерята на лебед, нежна, защото е родена от яйце, много спортна и силна и тъй харесвана, че заради нея стана война, когато Тезей я отвлече още като момиче. А когато разцъфтя, всички най-знатни ахейци се събраха да я искат и тя избра сред тях Менелай, от рода на Пелопидите. Ако искаш, аз ще сторя да се ожениш за нея.

	__ПАРИС__
	Какво? За омъжена жена?

	__АФРОДИТА__
	Млад си ти и простичък, но аз зная как трябва да се правят тези неща.

	__ПАРИС__
	Как? Искам и аз да зная.

	__АФРОДИТА__
	Ти ще заминеш уж за да посетиш Елада, и когато стигнеш в Лакедемон, Елена ще те види. Оттук нататък моя ще бъде грижата да те залюби и тръгне с тебе.

	__ПАРИС__
	Тъкмо туй ми се вижда невероятно — да остави мъжа си и да се съгласи да отплува с един варварин, с един чужденец.

	__АФРОДИТА__
	Колкото за това, бъди спокоен. Аз имам двама сина, красавци — Химерос и Ерос, тях ще ти дам за водители по пътя. Ерос ще я завладее изцяло и ще я накара да се влюби, Химерос ще излее върху тебе прелестта си и ще те направи желан и любим, а и аз също ще се явя. Ще помоля Харитите да ни последват, та с общи усилия да я придумаме.

	__ПАРИС__
	Какво ще излезе от това, не се знае, Афродито, но аз съм вече влюбен в Елена и, не зная как, мисля, че я виждам, плувам право към Елада, стигам в Спарта и се връщам с тая жена… и ме хваща яд, че това все още не е станало.

	__АФРОДИТА__
	Парисе, не бързай да се влюбваш, преди да си се отблагодарил на мене, своята сватовница, чрез решението си. Прилично би било и аз да бъда с вас като победителка, та да отпразнуваме заедно и вашата сватба, и моята победа. С тази ябълка ти можеш да купиш всичко: и любов, и красота, и брак.

	__ПАРИС__
	Боя се да не ме забравиш след победата.

	__АФРОДИТА__
	Искаш ли да ти се закълна?

	__ПАРИС__
	Не, обещай ми още веднъж!

	__АФРОДИТА__
	Обещавам ти, че ще ти дам Елена за жена, че тя ще те последва и ще дойде при вас, в Илион, че аз сама ще бъда с тебе и всичко ще уредя.

	__ПАРИС__
	И ще доведеш Ерос, Химерос и Харитите, нали?

	__АФРОДИТА__
	Бъди спокоен. Освен тях ще взема още Потос и Хименей.

	__ПАРИС__
	Добре, при това условие ти давам ябълката, при това условие — вземи я.


>	21
>	Арес и Хермес

	__АРЕС__
	Хермесе, чу ли как ни заплаши Зевс? Колко надменно, колко невероятно! „Ако поискам, казва, ще спусна верига от небето, а вие, увиснали за нея, ще се силите да ме смъкнете, но трудът ви ще бъде напразен. Няма да ме свалите. Ако пък аз поискам да я изтегля нагоре, ще вдигна не само вас, ами и земята, и морето заедно с вас“*. И прочее — което и ти чу. Аз не ще отрека, че той е по-силен и по-могъщ от всеки измежду нас поотделно, но не ще повярвам, че е толкова силен, та да не можем да го повалим, ако вземем с нас и земята, и морето.
	[* Сюжетът на този диалог е почерпен от „Илиада“, където Зевс заплашва боговете, за да ги въздържи от участие в Троянската война. — Б.пр.]

	__ХЕРМЕС__
	Тихо, Аресе! Не е безопасно да се приказват такива неща! Заради това дрънкане можем да си изпатим!

	__АРЕС__
	Смяташ ли, че на всеки бих казал това? Не, само пред тебе, защото зная, че умееш да мълчиш. А не бих могъл да премълча пред тебе това, което ми се стори най-смешно, докато слушах заплахите му. Спомням си как неотдавна, когато Посейдон, Хера и Атина направиха заговор против него и искаха да го хванат и вържат*, той от страх изгуби и ума и дума, макар че бяха само трима. И ако Тетида не бе се съжалила да му викне за съюзник Бриарей, сторъкия, щяха да го вържат заедно с гръмотевицата и мълнията му. Като си мислех за това, идеше ми да се разсмея над юнашките му речи.
	[* За заговора на Хера, Посейдон и Атина срещу Зевс говори Омир. — Б.пр.]

	__ХЕРМЕС__
	Мълчи, казвам ти! Не е безопасно за тебе да говориш такива неща, а за мене — да ги слушам!


>	22
>	Пан и Хермес

	__ПАН__
	Здравей, татко Хермесе!

	__ХЕРМЕС__
	Здравей и ти. Но как тъй, аз — твой баща?

	__ПАН__
	Не си ли ти Хермес от Килена?

	__ХЕРМЕС__
	Да. Но как така си ми син?

	__ПАН__
	Незаконен съм, извънредно съм ти се родил.

	__ХЕРМЕС__
	Да, да, навярно когато някой козел е прелюбодействувал с коза. Та как ще си мой, като имаш рога, такъв нос, четинеста брада, раздвоени кози копита и опашка на задника си?

	__ПАН__
	С подобни подигравки, татко, ти излагаш на срам своя собствен син, а още повече себе си, че раждаш и произвеждаш такива деца. Аз нямам вина за това.

	__ХЕРМЕС__
	Коя е майка ти? Кога, без сам да зная, съм прелюбодействувал с коза?

	__ПАН__
	Не си прелюбодействувал с коза, ами спомни си, не изнасили ли някога в Аркадия едно благородно момиче? Какво си хапеш пръста, напъваш се и тъй дълбоко недоумяваш? Говоря за Икариевата Пенелопа.

	__ХЕРМЕС__
	Е, и какво й стана, че те роди подобен не на мене, а на козел?

	__ПАН__
	Ще ти кажа нейните думи. Когато ме изпрати в Аркадия, тя ми рече: „Сине, майка съм ти аз, спартанката Пенелопа, а твой баща, знай, е един бог, Хермес, син на Мая и на Зевс. От това, че си рогат и козлоног, не страдай. Когато баща ти се събра с мене, той се преобрази на козел, за да не го познаят, затова и ти излезе подобен на козел.“

	__ХЕРМЕС__
	Да, да, спомням си, че направих такова нещо. Значи, аз, който се гордея с хубостта си, аз, който съм още голобрад, ще се наричам твой баща и ще бъда за смях на всички с прекрасното си потомство?

	__ПАН__
	Но аз не те срамя, татко. Музикант съм и свиря много сладко на цафара. Дионис не може да прави нищо без мене, та затова ме направи свой другар и участник в дружината си, и аз водя неговия хор. А ако видиш колко стада имам край Тегея и по Партения, много ще се зарадваш. Освен това владея и цяла Аркадия. Неотдавна, като съюзник на атиняните*, така се отличих при Маратон, че получих като отличие пещерата под Акропола. Ако идеш в Атина, ще разбереш колко голямо е там името Пан.
	[* Според една легенда по време на Гръцко-персийските войни Пан дошъл от Аркадия и отблъснал вражеското нашествие при Саламин. — Б.пр.]

	__ХЕРМЕС__
	Кажи ми, женен ли си вече, Пане? Мисля, така те викат.

	__ПАН__
	Не, татко. Много съм влюбчив и не се задоволявам само с една.

	__ХЕРМЕС__
	Ще рече, налиташ на козите си?

	__ПАН__
	Ти се подиграваш, но аз се любя с Ехо, Питие и с всички Дионисови менади, и те много ме одобряват.

	__ХЕРМЕС__
	Знаеш ли, сине, коя е първата услуга, за която ще те моля?

	__ПАН__
	Заповядай, татко! Да чуем!

	__ХЕРМЕС__
	Ето що: приближи се и ме прегърни, но гледай да не ме наречеш „татко“ пред други.


>	23
>	Аполон и Дионис

	__АПОЛОН__
	Какво бихме казали, Дионисе? Ерос, Хермафродит и Приап от една майка ли са братя, като са тъй различни по външност и по навици? Първият е хубавец и стрелец, надарен е с голяма сила и владее над всички, вторият е женствен, полумъж и неопределен на вид — не можеш разбра момък ли е или девойка; третият, Приап, е мъжествен, та дори неприлично.

	__ДИОНИС__
	Не се чуди, Аполоне. Тук не е виновна Афродита, а различните бащи, щом като често дори от един мъж жената ражда момче и момиче, както е с вас.

	__АПОЛОН__
	Да, но ние си приличаме и се занимаваме с едно и също нещо: и двамата сме стрелци.

	__ДИОНИС__
	Що се отнася до стрелбата, така е, Аполоне, но иначе — не, защото Артемида убива чужденците, изпаднали в Скития, а ти пророчествуваш и лекуваш болните.

	__АПОЛОН__
	Какво, мислиш ли, че сестра ми е доволна от скитите? Тя е готова, ако някой елин стигне някога в Таврика, да отплува заедно с него, защото й са опротивели убийствата.

	__ДИОНИС__
	И добре ще стори.
	Но Приап… Ще ти разкажа нещо смешно. Преди време бях в Лампсак, минах през този град, и Приап ме покани на гости у дома си. Като си пийнахме хубаво, легнахме да спим. Към полунощ става той, любезният, и… срам ме е да ти кажа.

	__АПОЛОН__
	Реши да те опита, а, Дионисе?

	__ДИОНИС__
	Нещо подобно.

	__АПОЛОН__
	А ти какво направи?

	__ДИОНИС__
	Какво друго? Изсмях се.

	__АПОЛОН__
	Добре, че не си се ядосал и разлютил. Заслужава прошка, щом е искал да опита такъв хубавец като тебе.

	__ДИОНИС__
	Но по същата причина той може да направи опит и с тебе, Аполоне. Ти си хубав, с прекрасна коса, та Приап и трезвен би налетял на тебе.

	__АПОЛОН__
	Не, няма да налети, Дионисе. Аз имам не само коса, но и стрели.


>	24
>	Хермес и Мая

	__ХЕРМЕС__
	Майко, че има ли на небето друг бог, по-нещастен от мене?

	__МАЯ__
	Не казвай такова нещо, Хермесе.

	__ХЕРМЕС__
	Как да не казвам, като имам толкова работа и сам се мъча с нея, разкъсван от толкова служби? Сутрин, щом се дигна, трябва да мета гостната зала; след като подредя леглата и наглася всичко, да се представя на Зевс, да разнасям вестите му, цял ден да тичам нагоре-надолу, а когато се върна, вече потънал в прах, да поднасям амброзия. Преди да дойде този, новият виночерпец*1 де, аз разливах и нектара. Но най-ужасното е, че аз единствен от всички дори нощем не спя: тогава пък трябва да водя души на Плутон, да съпровождам мъртъвци и да стоя в съдилището. Не ми стигат дневните работи — да присъствам на палестрите, да бъда глашатай на събранията и да обучавам оратори, — ами трябва още да се разкъсвам, за да върша и мъртвешките работи! Всеки от синовете на Леда*2 си стои един ден на небето, един ден в ада, а аз всеки ден трябва да бъда и тук, и там. Синовете на Алкмена и Семела*3, родени от жалки жени, безгрижно пируват, а аз, синът на Мая, внукът на Атлас, им прислужвам! Ето и сега, току-що се върнах от Сидон, от Кадмовата дъщеря*4, при която ме беше пратил да видя какво прави девойката, и още преди да си поема дъх, ме прати отново в Аргос, да навестя Даная, после оттам, „Иди, казва, в Беотия и виж пътем Антиопа“. Изобщо, повече не мога! Ако беше възможно, с радост бих предпочел да бъда продаден, както на земята продават зле третираните роби*5.
	[*1 Новият виночерпец е Ганимед. — Б.пр.]
	[*2 Синове на Леда са Кастор и Полидевк. — Б.пр.]
	[*3 Син на Алкмена е Херакъл, а на Семела — Дионис. — Б.пр.]
	[*4 Кадмова дъщеря е Семела, но тук Лукиан говори за Кадмовата сестра Европа. — Б.пр.]
	[*5 В Атина зле третираните роби имали право да бъдат продадени на друг господар. — Б.пр.]

	__МАЯ__
	Остави това, синко. Млад си и трябва във всичко да служиш на баща си. А сега, както си изпратен, бързай към Аргос, после към Беотия, да не би да закъснееш, че да те бият. Влюбените са избухливи.


>	25
>	Зевс и Хелиос

	__ЗЕВС__
	Какво стори, проклети титане*? Унищожи всичко по земята, като повери колесницата си на едно глупаво момче**! То изгори една част от земята, като се доближи до сами нея, а друга погуби от студ, като отдалечи от нея огъня, и изобщо не остана нищо неразбъркано и неразхвърляно! И ако аз не бях разбрал какво става и не бях го ударил с мълнията си, нямаше да остане и следа от хора. Такъв прекрасен кочияш и коняр ни изпрати!
	[* Като син на титана Хиперион Хелиос е също титан. — Б.пр.]
	[** Фаетон, син на Хелиос. — Б.пр.]

	__ХЕЛИОС__
	Сгреших, Зевсе, но не се сърди, че съм се поддал на дългите молби на сина си. Отде можех да предполагам, че ще стане такава пакост?

	__ЗЕВС__
	Не знаеше ли каква точност изисква работата и че ако малко се кривне от пътя, всичко отива поврага? Не познаваше ли буйността на конете, как трябва да ги сдържаш с поводите? Малко да ги отпуснеш, и те веднага се разбесняват. Точно както понесоха и него: наляво, след миг надясно, в обратна посока, нагоре, надолу, изобщо — накъдето си щат, а той не знаеше какво да ги прави.

	__ХЕЛИОС__
	Знаех всички тези неща, затова дълго се противих и не му давах колата. Но когато почна да моли и плаче, а с него и майка му Климена, качих го на колесницата и му обясних как трябва да се стои, колко да отпуща, да се издига нагоре и да се спуска надолу, как да държи здраво юздите и да не дава воля на буйните коне. Казах му също колко голяма е опасността, ако не кара направо. А той — нали беше дете! — като се качи на такъв огромен огън и се наведе към безкрайната дълбина, се уплаши, което е естествено. Конете, като усетиха, че не ги карам аз, свърнаха от пътя, без да обръщат внимание на момъка, и направиха тая страхотия. А той, като пусна юздите, — мисля, от страх да не падне, — се хвана за перилата на колесницата. Но синът ми вече получи наказанието си, а на мене, Зевсе, ми стига тая скръб.

	__ЗЕВС__
	Стига ти, казваш, за такава дързост! Хайде, сега ти прощавам, но в бъдеще, ако извършиш подобно беззаконие или изпратиш подобен заместник, веднага ще разбереш колко по-огнена е моята мълния в сравнение с твоя огън! Та той нека бъде погребан от сестрите си при Еридан, дето падна от колесницата; нека сълзите им за него се превърнат в янтар, а самите те от скръб да станат на черни тополи. А ти поправи колесницата — окът й е счупен и едното й колело е разбито, — впрегни конете и потегляй. Но помни всичко това!


>	26
>	Аполон и Хермес

	__АПОЛОН__
	Хермесе, можеш ли ми каза, кой от двамата е Кастор и кой — Полидевк? Аз не мога да ги различа.

	__ХЕРМЕС__
	Онзи, който вчера беше с нас, е Кастор, а този — Полидевк.

	__АПОЛОН__
	Как ги разпознаваш? Те са съвсем еднакви.

	__ХЕРМЕС__
	По това, Аполоне, че този има на лицето си белези от раните, които е получил от противниците си в юмручен бой, и особено от раните, които му нанесъл бебрикиецът Амик по време на Язоновия морски поход, докато другият няма нищо подобно, лицето му е чисто и невредимо.

	__АПОЛОН__
	Ти ми услужи, като ми показа белезите им, защото всичко друго им е еднакво — и половината черупка от яйце на главата им, и звездата отгоре, и копието в ръката им, и белият кон — та често казвах на Кастор Полидевк, а на Полидевк — Кастор. Но кажи ми още защо не са и двамата сред нас, ами всеки от тях е поред ту мъртвец, ту бог!

	__ХЕРМЕС__
	Това е от братска любов. Единият от синовете на Леда трябваше да умре, а единият да бъде безсмъртен, затова по този начин те сами си поделили безсмъртието.

	__АПОЛОН__
	Не разбирам тази подялба, Хермесе: така те никога не ще се видят — което, мисля, тъй силно са желали. И как ще се видят, когато единият е при боговете, а другият — при мъртвите? И друго: например аз предсказвам бъдещето, Асклепий лекува, ти, като отличен възпитател, обучаваш борци, Артемида бабува и изобщо всеки от нас има някакво изкуство, полезно било за боговете, било за хората. Ами те какво правят? Мигар на такава възраст ще стоят празни и само ще пируват?

	__ХЕРМЕС__
	Съвсем не. Те имат заповед да помагат на Посейдон: препускат с коне по морето и ако видят нейде моряци в беда, качват се на кораба и спасяват плуващите.

	__АПОЛОН__
	Хубаво, спасително е тяхното изкуство, Хермесе!
