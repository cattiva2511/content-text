>	1
>	Диоген и Полидевк

	__ДИОГЕН__
	Драги Полидевк, заръчвам ти, веднага щом идеш горе (мисля, твой ред е да възкръснеш утре), ако видиш някъде кучето*1 Менип (а ще го намериш в Коринт, при Краниона, да се припича на слънце, или в Ликея да се присмива на спорещите помежду си философи), да му кажеш: „Менипе, Диоген те кани, ако достатъчно си се насмял над земните работи, да дойдеш при нас, за да се смееш още повече. Горе твоят смях е все още в колебание, и ти често се питаш: «Кой ли, в края на краищата, знае какво става след смъртта?» Долу не ще престанеш уверено да се смееш, както той сега, и особено когато гледаш богаташите, сатрапите и тираните тъй смирени и незначителни, че се разпознават само по плачовете си и по това, че са жалки и ниски при спомена за горния свят.“ Тъй му речи, и още — като дойде, да напълни торбата с вълчи боб*2, да донесе, ако намери нейде на кръстопътя, Хекатин обед*3, яйце от очистително жертвоприношение или нещо подобно.
	[*1 Кучета били наричани презрително или шеговито философите-киници (или циници). — Б.пр.]
	[*2 Вълчият боб бил храна на бедняците. — Б.пр.]
	[*3 Хекатин обед: на Хеката, която, според представите на гърците, бродела нощем, придружена от души на мъртъвци, поставяли по кръстопътищата яйца, хляб, сирене и други скромни храни, които бедняците събирали. — Б.пр.]

	__ПОЛИДЕВК__
	Добре, Диогене, ще му обадя това. Но за да го позная, кажи ми как изглежда.

	__ДИОГЕН__
	Стар, плешив, с наметалце, цялото в дупки, отворено за всеки вятър, пъстро от кръпките по него, постоянно се смее и най-вече се подиграва на тия шарлатани, философите.

	__ПОЛИДЕВК__
	Лесно е да го намеря, дори само по тези белези.

	__ДИОГЕН__
	Искаш ли да ти поръчам нещо и за самите тях, за философите?

	__ПОЛИДЕВК__
	Казвай. И това не ще е тежко.

	__ДИОГЕН__
	Изобщо, кажи им да престанат да дърдорят, да не спорят за вселената, да не си майсторят взаимно рога*, да не правят крокодили** и да не упражняват ума си с подобни невъзможни неща.
	[* Лукиан има предвид следния силогизъм: Ти имаш това, което не си изгубил; не си изгубил рога; следователно имаш рога. — Б.пр.]
	[** Крокодили: за този вид силогизми вж. „Продажба на животи“. — Б.пр.]

	__ПОЛИДЕВК__
	Но те ще кажат, че съм невежа и простак, ако взема да нападам тяхната мъдрост.

	__ДИОГЕН__
	Ти пък им кажи от мене да вървят поврага.

	__ПОЛИДЕВК__
	И това ще им кажа, Диогене.

	__ДИОГЕН__
	На богатите пък, миличък Полидевкчо, предай от нас това: „Глупци, защо пазите златото си? Защо сами наказвате себе си, като пресмятате лихви и трупате талант връз талант*, когато след малко само с един обол** ще трябва да слезете долу?“
	[* Талантът е парична единица, различна по стойност през различни епохи в различните части на древния свят. — Б.пр.]
	[** Оболът е дребна монета, която поставяли в устата на мъртвеца, за да плати превоза си на подземния лодкар Харон. — Б.пр.]

	__ПОЛИДЕВК__
	И това ще бъде казано.

	__ДИОГЕН__
	Но кажи също на красавците и силните, например на коринтиеца Метил и на бореца Дамоксен, че тук, при нас, ги няма нито русите коси, нито светлите и черните очи, няма румени бузи, изпънати жили и здрави плещи. Дето казват, всичко е прах и пепел — голи черепи и никаква хубост.

	__ПОЛИДЕВК__
	Не е трудно да кажа и това на красавците и силните.

	__ДИОГЕН__
	А на бедните, спартанецо — а те са много, негодуват срещу съдбата си и се оплакват от неволята си, — кажи да не плачат и стенат, разправи им за тукашното равенство и че ще видят как тамошните богаташи в нищо не стоят по-горе от тях. А твоите спартанци, ако искаш, укори от мене, кажи им, че са се разпуснали.

	__ПОЛИДЕВК__
	Не говори нищо за спартанците, Диогене! Не мога да го допусна! Но туй, което каза за другите, ще го съобщя.

	__ДИОГЕН__
	Да ги оставим, щом искаш. Но на споменатите по-рано отнеси моите думи.


>	2
>	Плутон, или против Менип

	__КРЕЗ__
	Плутоне, не можем да търпим това куче Менип да живее близо до нас. Затова или него премести нейде другаде, или ние ще се преселим на друго място.

	__ПЛУТОН__
	Че какво лошо ви прави той, нали е мъртвец като вас?

	__КРЕЗ__
	Когато плачем и въздишаме при спомена за благата от горния свят — този хе, Мидас, за златото си, Сарданапал за големия си разкош, а аз, Крез, за съкровищата си, — той ни се присмива, гълчи ни, нарича ни роби и мръсници, а понякога с песните си смущава нашите плачове. Изобщо неприятен човек е.

	__ПЛУТОН__
	Какво говорят те, Менипе?

	__МЕНИП__
	Истината, Плутоне. Мразя ги, защото са низки и недостойни хора. Не им стига, че са водили лош живот, ами и мъртви сега си спомнят и се стремят към земните блага. Ето защо изпитвам радост, че ги мъча.

	__ПЛУТОН__
	Да, но не бива! Те страдат, понеже са изгубили не малки богатства.

	__МЕНИП__
	И ти ли ставаш глупав, Плутоне, да съчувствуваш на техните стенания?

	__ПЛУТОН__
	Съвсем не, но не бих желал да се карате.

	__МЕНИП__
	И все пак вие, най-лоши между лидийци, фригийци и асирийци, знайте, че аз не ще престана! Където и да идете, аз ще ви следвам, ще ви мъча, ще ви се подигравам с песните си, ще ви се присмивам!

	__КРЕЗ__
	Това не е ли безсрамие?

	__МЕНИП__
	Не, безсрамие беше онова, което вършехте вие, като искахте да бъдете боготворени, като обиждахте свободните люде и ни най-малко не си помисляхте за смъртта. Сега плачете, лишени от всичко!

	__КРЕЗ__
	От много и големи богатства, о богове!

	__МИДАС__
	А аз от колко злато!

	__САРДАНАПАЛ__
	Пък аз от какъв разкош!

	__МЕНИП__
	Отлично, тъй правете: вие плачете, пък аз непрекъснато ще ви припявам изречението „Познай себе си“*. Много ще отива като съпровод на вашите плачове.
	[* Изречението „Познай себе си“ било написано в преддверието на храма на Аполон Делфийски. — Б.пр.]


>	3
>	Менип, Амфилох и Трофоний

	__МЕНИП__
	Вие двамата, Трофоний и Амфилох, сте прости мъртъвци, а неизвестно как сте удостоени с храмове, минавате за пророци и наивниците ви смятат за богове.

	__АМФИЛОХ__
	Та какво сме криви ние, че те от глупост мислят така за едни прости мъртъвци?

	__МЕНИП__
	Да, но нямаше да мислят тъй, ако вие приживе не ги заблуждавахте, че уж знаете бъдещето и можете да го предсказвате на желаещите.

	__ТРОФОНИЙ__
	Менипе, Амфилох, ето го, ще знае какво да отговори в своя защита. Що се отнася до мене, аз съм херой и предричам бъдещето, ако някой слезе при мене. Ти, изглежда, никога не си ходил в Лебадия, иначе не би се съмнявал.

	__МЕНИП__
	Що думаш? Значи, ако не ида в Лебадия, със смешно ленено платно върху себе си и с пита в ръцете, и не пропълзя през тесния отвор на пещерата ти, не ще мога да разбера, че си мъртвец, който се отличава от другите само с измамничеството си? Но кажи ми в името на твоето прорицателско изкуство, що значи херой?

	__ТРОФОНИЙ__
	Същество, съставен от човек и бог.

	__МЕНИП__
	Което, искаш да кажеш, не е нито човек, нито бог, и същевременно е и двете неща? Тогава, къде се дява сега твоята божествена половина?

	__ТРОФОНИЙ__
	Предсказва в Беотия, Менипе.

	__МЕНИП__
	Не разбирам какво говориш, Трофоний, но ясно виждам, че си изцяло мъртвец.


>	4
>	Хермес и Харон

	__ХЕРМЕС__
	Лодкарю, хайде, ако искаш, да сметнем колко ми дължиш вече, та да не се караме отново.

	__ХАРОН__
	Да сметнем, Хермесе. По-добре да сме наясно, пък и по-малко грижи.

	__ХЕРМЕС__
	По твоя поръчка донесох котва за пет драхми.

	__ХАРОН__
	Много пари!

	__ХЕРМЕС__
	Кълна се в Аидоней, за пет я купих, и още — ремък за веслата, два обола.

	__ХАРОН__
	Тури пет драхми и два обола.

	__ХЕРМЕС__
	Още — игла за платното. Пет обола заплатих.

	__ХАРОН__
	И тях притури.

	__ХЕРМЕС__
	Още — восък, за да замажеш цепките на лодката, гвоздеи и въже, с което привърза реята — всичко две драхми.

	__ХАРОН__
	Евтино си ги взел.

	Това е, ако не сме пропуснали нещо в сметката. Кога смяташ да ми ги дадеш?

	__ХАРОН__
	Сега не може, Хермесе, но ако някаква чума или война ни изпрати повечко хора, тогава ще мога да припечеля, като объркам сметката по превоза.

	__ХЕРМЕС__
	Значи, сега да седна и се моля дано стане най-лошото, та тъй да си получа дълга?

	__ХАРОН__
	Инак не може, Хермесе. Сега, както виждаш, ни дохождат малцина. Мир е.

	__ХЕРМЕС__
	По-добре тъй, макар че вземането ми се отсрочва. — Но помниш ли, Хароне, какви пристигаха древните хора? Всички — юнаци, покрити с кръв и повечето ранени. А сега — този умрял, отровен от сина си или от жена се, онзи — с корем и крака, подути от разкош. Всички са бледни и жалки и никак не приличат на онези. Повечето от тях, види се, дохождат като жертва на взаимни коварства за пари.

	__ХАРОН__
	Да, те са нещо много желано…

	__ХЕРМЕС__
	Значи, и аз не ще греша, ако река да искам по-настойчиво дълга си от тебе.


>	5
>	Плутон и Хермес

	__ПЛУТОН__
	Знаеш ли оня старец, оня, съвсем престарелия, богаташа Евкрат, дето няма деца, но има хиляди ловци на наследството си?

	__ХЕРМЕС__
	Да, ти говориш за сикионеца. Та какво?

	__ПЛУТОН__
	Него, Хермесе, остави да живее и към деветдесетте години, които е живял, притури още толкова и дори повече, ако е възможно, а неговите ласкатели — младия Харин, Дамон и другите — смъкни тук всички един по един.

	__ХЕРМЕС__
	Такова нещо би изглеждало странно.

	__ПЛУТОН__
	Съвсем не! Напълно справедливо! Какво зло са видели от него, та желаят смъртта му? Защо, без да са му никакви роднини, се стремят към богатствата му? А най-отвратителното от всичко е, че макар и да му желаят това, те все пак се грижат за него, поне пред хорските очи; когато е болен, на всички е ясно какво искат, и все пак те обещават да принесат жертва, ако оздравее. Изобщо, многообразно е ласкателството на тези хора. Затова нека той бъде безсмъртен, а те да го изпреварят, напразно зяпнали към богатството му!

	__ХЕРМЕС__
	Хубаво ще си изпатят, негодници такива! Но и той много добре ги пасе и обнадеждва. Изобщо, макар че винаги прилича на умиращ, той е много по-здрав от младежите. А те вече са си поделили наследството и му се наслаждават, виждайки пред себе си един блажен живот.

	__ПЛУТОН__
	И тъй, нека той съблече старостта и, подобно на Йолай, се подмлади, а те, посред надеждите си, да напуснат мечтаното богатство и дойдат тук, умрели с подлата смърт на подлеци!

	__ХЕРМЕС__
	Не се грижи, Плутоне. Ще ти ги доведа един по един, поред. Мисля, седмина са.

	__ПЛУТОН__
	Смъквай ги, а той, превърнат от старец в младеж, ще изпровожда всеки един до гроба.


>	6
>	Терпсион и Плутон

	__ТЕРПСИОН__
	Право ли е това, Плутоне? Аз да умра на трийсет години, а старият Тукрит, който прехвърли деветдесетте, да живее още!

	__ПЛУТОН__
	Съвсем право, Терпсионе. Той живее, без да пожелава смъртта на никого от приятелите си, а ти през всичкото време го дебнеше и чакаше наследството му.

	__ТЕРПСИОН__
	Че не трябваше ли той, като е вече стар и не може да използува богатството си, да напусне живота и отстъпи на младите?

	__ПЛУТОН__
	Нов закон установяваш, Терпсионе: който не може да използува богатството си за удоволствия, да умира. Но Мойрата и природата са наредили иначе.

	__ТЕРПСИОН__
	Та аз тъкмо тази наредба осъждам! Това нещо трябваше да става по някакъв ред: първо по-старият, а след него — който го следва по възраст, и по никой начин обратно! Не трябва да живее един грохнал старец, комуто са останали само три зъба, едвам вижда, ходи опрян на четири роба, носът му пълен със сополи, очите му — с гурели, никаква радост вече не знае, някакъв жив гроб, посмешище за младите, докато най-красиви и здрави момци мрат. Все едно реките да потекат назад*! Или, най-сетне, трябваше поне да се знае кой старец кога ще умре, че да не обикаляме напразно някои от тях. А сега е като в поговорката: колата вози вола.
	[* Изразът е на Еврипид, „Медея“. — Б.пр.]

	__ПЛУТОН__
	В това, Терпсионе, има много повече разум, отколкото се струва на тебе. Какво ви е, та сте зинали към чуждото и се увъртате около бездетните старци? Затова ставате за смях, когато ви погребват преди тях. Този край предизвиква голяма радост у повечето хора: колкото вие желаете тяхната смърт, толкова всички се радват, че сте ги изпреварили. Измислили сте нов занаят: да обичате баби и старци, и особено ако са бездетни; които са с деца, тях не обичате. Впрочем, мнозина от необичаните, като разберат подлостта на вашата обич, дори ако имат деца, се преструват, че ги мразят, та и сами да се сдобият с приятели. После обаче в завещанията си те изключват тези отдавнашни свои телохранители*, а синът и природата, както е и редно, получават всичко, докато ония се пукат от яд и скърцат със зъби.
	[* Телохранители, очевидно иронично, се наричат преследващите богаташа негодници. — Б.пр.]

	__ТЕРПСИОН__
	Да, това е истина. Ето, на мене що нещо ми е изял този Тукрит! Всякога приличаше на умиращ, а когато влизах при него, тихо стенеше и подпискваше като още неизлюпено пиле. Така аз мислех, че той ей сега ще влезе в гроба, и му изпращах много подаръци, за да не би съперниците ми да ме надминат в щедрост. Нощем обикновено лежах безсънен от грижи. Все пресмятах, все нареждах. Това стана причина да умра — безсънието и грижите. А той, след като ми глътна такава хубава стръв, завчера, когато ме погребаха, стоеше до мене и се смееше!

	__ПЛУТОН__
	Браво, Тукрите! Живей колкото се може повече, богатей, надсмивай се над такива и не умирай, преди да изпроводиш всичките си ласкатели!

	__ТЕРПСИОН__
	И на мене, Плутоне, ще ми бъде много драго, ако Хариад също умре преди Тукрит.

	__ПЛУТОН__
	Бъди спокоен, Терпсионе! И Фидон, и Мелант, и, изобщо, всички останали ще го изпреварят поради същите грижи.

	__ТЕРПСИОН__
	Одобрявам! — Живей още дълго, Тукрите!


>	7
>	Зенофант и Калидемид

	__ЗЕНОФАНТ__
	Ами ти, Калидемиде, как умря? За мене знаеш — аз бях постоянен гост* на Диний, веднъж ядох повече, отколкото трябваше, и се задавих. Ти нали беше там, когато умирах?
	[* Постоянен гост, в оригинала: паразит, т.е. човек, който живее на чужд гръб; в древността паразитите били цяла социална категория. — Б.пр.]

	__КАЛИДЕМИД__
	Бях, Зенофанте. Моето пък стана едно съвсем невероятно нещо. Мисля, ти също познаваше стария Птеодор.

	__ЗЕНОФАНТ__
	Бездетния, богатия, с когото, както зная, прекарвахте заедно, нали?

	__КАЛИДЕМИД__
	Тъкмо той! Постоянно се грижех за него, защото ми обещаваше, че ще ме остави наследник. Но понеже работата се проточи прекомерно много и старецът продължаваше да живее повече от Титон, измислих един кратък път към наследството: купих отрова и убедих виночерпеца, щом Птеодор поиска да пие — а той обича да пие чисто вино, — да я сипе в чашата и да му я подаде. Заклех се да го пусна на свобода, ако направи това.

	__ЗЕНОФАНТ__
	И какво стана? Изглежда, ще кажеш нещо съвсем неочаквано.

	__КАЛИДЕМИД__
	Когато се изкъпахме и дойдохме, момчето беше приготвило две чаши — едната, с отровата, за Птеодор, а другата — за мене. Не зная как то сбърка и подаде на мене отровата, а на Птеодор — неотровната чаша. Тогава старецът пи, и — нищо, а аз веднага се проснах мъртъв вместо него. — Защо се смееш, Зенофанте? Не бива да се присмиваме на приятели!

	__ЗЕНОФАНТ__
	Хубаво си изпатил, Калидемиде! А старецът какво направи?

	__КАЛИДЕМИД__
	Първо се посмути от тази внезапност, но после, когато, струва ми се, разбра каква е работата, прихна да се смее на туй, което бе сторил виночерпецът.

	__ЗЕНОФАНТ__
	Не трябваше да тръгваш по-краткия път. По-царския път щеше да ти дойде по-сигурно, макар и малко по-късно.


>	8
>	Кнемон и Дамнип

	__КНЕМОН__
	Това е точно като в поговорката: сърнето гътнало лъва!

	__ДАМНИП__
	Защо се сърдиш, Кнемоне?

	__КНЕМОН__
	Защо се сърдя, питаш? Против волята си, измамен, аз, нещастният, оставих наследник, а тези, които исках да ме наследят, оставих без нищо!

	__ДАМНИП__
	Как стана това?

	__КНЕМОН__
	Увъртах се край Хермолай, големия богаташ, нали е бездетен, и се надявах, че ще умре. Той с голямо удоволствие приемаше грижите ми. Хрумна ми, че ще бъде разумно да обявя завещанието си, съгласно което му оставям всичко свое, та и той, подражавайки ми, да стори същото спрямо мене.

	__ДАМНИП__
	А той — какво?

	__КНЕМОН__
	Какво е написал в завещанието си, не зная. Аз обаче внезапно умрях, тъй като покривът падна връз мене, и сега Хермолай владее моя имот: глътна, като никоя щука, и стръвта, и въдицата!

	__ДАМНИП__
	Не само тях, ами и тебе, рибаря. Измислил си клопка за самия себе си.

	__КНЕМОН__
	Тъй изглежда. Затова пъшкам.


>	9
>	Симил и Полистрат

	__СИМИЛ__
	Дойде ли най-сетне и ти, Полистрате, при нас? Мисля, ти живя почти сто години.

	__ПОЛИСТРАТ__
	Деветдесет, че и осем отгоре, Симиле.

	__СИМИЛ__
	Как прекара тия трийсет години след моята смърт? Аз, знаеш, умрях, когато ти беше към седемдесет.

	__ПОЛИСТРАТ__
	Свръхприятно — макар че това ще ти се види странно.

	__СИМИЛ__
	Да, странно — как ти, един стар, болнав, и при това бездетен човек, си могъл да се наслаждаваш на живота!

	__ПОЛИСТРАТ__
	Първо, за мене нямаше нищо невъзможно. После, аз имах и множество красиви младежи, и най-нежни жени, и благовония, и уханно вино, и трапеза, каквато няма и в Сицилия*.
	[* Сицилийските гърци били известни с чревоугодничеството си. — Б.пр.]

	__СИМИЛ__
	Това е нещо ново. Аз те знаех като много пестелив.

	__ПОЛИСТРАТ__
	Не, драги, благата се стичаха от други към мене. Още от ранно утро пред вратите ми се тълпяха мнозина, после ми се поднасяха разни дарове, най-хубавите от всички краища на земята.

	__СИМИЛ__
	Цар ли стана след моята смърт, Полистрате?

	__ПОЛИСТРАТ__
	Не, но имах хиляди поклонници.

	__СИМИЛ__
	Смешна работа! Поклонници — ти, на тая възраст, с четири зъба в устата?

	__ПОЛИСТРАТ__
	Вярвай бога, и то най-първите хора в града. За мене — един стар, плешив, както виждаш, та и гурелив и сополив човек — те се грижеха с най-голяма радост и щастлив се чувствуваше онзи от тях, когото само удостоявах с поглед.

	__СИМИЛ__
	Да не би и ти, подобно на Фаон, да си превозил Афродита от Хиос и после тя по твое желание да ти е дала да бъдеш отново млад, хубав и привлекателен?

	__ПОЛИСТРАТ__
	Не, какъвто съм сега, такъв ме желаеха.

	__СИМИЛ__
	Загадъчни думи!

	__ПОЛИСТРАТ__
	Напротив, съвсем ясна е тази любов към бездетните богати старци.

	__СИМИЛ__
	Сега разбирам твоята красота, любезни: тя е идела от златната Афродита*.
	[* Златна е постоянен Омиров епитет на Афродита; тук — с комичен смисъл, за да означи любовта, която се стимулира от златото, от богатството. — Б.пр.]

	__ПОЛИСТРАТ__
	Както и да е, аз, Симиле, получих не малко изгоди от поклонниците си. Само дето в нозете ми не падаха. Често бивах груб с тях, понякога изгонвах някои, а те се надпреварваха кой да бъде по-щедър към мене…

	__СИМИЛ__
	И какво реши най-сетне за богатството си?

	__ПОЛИСТРАТ__
	На всеки от тях казвах, че го оставям за наследник. Те вярваха и ставаха още по-ласкави. Но аз имах друго, истинско завещание, което узаконих, и ги пратих поврага всички.

	__СИМИЛ__
	Кой те наследява според последното завещание? Навярно някой сродник?

	__ПОЛИСТРАТ__
	Пази боже! Едно неотдавна купено красиво момче, фригийче.

	__СИМИЛ__
	Към колко годишно, Полистрате?

	__ПОЛИСТРАТ__
	Около двайсет.

	__СИМИЛ__
	Сега разбирам какви услуги ти е правило.

	__ПОЛИСТРАТ__
	Но то заслужаваше много повече от другите да ме наследи, макар че беше варварин и негодник. Сега вече около него се увъртат дори най-знатните. Та тоя момък ме наследи и сега се числи към аристократите, бръсне си брадата и приказва по варварски, но го смятат за по-благороден от Кодър, за по-красив от Нирей и за по-умен от Одисей.

	__СИМИЛ__
	Мене ми е все едно: ако ще, вожд на Елада да стане, стига само те да не бъдат наследници.


>	10
>	Харон, Хермес и разни мъртъвци

	__ХАРОН__
	Чуйте какво ни е положението! Лодката, както виждате, е малка и попрогнила и тече на много места. Само да се наклони на една страна, и ще се обърне. Пък и вие сте дошли наведнъж толкова народ, и всеки носи много нещо. Сега, ако влезете с всичко това, боя се да не се каете отпосле, особено тези, които не знаят да плават.

	__ХЕРМЕС__
	Какво да направим тогава, че да преплуваме благополучно?

	__ХАРОН__
	Аз ще ви кажа: трябва да влизате голи, като оставяте на брега всички тия ненужни неща, защото и тъй лодката едвам ще ви побере. — А ти, Хермесе, от сега ще гледаш да не приемаш никого от тях да влиза, ако не е гол и ако, както казах, не е хвърлил нещата си. Застани до стълбата, преглеждай ги и ги пускай, като ги заставяш да влизат голи.

	__ХЕРМЕС__
	Добре казваш. Тъй да сторим. — Кой е този тук, първият?

	__МЕНИП__
	Аз съм Менип. Ето, Хермесе, хвърлих торбата и тоягата си в езерото, а плаща си не донесох — и добре сторих.

	__ХЕРМЕС__
	Влизай, Менипе, най-добър от всички мъже, и заеми първото място горе, при кормчията, за да наблюдаваш всички. — А кой е този хубавец?

	__ХАРМОЛЕЙ__
	Хармолей мегарецът, любовникът, чиято целувка струваше два таланта.

	__ХЕРМЕС__
	Снеми си тогава хубостта, и устните заедно с целувките, и гъстата си коса, и червенината по бузите, и цялата си кожа. Добре, готов си, влизай вече. — Ами ти там, страшният, дето носиш багреница и диадема, кой си?

	__ЛАМПИХ__
	Лампих, тиран на Гела.

	__ХЕРМЕС__
	Защо, Лампихе, си дошъл с толкова много неща?

	__ЛАМПИХ__
	Защо ли? Че биваше ли, Хермесе, един тиран да дойде гол?

	__ХЕРМЕС__
	Тиран — в никой случай, но мъртвец — да. Хайде, хвърляй тези работи!

	__ЛАМПИХ__
	Ей на, богатството е изхвърлено.

	__ХЕРМЕС__
	И гордостта си хвърли, Лампихе, и високомерието си. Ще тежат на лодката, ако влязат с тебе.

	__ЛАМПИХ__
	Но остави ми поне диадемата и мантията!

	__ХЕРМЕС__
	Не може! Хвърли и тях!

	__ЛАМПИХ__
	Добре! Какво още? Както виждаш, хвърлих всичко.

	__ХЕРМЕС__
	И жестокостта, и безумието, и дързостта, и гнева — и тях хвърли!

	__ЛАМПИХ__
	Ей ме на, гол съм.

	__ХЕРМЕС__
	Влизай сега. — Ами ти, дебелият, месестият, кой си?

	__ДАМАСИЙ__
	Дамасий, борецът.

	Да, приличаш. Зная те, често съм те виждал по палестрите.

	__ДАМАСИЙ__
	Да, Хермесе. Но пусни ме, аз съм гол.

	__ХЕРМЕС__
	Не си гол, драги, с толкова меса върху си. Снеми ги, защото ще потопиш лодката, само като туриш единия си крак в нея. Но хвърли и тези венци, и дипломите!

	__ДАМАСИЙ__
	Ето, както виждаш, наистина съм гол и по тегло равен на другите мъртъвци.

	__ХЕРМЕС__
	Тъй е по-добре — по-лек да си. Влизай! — И ти, Кратоне, влез, но хвърли богатството, изнежеността и разкоша си, не вземай погребалните си одежди, нито достойнствата на прадедите си, остави знатния си род, славата си и почестите, които градът ти е отдал, и надписите на статуите си. Не говори за голямата гробница, която са ти издигнали: тия неща тежат, дори само като се споменават.

	__КРАТОН__
	Не ми се ще, но ще ги хвърля. Какво мога да сторя?

	__ХЕРМЕС__
	Охо! Ами ти, въоръженият, какво искаш? Защо носиш този трофей?

	__ПЪЛКОВОДЕЦЪТ__
	Защото победих, Хермесе, отличих се и градът ме почете с него.

	__ХЕРМЕС__
	Остави на земята трофея! В ада царува мир, и не ще ти притрябва никакво оръжие. — А кой е този тъй важен на вид, тъй надут, с навъсени вежди, цял потънал в мисли, с такава голяма брада?

	__МЕНИП__
	Някакъв философ е, Хермесе, или, по-добре, някой измамник и хвалипръцко. Съблечи и него: ще видиш много смешни неща, скрити под плаща му.

	__ХЕРМЕС__
	Хвърли първо дрехите си, а после и всичко останало. О Зевсе, какво самохвалство носи този човек, какво невежество, страст към спорове, пустословие, неразрешими въпроси, бодливи думи, заплетени мисли! Колко много напразен труд, колко много празни приказки, глупости и дребнавост! О Зевсе, ето и късче злато, и сладострастие, и безсрамие, и гняв, и разкош, и изнеженост! Не остана скрито за мене, макар че грижливо го криеш. И лъжата хвърли, и гордостта, и мисълта, че си по-добър от другите! Ако влезеш с всичко това, какъв петдесетвеслен кораб би те побрал?

	__ФИЛОСОФЪТ__
	Оставям ги, щом заповядваш така.

	__МЕНИП__
	Но нека махне и тази брада, Хермесе. Както виждаш, тя е тежка и рунтава, има най-малко пет мини косми.

	__ХЕРМЕС__
	Добре думаш. — Махни и нея!

	__ФИЛОСОФЪТ__
	Кой ще я отреже?

	__ХЕРМЕС__
	Хей на, Менип, той ще я отсече с корабостроителската брадва, като използува стълбата за пън.

	__МЕНИП__
	Не, Хермесе, дай ми трион. Така е по-смешно.

	__ХЕРМЕС__
	Брадвата е достатъчна. — Добре. Сега, като махна тая смрадлива козя брада, по заприлича на човек.

	__МЕНИП__
	Искаш ли да му взема малко и веждите?
	Разбира се! Той ги е вирнал над челото си и не зная защо се големее. — Какво? Плачеш, негоднико, страхуваш се пред смъртта? Ха влез!

	__МЕНИП__
	Още едно нещо има под мишницата си, най-тежкото.

	__ХЕРМЕС__
	Какво, Менипе?

	__МЕНИП__
	Ласкателството, Хермесе, което приживе му е било много полезно.

	__ФИЛОСОФЪТ__
	Но и ти, Менипе, хвърли свободата, и откровеността, и безгрижието, и благородството, и смеха си. Ето, ти единствен от всички се смееш.

	__ХЕРМЕС__
	По никой начин! Запази си ги, защото те са леки, много лесно се носят и са полезни за плуването. — И ти, ораторе, хвърли този безкраен брътвеж, тия антитези, сравнения, периоди, варваризми и другите тежести на речта.

	__ОРАТОРЪТ__
	Ето, виж, хвърлям ги.

	__ХЕРМЕС__
	Добре! — Отвързвай въжетата! Да вдигнем стълбата! Прибери котвата! Разпери платното! Лодкарю, управлявай кормилото! На добър ни час! — Какво плачете, глупци, и най-вече ти, философе, дето току-що ти отрязахме брадата?

	__ФИЛОСОФЪТ__
	Защото, Хермесе, мислех, че душата е безсмъртна.

	__МЕНИП__
	Лъже! Друго, види се, го наскърбява.

	__ХЕРМЕС__
	Какво?

	__МЕНИП__
	Че вече не ще пирува на разкошни пирове, нито нощем, обвил глава с плаща си, тайно от всички, ще обикаля вертепите, че сутрин не ще лъже младежите и не ще взема парите им за философията си. Това го наскърбява.

	__ФИЛОСОФЪТ__
	А на тебе, Менипе, не ти ли е мъчно, че си мъртъв?

	__МЕНИП__
	Какво, на мене? Та аз побързах към смъртта, без да ме е викал някой! — Но докато говорим тук, не чувате ли някаква гълчава, като че ли хора викат на земята?

	__ХЕРМЕС__
	Да, Менипе, и то не само от едно място. Едни, събрани в Народното събрание, радостни се смеят на Лампиховата смърт, жена му я измъчват другите жени, а децата му, макар и малки, биват замервани с град камъни от другите деца. Други, в Сикион, хвалят оратора Диофант, който произнася надгробна реч за тогова, за Кратон. Кълна се в Зевс, ревна Дамасиевата майка — начело на жените тя нарежда заради Дамасий. А за тебе, Менипе, никой не плаче, само ти лежиш спокойно.

	__МЕНИП__
	Не, след малко ще чуеш как жално ще завият кучетата за мене и как гарваните ще почнат да се бият с крила, когато се съберат да ме погребват.

	__ХЕРМЕС__
	Благороден човек си ти, Менипе. — Но понеже вече пристигнахме, хванете онзи прав път и вървете към съдилището, а аз и лодкарят ще идем да пренесем и други.

	__МЕНИП__
	На добър ви час, Хермесе! — Да вървим и ние! Какво се маете още? Каквото и да става, ще трябва да бъдем съдени, а наказанията, казват, били тежки: колела, скали, ястреби*. Животът на всеки ще бъде показан в подробности.
	[* На въртящо се огнено колело бил привързан Иксион; Сизиф бил осъден да тласка по нагорнище голям камък, който винаги се изплъзвал от ръцете му и политал надолу; ястреб (или орел) разкъсвал дроба на Прометей, който, впрочем, търпи това наказание не в подземното царство, а на земята. — Б.пр.]


>	11
>	Кратет и Диоген

	__КРАТЕТ__
	Диогене, познаваш ли Мирих, богаташа, големия богаташ, онзи от Коринт, дето имаше много търговски кораби, чийто братовчед е Аристей, също такъв богаташ? Онзи, който обичаше да повтаря Омировите думи:
P>
	Ти ме вдигни, или аз ще те вдигна*.
P$
	[* „Илиада“, думи на Аякс към Одисей, подкана да се тури край на борбата. Лукиан набляга на едно второ значение на глагола, а именно „поставям на клада“. — Б.пр.]

	__ДИОГЕН__
	Защо, Кратете?

	__КРАТЕТ__
	Те бяха връстници. Любезни бяха помежду си всеки заради наследството на другия. Бяха обявили завещанията си: Мирих, в случай че умре по-рано, оставяше Аристей за господар на всичко свое, а Аристей — Мирих, в случай че този го надживее. Това е било записано, и те се надпреварваха във взаимно ласкателство. А ясновидците — и които предричат бъдещето по звездите, и които гадаят по сънищата като последователите на халдейците*, та и сам Питийският бог** — отреждаха победата ту на Аристей, ту на Мирих, и блюдото тегнеше веднъж към този, друг път към онзи.
	[* От най-древни времена халдейците били известни като астролози. — Б.пр.]
	[** Питийски бог е Аполон. — Б.пр.]

	__ДИОГЕН__
	И какво стана по-нататък, Кратете? Струва си да се чуе.

	__КРАТЕТ__
	Двамата умряха в един и същ ден, а наследствата им преминаха към Евномий и Тразикъл, двама техни сродници, които никога не бяха и помисляли, че работите ще се развият така. Като плували от Сикион за Кира, посред пътя ги ударил отстрани япигийският вятър* и корабът им се обърнал.
	[* Япигийски вятър е този, който духа откъм Япигия (Апулия). — Б.пр.]

	__ДИОГЕН__
	Пада им се! Ние, когато бяхме живи, не сме замисляли нищо подобно помежду си. Нито аз съм пожелавал смъртта на Антистен, та да наследя тоягата му (имаше много здрава тояга, от дива маслина си я беше направил), нито, смятам, ти, Кратете, си пожелавал да наследиш след смъртта ми моите богатства — бъчвата и торбата с двете мери вълчи боб.

	__КРАТЕТ__
	Не съм имал нужда от това, пък и ти също, Диогене. Онова, което ни трябваше, ти го наследи от Антистен, а аз — от тебе, и то е много по-ценно дори от персийското царство.

	__ДИОГЕН__
	Кое е то?

	__КРАТЕТ__
	Мъдростта, независимостта, истината, искреността, свободата.

	__ДИОГЕН__
	Кълна се в Зевс, спомням си, че получих това богатство от Антистен и че на тебе оставих още повече.

	__КРАТЕТ__
	Да, но другите нехаеха за тези блага и никой не се увърташе край нас в очакване да ни наследи — всички гледаха към златото.

	__ДИОГЕН__
	Естествено! Те нямаха къде да сложат подобни наши богатства, бяха се разкапали от разкош и приличаха на гнили торби. Ако човек туреше в тях било мъдрост, било искреност, било истина, те веднага щяха да изпадат и да се разлеят, тъй като дъното не би ги задържало — както при Данаевите дъщери*, които наливат вода в пробита бъчва. Затуй пък златото пазеха със зъби, с нокти и с всички други средства.
	[* Данаеви дъщери са петдесетте данаиди. — Б.пр.]

	__КРАТЕТ__
	Значи, ние ще имаме богатството си и тук, а те ще дойдат, като носят само по един обол, и то — докато стигнат лодкаря!


>	12
>	Александър, Ханибал, Минос и Сципион

	__АЛЕКСАНДЪР__
	Аз трябва да застана преди тебе, либиецо, защото съм по-велик!

	__ХАНИБАЛ__
	Не ти, а аз!

	__АЛЕКСАНДЪР__
	Тогава нека Минос реши.

	__МИНОС__
	Кои сте вие?

	__АЛЕКСАНДЪР__
	Този е Ханибал, картагенецът, а аз съм Александър, синът на Филип.

	__МИНОС__
	Кълна се в Зевс, и двамата сте славни. Но за какво е спорът ви?

	__АЛЕКСАНДЪР__
	За първото място. Той казва, че е бил по-велик пълководец от мене, а аз казвам, че, както всички знаят, надминавам във военното дело не само него, но и почти всички мои предшественици.

	__МИНОС__
	Тогава, всеки поред да си каже думата. Говори пръв, либиецо.

	__ХАНИБАЛ__
	От пребиваването си тук, Миносе, аз имам една полза: научих гръцкия език, така че и в това отношение той няма преднина пред мене. Твърдя, че достойни за похвала са особено онези, които, след като първоначално не са били нищо, са напреднали много благодарение само на себе си, постигнали са мощ и признание, че са достойни за власт.
	Аз, например, с малко войска потеглих за Иберия, първо като заместник на брата си, но бях признат за най-храбър и бях удостоен с най-големи почести. Покорих келтиберите, победих западните гали и, като прехвърлих големите планини, разорих всичко около река Еридан, унищожих толкова градове, завладях цяла равнинна Италия, стигнах до предградията на главния й град и в един ден избих толкова много хора, че пръстените им мерих с медимни, а в реките направих мостове от трупове. И всичко това извърших не като се наричах син на Амон, не като се представях за бог или разказвах сънищата на майка си, а като се признавах за човек, като се сравнявах с най-способните пълководци, като воювах с най-храбрите войници, не с мидийци и арменци, които бягат, преди да ги подгонят, и веднага предават победата на един смел човек.
	А Александър, като наследи бащиното си царство, го уголеми и силно разшири, като се възползува от щастливия случай. След като победи онзи негодник, Дарий, при Ис и Арбела, той отстъпи от нравите на дедите си, искаше да му се кланят като на бог, промени живота си по персийски, убиваше на пирове своите приятели и ги осъждаше на смърт. Аз, напротив, управлявах отечеството си според законите; когато неприятелите нападнаха Либия с голяма флота и то ме повика, аз веднага се подчиних, явих се като частно лице и, след като бях осъден, спокойно понесох положението си. И това извърших аз, един варварин, неполучил елинско образование, без да съм декламирал като него Омировите стихове, без да ме е възпитавал философът Аристотел, а само като съм се осланял на природните си дарби. Това е причината, поради която аз твърдя, че съм по-велик от Александър. Ако той е по-красив, защото носи на главата си диадема (може би за македонците това е нещо важно), той не може по тази причина да изглежда по-велик от един храбър пълководец, който се е осланял на ума си, а не на щастливия случай.

	__МИНОС__
	Той произнесе защитната си реч много благородно, не както може да се очаква от един либиец. Ти, Александре, какво ще отговориш на това?

	__АЛЕКСАНДЪР__
	Би трябвало да не отговарям нищо на такъв дързък човек, Миносе. Моята слава е достатъчна, за да те увери какъв цар бях аз и какъв разбойник беше той. Все пак гледай дали поне малко не се различавам от него. Още младеж, като поех управлението, затвърдих разклатеното царство и отмъстих на татковите убийци, а след това, уплашил Елада с разгрома на тиванците*, аз бях избран за неин вожд, но не се задоволих да се занимавам само с царството на македонците, каквото го остави баща ми. Не, аз мислех за цялата земя и смятах за нещо ужасно, ако не завладея всички народи. С малко войска нахлух в Азия, удържах победа в голямо сражение при Граник, взех Лидия, Йония и Фригия — с една реч, като покорявах всичко по пътя си, стигнах до Ис, където Дарий ме чакаше с безбройна войска.
	[* След смъртта на Филип II гръцките държавици сметнали, че ще могат да възвърнат свободата си, особено при положение, че неговият наследник Александър бил едва двайсетгодишен. Последният обаче нападнал Тива, разрушил я до основи и бил провъзгласен за вожд на всички гърци в борбата против персите. — Б.пр.]
	По-нататък вие, Миносе, знаете колко мъртъвци ви изпратих в един-единствен ден. Поне лодкарят казва, че лодката не стигнала за тях, и повечето преплували, като си сковали салове. И това извърших, като се излагах пръв на опасностите и смятах раните за чест. Няма да ти разказвам за Тир и Арбела, ще кажа само, че стигнах чак до Индия, направих Океана граница на държавата си, плених слоновете на индийците и покорих Пор, после преминах Танаис и в голямо конно сражение победих скитите, един съвсем немаловажен враг; на приятелите си правех добро, а на неприятелите отмъщавах. Ако пък хората са ме смятали за бог, трябва да им се прости, задето при величието на моите дела са повярвали такова нещо за мене.
	Най-сетне, аз умрях, като цар, а той — като изгнаник при витинеца Прузий, както и заслужаваше такъв коварен и жесток човек. А как завладя Италия? Няма да кажа, че постигна това не със сила, а с коварство, вероломство и измами. Нищо честно и открито! А понеже ме обиди за моя разкош, струва ми се, той е забравил какво е правил в Капуа: този герой живееше с курви и заради удоволствието си пропущаше благоприятните за войната моменти. Ако аз, като смятах Запада за малък, не бях се обърнал към Изтока, какво велико щях да извърша, превземайки Италия без кръв и подчинявайки си Либия и всички земи до Гадейра? Не, аз сметнах, че не си струва труда да се бия за тях, които вече трепереха пред мене и ме признаваха за свой господар.
	Свърших. Ти, Миносе, съди. От многото стига и това.

	__СЦИПИОН__
	Чакай, първо чуй и мене.

	__МИНОС__
	Кой си ти, драги? Отде идеш?

	__СЦИПИОН__
	Италиецът Сципион, пълководецът, който разруши Картаген и след големи битки завладя Либия.

	__МИНОС__
	Е, какво ще кажеш?

	__СЦИПИОН__
	Че съм по-ниско от Александър, но по-високо от Ханибал, тъй като го преследвах, победих и обърнах в позорно бягство. Как да не е безсрамен този, който съперничи с Александър, с когото дори аз, Сципион, неговият победител, не смея да се меря?

	__МИНОС__
	Бога ми, право думаш, Сципионе. — И тъй, за първи нека бъде определен Александър, след него си ти, и най-после, ако не възразявате, трети е Ханибал, който също не е за пренебрегване.


>	13
>	Диоген и Александър

	__ДИОГЕН__
	Какво е това, Александре? И ти ли си мъртъв, както всички ние?

	__АЛЕКСАНДЪР__
	Виждаш, Диогене. Нищо чудно: човек съм и умрях.

	__ДИОГЕН__
	Значи, Амон е лъгал, когато е казвал, че си негов син, докато всъщност си бил син на Филип?

	__АЛЕКСАНДЪР__
	Естествено, на Филип. Ако бях на Амон, сега нямаше да съм мъртвец.

	__ДИОГЕН__
	Но и за Олимпиада приказваха подобни неща — с нея спял дракон, виждали го в леглото й; тъй си се бил родил ти, а Филип се излъгал, като те смятал за свой син.

	__АЛЕКСАНДЪР__
	И аз чувах това, както и ти, но сега виждам, че нито майка ми, нито жреците на Амон са казвали нещо свястно.

	__ДИОГЕН__
	Ала тяхната лъжа, Александре, не излезе безполезна за твоите работи. Мнозина се прекланяха пред тебе, смятайки, че си бог. Но кажи ми, на кого остави грамадното си царство?

	__АЛЕКСАНДЪР__
	Не зная, Диогене. Не успях да се разпоредя за него, освен едно: като умирах, предадох пръстена си на Пердикас. Но защо се смееш, Диогене?

	__ДИОГЕН__
	За какво друго? Спомних си какво правеше Елада — ти едва бе получил властта, а те те ласкаеха, избраха те и за покровител, и за вожд срещу варварите, а някои дори те причислиха към дванайсетте бога*, строяха ти храмове и ти принасяха жертви като на драконов син. Но кажи ми, къде те погребаха македонците?
	[* Дванайсетте бога, според два хекзаметра на римския поет Квинт Ений, са:
P>
	Iuno, Vesta, Ceres, Diana, Minerva, Venus, Mars,
	Mercurlus, Iovis, Neptunui, Vulcanus, Apollo.
P$
	Или, по гръцки: Хера, Хестия, Деметра, Артемида, Атина, Афродита, Арес, Хермес, Зевс, Посейдон, Хефест и Аполон. — Б.пр.]

	__АЛЕКСАНДЪР__
	Вече трийсети ден лежа във Вавилон, но моят гвардеец Птолемей обещава, ако се освободи от сегашните смутове, да ме пренесе в Египет и там да ме погребе, та да стана един от египетските богове.

	__ДИОГЕН__
	Как да не се смея, Александре, като гледам, че и в ада си все тъй глупав и се надяваш да станеш Анубис или Озирис? Не, божествени, не се надявай на това! Който веднъж е преплувал езерото и е минал през входа, не може да се върне: Еак е много бдителен, пък и Цербер не можеш пренебрегна. Но аз с удоволствие бих чул да ми кажеш как се чувствуваш при мисълта какво блаженство си оставил на земята — телохранители, гвардейци, сатрапи, планини злато, коленопреклонни народи, Вавилон, Бактра, грамадни животни, почести, слава, възхищението от тебе, когато си минавал с бяла диадема на глава и с пурпурна дреха. Не страдаш ли, когато ти дойде на ум за това? Какво плачеш, глупако? И на това ли не те е научил мъдрецът Аристотел — да смяташ за несигурни даровете на случайността?

	__АЛЕКСАНДЪР__
	Мъдрецът? От всички ласкатели той беше най-хитрият. На мене само позволи да познавам Аристотел: какво е искал от мене, на какво ме е учил, как е злоупотребявал с моята любов към науката. Той ме ласкаеше и възхваляваше ту за красотата ми, уж че и тя била част от благото, ту за делата и за богатството ми. Защото и него той смяташе за благо, та да не се срамува, когато и сам го получава. Изпечен шарлатанин, Диогене! Да, това разбрах от неговата мъдрост — да страдам за онези неща, които ти току-що изброи, като че те са върховни блага!

	__ДИОГЕН__
	Знаеш ли какво да сториш? Ще ти кажа цяр срещу твоето страдание. Понеже тук не расте кукуряк*, греби от водата на Лета и гълтай — пий, пак пий, по-често. Така ще престанеш да тъгуваш по благата на Аристотел… Но аз виждам Клит, Калистен и мнозина други, запътили са се към тебе, за да те разкъсат и ти отмъстят за туй, което си им сторил. Затова тръгни по този, другия път и… по-често пий, както ти казах.
	[* Кукурякът бил смятан за средство против лудост. — Б.пр.]


>	14
>	Филип и Александър

	__ФИЛИП__
	Сега, Александре, не ще отречеш, че си мой син: ако беше син на Амон, сега нямаше да си мъртвец.

	__АЛЕКСАНДЪР__
	И на самия мене, татко, не бе неизвестно, че съм син на Филип, сина на Аминт, но приех пророчеството, като смятах, че ще бъде полезно за работите ми.

	__ФИЛИП__
	Какво говориш? Смятал си за полезно да се оставиш да те мамят прорицателите?

	__АЛЕКСАНДЪР__
	Не това. Варварите се уплашиха от мене, и вече никой не ми се противеше. Те смятаха, че се борят с бог, и така по-лесно ги завладявах.

	__ФИЛИП__
	И кои достойни противници си покорил? Ти винаги си воювал срещу страхливци, въоръжени с лъкчета, копийца и върбови щитове! Да завладееш елини — това е работа, да покориш беотийци, фокейци, атиняни, аркадската тежковъоръжена войска, тесалийската конница, елейските копиехвъргачи, мантинейските щитоносци, тракийци, илирийци, пеонци — това са големи дела! А мидийци, перси, халдейци, хора в златни премени, изнежени… Не знаеш ли, че преди тебе десет хиляди елини начело с Клеарх навлезли и ги завладели, а онези дори не ги дочакали за бой, ами избягали, преди да ги достигне първата стрела*?
	[* Става дума за похода на десетте хиляди гръцки наемници, описан от Ксенофонт в неговия „Анабазис“. — Б.пр.]

	__АЛЕКСАНДЪР__
	Но скитите и индийските слонове, татко, не са малко нещо, и все пак аз ги покорих, без да ги противопоставям помежду им и без да купувам победите си чрез предателство. Освен това, никога не съм нарушавал клетвата си, не съм изменял на обещанието си, не съм вършил нищо коварно, с цел да победя. А елините — едни от тях подчиних без кръвопролития, за тиванците пък навярно си чул как съм ги наказал.

	__ФИЛИП__
	Зная всичко това. Разказа ми го Клит, когото ти на един пир си пробол с копие, задето се осмелил да ме похвали, като сравнявал твоите дела с моите.
	Но ти си захвърлил македонската хламида и, както казват, си облякъл персийски кафтан, сложил си висока тиара на главата, карал си македонците, хора свободни, да падат по очи пред тебе, и, което е най-смешното от всичко, подражавал си нравите на победените. Няма да говоря за другите ти дела — как образовани мъже си заключвал при лъвове, какви бракове си сключвал, как прекомерно си обичал Хефестион… Похвалих те само за едно нещо, което чух: че си се въздържал от жената на Дарий, една красавица, и че си се погрижил за майка му и дъщерите му. Това е царска постъпка.

	__АЛЕКСАНДЪР__
	А не похваляваш ли, татко, безстрашието ми, това, че при оксидраките пръв прехвърлих градските стени и получих толкова рани?

	__ФИЛИП__
	Не похвалявам това, Александре, не защото не смятам за славно понякога и царят да се хвърля в опасностите преди войската и да бъде раняван, а защото подобни неща не са ти донасяли никаква полза. Ако ти, когото са смятали за бог, си бивал раняван и хората са виждали да те изнасят на носилка от боя, облян в кръв, стенещ от раната си, на околните това е давало повод за смях: така и Амон е бил изобличаван като хитрец и лъжепророк, и прорицателите — като ласкатели. Че кой не ще се смее, като гледа как синът на Зевс лежи в несвяст и чака лекарска помощ? Сега, когато си вече мъртъв, не смяташ ли, че са мнозина онези, които се подиграват над твоята преструвка: те гледат трупа на бога, изпънат на земята, той е вече подут и гние според закона, засягащ всяко мъртво тяло. После, онова, което ти наричаш полза, Александре, фактът, че по тази причина си побеждавал по-лесно, е отнемал много от славата на твоите дела, всяко от тях е изглеждало твърде малко, за да прилича на дело на бог.

	__АЛЕКСАНДЪР__
	Не тъй мислят хората за мене. Не, те ме турят редом с Херакъл и Дионис. И все пак никой от тях двамата не превзе Аорнската крепост, докато аз я сломих сам!

	__ФИЛИП__
	Виждаш ли, че говориш като Амонов син, когато сравняваш себе си с Херакъл и Дионис? И не се ли срамуваш, Александре, няма ли да се отучиш от тази надутост, няма ли да познаеш себе си* и да разбереш, че си прост мъртвец?
	[* Диоген и тук, както и в първия диалог от тази поредица, призовава събеседника си да се проникне от смисъла на изречението „Познай себе си“. — Б.пр.]


>	15
>	Ахил и Антилох

	__АНТИЛОХ__
	Ахиле, колко неблагородно и недостойно за двамата ти учители, за Хирон и Феникс, е онова, което ти завчера каза на Одисей по въпроса за смъртта*! Аз те слушах, когато говореше, че предпочиташ да бъдеш жив и да служиш на някой бедняк,
	[* Одисей приживе посещава подземното царство. — Б.пр.]
P>
	комуто и хлябът дома не достига*,
P$
	[* „Одисея“:
P>
	Бих предпочел да копая земята и служа на някой
	беден селяк, на когото и хлябът дома не достига,
	вместо да бъда владетел над всичките мъртви във ада.
P$
	— Б.пр.]
	отколкото да царуваш над всички мъртъвци. Това може би трябваше да го каже някой неблагороден, страхлив и прекалено жизнелюбив фригиец, но синът на Пелей, най-самоотверженият измежду всички герои, да разсъждава тъй ниско относно самия себе си, е голям срам, то е в противоречие с извършеното от тебе приживе: при възможността безславно да царуваш дълги години във Фтиотида, ти доброволно избра смъртта, свързана със слава на герой.

	__АХИЛ__
	Сине на Нестор! Та тогава аз още не познавах положението тук, не знаех кое от двете е по-добро, и предпочитах онази нещастна славица пред живота, докато сега вече разбирам колко безполезна е тя, макар че хората горе тъй упорито я възпяват. Сред мъртвите има равноправие, Антилох, и нито прочутата ми хубост, нито силата ми е с мене. Не, ние всички лежим, покрити от един и същи мрак, подобни, без никаква разлика помежду си, и нито мъртвите троянци се боят от мене, нито мъртвите ахейци ме почитат: пълно равенство, еднакви мъртъвци,
P>
	па били те добри или лоши!*
P$
	[* „Илиада“. — Б.пр.]
	Това ме измъчва, и аз се ядосвам, че не съм жив на земята, та макар и като аргатин.

	__АНТИЛОХ__
	Но какво да се прави, Ахиле? Така е решила природата, всички безусловно трябва да умрат, следователно трябва да се подчиняваме на тоя закон и да не се измъчваме от разпоредбите й. Освен това виждаш колко много твои другари сме тук. След малко сигурно ще дойде и Одисей. Утешение носи и общата участ, и мисълта, че не си единственият пострадал. Виждаш Херакъл, Мелеагър и други славни мъже, за които не мисля, че биха приели да се върнат, ако някой ги изпрати горе за аргати на бедни и безимотни хора.

	__АХИЛ__
	Приятелско е утешението ти, но мене, не зная как, споменът за живота ме измъчва, а мисля, че измъчва и всички вас. Ако не признавате това, вие сте долни хора, защото мирно го понасяте.

	__АНТИЛОХ__
	Напротив, издигнати, Ахиле. Виждаме безполезността на думите. Решили сме да мълчим, да търпим и понасяме, за да не предизвикваме смях чрез желания като твоите.


>	16
>	Диоген и Херакъл

	__ДИОГЕН__
	Не е ли Херакъл това? Да, никой друг, кълна се в Херакъл! Лъкът, боздуганът, лъвската кожа, ръстът — Херакъл от глава до пети! Значи, умрял, макар че е Зевсов син! — Кажи ми, славни победителю, мъртъв ли си? На земята аз ти принасях жертви като на бог.

	__ХЕРАКЪЛ__
	И с право си ми принасял. Самият Херакъл се намира на небето при боговете
P>
	и има прекрасноногата Хеба*,
P$
	[* „Одисея“. — Б.пр.]
	а аз съм неговият призрак.

	__ДИОГЕН__
	Какво? Призрак на бога? Възможно ли е някой да бъде с едната си половина бог, а с другата — мъртвец?

	__ХЕРАКЪЛ__
	Да. Не той е мъртъв, а аз, неговият образ.

	__ДИОГЕН__
	Разбирам. Предал те е на Плутон вместо себе си, като свой заместник, и сега вместо него си мъртъв ти.

	__ХЕРАКЪЛ__
	Нещо такова.

	__ДИОГЕН__
	Но как тъй Еак, който е толкова точен, не е разбрал, че ти не си той, и е приел такъв един подставен Херакъл?

	__ХЕРАКЪЛ__
	Защото съм точно като него.

	__ДИОГЕН__
	Право думаш. Точно като него, та си самият той. Гледай, да не би да е наопаки: ти да си Херакъл, а пък призракът ти да се е оженил за Хеба при боговете.

	__ХЕРАКЪЛ__
	Ти си дързък бърборко и ако не спреш да ми се подиграваш, ей сега ще разбереш на кой бог съм призрак!

	__ДИОГЕН__
	Твоят лък е изваден и готов за стрелба. Но защо да се страхувам от тебе, след като веднъж съм умрял? Я ми кажи, заклевам те в Херакъл, когато онзи беше жив, ти пак ли ходеше с него като негов призрак? Или може би приживе бяхте един Херакъл, а след като умряхте, се разделихте, и той отлетя при боговете, а ти, призракът, както и подобава, дойде в ада?

	__ХЕРАКЪЛ__
	Би трябвало да не отговарям на такъв подигравач. Но хайде, чуй още. Това, което у Херакъл бе от Амфитрион, е мъртво, и това съм аз, а което беше от Зевс, се намира на небето при боговете.

	__ДИОГЕН__
	Сега прекрасно разбирам. Според твоите думи Алкмена е родила едновременно двама Херакловци, единия от Амфитрион, а другия от Зевс, така че, без ние да знаем, вие сте били братя — близнаци от различни бащи.

	__ХЕРАКЪЛ__
	Не, глупако! Ние двамата бяхме самият той.

	__ДИОГЕН__
	Това не може да се разбере лесно. Двама Херакловци, съставящи един… Освен ако сте били като някакъв кентавър, човек и бог, сраснали се в едно.

	__ХЕРАКЪЛ__
	Та не смяташ ли, че всички хора са съставени от две неща, от душа и тяло? Тогава, какво пречи душата, която произлиза от Зевс, да бъде на небето, а аз, тленната част, — при мъртвите?

	__ДИОГЕН__
	Но, драги сине на Амфитрион, това твърдение би било прекрасно, ако ти беше тяло. Ти обаче си безтелесен призрак! При това положение има възможност да създадеш един троен Херакъл.

	__ХЕРАКЪЛ__
	Как тъй троен?

	__ДИОГЕН__
	Ей тъй: ако единият е на небето, другият, тоест ти, призракът, си при нас, а тялото му вече се е превърнало в прах, стават три същества. Внимавай сега кого ще измислиш за трети баща — за баща на тялото.

	__ХЕРАКЪЛ__
	Ти си дързък софист! Но всъщност кой си ти?

	__ДИОГЕН__
	Призракът на Диоген от Синопа, а пък аз, кълна се в Зевс, не се намирам
P>
	сред боговете блажени*,
P$
	[* „Одисея“. — Б.пр.]
	ами общувам с най-отличните мъртъвци и се присмивам на Омир и на подобни безсмислици*.
	[* Безсмислици, като тая за двата Херакла. — Б.пр.]


>	17
>	Менип и Тантал

	__МЕНИП__
	Защо плачеш, Тантале? Какво така стоиш край езерото и се вайкаш?

	__ТАНТАЛ__
	Защото умирам от жажда, Менипе.

	__МЕНИП__
	Толкова ли те мързи? Наведи се и пий или си гребни с шепа.

	__ТАНТАЛ__
	Няма полза, ако се наведа: водата бяга, щом усети, че се приближавам. Ако пък някога гребна и я поднеса към устата си, още преди да съм наквасил края на устните си, тя, не зная как, изтича измежду пръстите ми и ръката ми остава суха.

	__МЕНИП__
	Чудна е твоята работа, Тантале. Но кажи ми, защо ти е да пиеш? Нямаш тяло, то е погребано някъде в Лидия, а то можеше да усеща глад и жажда. Как ти, който си душа, още изпитваш жажда и искаш да пиеш?

	__ТАНТАЛ__
	Тъкмо това е моето наказание — душата ми усеща жажда, като че ли е тяло.

	__МЕНИП__
	Добре, да приемем, че е така, както казваш, че си наказан с жажда. Но какво страшно има за тебе в това? Боиш се, да не би да умреш от липса на питие? Аз не виждам друг ад, освен този и смърт, която да отнася на друго място.

	__ТАНТАЛ__
	Право казваш. Но и това е една част от присъдата ми — жадувам да пия, макар че нямам никаква нужда.

	__МЕНИП__
	Глупости, Тантале! Изглежда, наистина имаш нужда от питие, от неразреден кукуряков сок*, защото, противно на ухапаните от бесни кучета, ти се страхуваш не от водата, а от жаждата.
	[* Кукурякът бил смятан за средство против лудост. — Б.пр.]

	__ТАНТАЛ__
	И кукуряк не ще откажа да пия, Менипе, само да го имам!

	__МЕНИП__
	Успокой се, Тантале, защото нито ти, нито друг някой от мъртвите ще пие. Това е невъзможно. И все пак не всички са наказани като тебе — да изпитват жажда за водата, която им се изплъзва.


>	18
>	Менип и Хермес

	__МЕНИП__
	Ами къде са хубавците и хубавиците, Хермесе? Разведи ме, току-що съм дошъл.

	__ХЕРМЕС__
	Нямам време, Менипе, но хайде, погледни нататък, вдясно, където са Нарцис, Нирей, Ахил, Тиро, Елена, Леда и изобщо цялата древна хубост.

	__МЕНИП__
	Виждам само кости и череп и, оголени от плътта, повечето — еднакви.

	__ХЕРМЕС__
	Да, но това са костите, от които всички поети се възхищават и към които ти, изглежда, се отнасяш с презрение.

	__МЕНИП__
	Все пак, покажи ми Елена. Самичък не мога да я разпозная.

	__ХЕРМЕС__
	Ето, този череп е Елена.

	__МЕНИП__
	Значи, заради него хилядата кораба са били напълнени с войска от цяла Елада, заради него са паднали толкова елини и варвари и толкова градове са били съсипани?

	__ХЕРМЕС__
	Но ти, Менипе, не си виждал жива тая жена. Тогава и ти би казал, че няма защо да се сърдим, ако заради такава жена се измъчваме толкова време*.
	[* „Илиада“. — Б.пр.]
	Ами че и цветята, ако ги гледа човек, когато са сухи и изгубили багрите си, явно, ще му се видят грозни, а когато цъфтят и пазят шарките си, са прекрасни.

	__МЕНИП__
	Та тъкмо това се чудя, Хермесе, как ахейците не са разбрали, че се мъчат за нещо тъй кратковременно и лесно прецъфтяващо.

	__ХЕРМЕС__
	Нямам време да философствувам с тебе, Менипе. Затова избери си място, където искаш, и легни, пък аз ще ида вече да докарам другите мъртъвци.


>	19
>	Еак, Протезилай, Менелай и Парис

	__ЕАК__
	Протезилай, защо се хвърли срещу Елена и захвана да я душиш?

	__ПРОТЕЗИЛАЙ__
	Защото заради нея умрях, Еак, оставих къщата си незавършена и младата си жена — вдовица.

	__ЕАК__
	Тогава обвинявай Менелай, който ви поведе към Троя заради една такава жена.

	__МЕНЕЛАЙ__
	Не мене, драги, а Парис, който, като мой гост, противно на всяко право, отвлече жена ми и избяга. Той заслужава да бъде удушен не само от тебе, но и от всички елини и варвари, задето причини смъртта на толкова хора.

	__ПРОТЕЗИЛАЙ__
	Тъй ще е по-добре. Тебе аз, проклети Парисе, няма да изпусна от ръцете си…

	__ПАРИС__
	… и ще постъпиш несправедливо, Протезилай, и то спрямо един другар: и аз като тебе съм влюбчив и се намирам във властта на твоя бог. А ти знаеш, че това е нещо, независимо от нас, че бог ни води, накъдето си ще и че не е възможно да му се противопоставяме.

	__ПРОТЕЗИЛАЙ__
	Право казваш. Ах, да можех да хвана Ерос!…

	__ЕАК__
	Аз ще защитя Ерос пред тебе. Той сам ще каже, че може би е виновен за любовта на Парис, но че за смъртта на Протезилай не е виновен никой друг, освен самия ти. Когато стигнахте Троада, ти забрави младата си жена и тъй безразсъдно смело скочи преди всички други от жажда за слава, че заради нея умря пръв още при слизането.

	__ПРОТЕЗИЛАЙ__
	Тогава и аз ще кажа в своя защита нещо по-справедливо, Еак. Не съм виновен аз, а Мойрата, която от самото начало ми е орисала такава участ.

	__ЕАК__
	Право. Тогава защо обвиняваш тях?


>	20
>	Менип и Еак

	__МЕНИП__
	Еак, моля те в името на Плутон, покажи ми всичко, каквото има в ада.

	__ЕАК__
	Всичко — не е тъй лесно, Менипе, но това, което е най-главното, ще го видиш. Знаеш, че този тук е Цербер, този пък е лодкарят, който те превози, а езерото и Пирифлегетонт вече си видял при влизането си.

	__МЕНИП__
	Зная това, зная също, че ти си вратарят, видях още царя и Ериниите. Но покажи ми древните хора, и особено славните сред тях.

	__ЕАК__
	Този е Агамемнон, този — Ахил, този до него — Идоменей, този — Одисей, по-нататък са Аякс, Диомед и най-първите измежду елините.

	__МЕНИП__
	Охо, Омире, как главните герои на твоите поеми лежат разхвърляни на земята, незнайни и безформени, само прах и голяма комедия, наистина
P>
	глави безсилни*!
P$
	[* „Одисея“. — Б.пр.]
	Ами този, драги Еак, кой е?

	__ЕАК__
	Кир. Този пък е Крез, зад него е Сарданапал, зад тях — Мидас, а онзи е Ксеркс.

	__МЕНИП__
	Значи, от тебе, негоднико, е треперела Елада, ти си бил впрегнал Хелеспонт* и си искал да плуваш през планините?** — А как изглежда Крез! А пък Сарданапал… Еак, позволи ми да му ударя една плесница!
	[* Загатва се за преминаването на Ксерксовата войска през Хелеспонт върху понтонен мост. За впрягане на Хелеспонт от Ксеркс говори и Есхил:
P>
	Той запрегна Хелеспонта и така направи брод.
P$
	— Б.пр.]
	[** Чрез думите и си искал да плуваш през планините се загатва за намерението на Ксеркс да се отправи към планината Атон, прерязвайки ивицата, която я свързва със сушата. — Б.пр.]

	__ЕАК__
	Не може, ще му счупиш черепа, женски е.

	__МЕНИП__
	Тогава ще плюна върху тоя женомъж.

	__ЕАК__
	Искаш ли да ти покажа мъдреците?

	__МЕНИП__
	Разбира се.

	__ЕАК__
	Ето ти първия, Питагор.

	__МЕНИП__
	Здравей, Евфорбе, Аполоне, или каквото щеш*!
	[* Срв. „Сънят, или Петелът“, където е развита питагорейската теория за преселението на душите (метем — психозата). — Б.пр.]

	__ПИТАГОР__
	Здравей и ти, Менипе.

	__МЕНИП__
	Какво, бедрото ти не е ли вече златно?

	__ПИТАГОР__
	Не. Но я да видя, няма ли нещо за ядене в торбата ти?

	__МЕНИП__
	Боб, драги. Ти не го ядеш*.
	[* За отношението на питагорейците към боба срв. „Продажба на животи“. — Б.пр.]

	__ПИТАГОР__
	Само дай! Други са теориите при мъртвите. Тук аз разбрах, че бобовите зърна и главите на родителите ни не са едно и също нещо*.
	[* Според едно изречение, приписвано на Питагор, онези, които ядат бобови зърна, все едно че ядат главите на родителите си. — Б.пр.]

	__ЕАК__
	Този пък е Солон Ексекестидов, онзи е Талес, а с тях са Питак и другите. Седмина са, виждаш.

	__МЕНИП__
	Те единствени от всички, Еак, не скърбят и са бодри. — Ами онзи, дето е цял в пепел, като хляб, печен под жарава, дето е цъфнал от мехури, кой е той?

	__ЕАК__
	Емпедокъл, Менипе, дошъл е от Етна полуизпечен.

	__МЕНИП__
	Драги меднообути* човече! Какво те накара да се хвърлиш в кратера?
	[* Емпедокъл обикновено носел сандали с медни подметки. — Б.пр.]

	__ЕМПЕДОКЪЛ__
	Някаква меланхолия, Менипе.

	__МЕНИП__
	Вярвай бога, не меланхолия, ами празнословие, самомнение и голяма глупост! Те са те овъглили заедно с обувките ти. Пада ти се! Но цялата тая измишльотина не ти помогна: видяха те хората мъртъв. — Ами Сократ къде е, драги Еак?

	__ЕАК__
	Обикновено си хортува с Нестор и Паламед.

	__МЕНИП__
	Все пак бих искал да го видя, ако е някъде тук.

	__ЕАК__
	Виждаш ли плешивия?

	__МЕНИП__
	Всички са плешиви, това е общ белег за всички.

	__ЕАК__
	Имам пред вид чипоносия.

	__МЕНИП__
	И това е същото, всички са чипоноси.

	__СОКРАТ__
	Мене ли дириш, Менипе?

	__МЕНИП__
	Тебе, Сократе.

	__СОКРАТ__
	Какво става в Атина?

	__МЕНИП__
	Мнозина от младите казват, че философствуват, и ако гледаш вида и вървежа им — същински философи!

	__СОКРАТ__
	Много съм ги виждал такива.

	__МЕНИП__
	Но, мисля, ти си видял какви дойдоха при тебе Аристий и самият Платон: първият — вмирисан на парфюм, а вторият — научен да се умилква пред сицилийските тирани.

	__СОКРАТ__
	Ами за мене какво мислят?

	__МЕНИП__
	В това отношение ти си щастлив човек, Сократе. Всички мислят, че си бил достоен за възхищение и че си знаел всичко, докато всъщност — мисля, трябва да говорим истината — не си знаел нищо*.
	[* Прочуто е изречението на Сократ, според което той знае, че не знае нищо. — Б.пр.]

	__СОКРАТ__
	И аз сам им казвах това, но те смятаха, че работата се свежда до една ирония.

	__МЕНИП__
	А кои са тези около тебе?

	__СОКРАТ__
	Хармид, Федър и синът на Клиний.

	__МЕНИП__
	Браво, Сократе! Ти и тук се занимаваш с изкуството си и не пренебрегваш красивите мъже*.
	[* Това „изкуство“ на Сократ е предмет и на диалога „Продажба на животи“. — Б.пр.]

	__СОКРАТ__
	Какво друго по-приятно да правя? Хайде, легни до нас, ако искаш.

	__МЕНИП__
	Не мога, повярвай! Отивам при Крез и Сарданапал, ще се поселя близо до тях. Изглежда, ще има да се смея, когато слушам техните стонове.

	__ЕАК__
	И аз вече тръгвам, да не би някой от мъртвите незабелязано да избяга. Останалото ще видиш друг път, Менипе.

	__МЕНИП__
	Върви, Еак. И това ми стига.


>	21
>	Менип и Цербер

	__МЕНИП__
	Цербере — роднина съм ти, нали и аз съм куче! — кажи ми, заклевам те в Стикс, как изглеждаше Сократ, когато дойде при вас? Като си бог, естествено е не само да лаеш, но и да говориш по човешки, когато поискаш.

	__ЦЕРБЕР__
	Отдалече, Менипе, на всички изглеждаше, че върви със спокойно лице, съвсем не се страхува от смъртта и иска да покаже това на застаналите отвъд входа. Но когато се наведе към бездната и видя мрака, той вече се заколеба. Тогава аз го захапах за крака и го смъкнах тук. Той запищя като бебе, заплака за децата си — на себе си не приличаше.

	__МЕНИП__
	Значи, тоя човек е бил софист и не е презирал истински смъртта?

	__ЦЕРБЕР__
	Да. Като виждаше, че тя е неизбежна, той си придаваше храбър вид, че уж съвсем доброволно ще приеме това, което трябва да изтърпи, та да му се дивят присъстващите. Изобщо за всички подобни хора мога да кажа, че докато стигнат до входа, са смели и мъжествени, но влязат ли вътре, всичко става ясно.

	__МЕНИП__
	Ами аз, според тебе, как се държах?

	__ЦЕРБЕР__
	Единствен ти, Менипе, се държа достойно за нашия род, а преди тебе — Диоген. Вие влязохте, без да ви принуждават и тласкат, по собствена воля, смеехте се и пращахте поврага всички други.


>	22
>	Харон, Менип и Хермес

	__ХАРОН__
	Плати си, проклетнико, за превоза!

	__МЕНИП__
	Викай, Хароне, щом това ти е приятно!

	__ХАРОН__
	Казвам ти, плати, задето те превозихме!

	__МЕНИП__
	Не ще вземеш от този, който няма.

	__ХАРОН__
	Че има ли някой без един обол?

	__МЕНИП__
	Дали има и друг някой, не зная. Аз нямам.

	__ХАРОН__
	Кълна се в Плутон, ще те удуша, мръснико, ако не платиш!

	__МЕНИП__
	А пък аз ще те ударя с тоягата и ще ти разбия главата.

	__ХАРОН__
	Значи, безплатно ще си преплувал толкова дълъг път?

	__МЕНИП__
	Хермес да ти плати за мене, той ме предаде на тебе.

	__ХЕРМЕС__
	Бога ми, хубаво ще спечеля, ако взема да плащам и заради мъртъвците!

	__ХАРОН__
	Няма да те оставя!

	__МЕНИП__
	Тогава изтегли лодката на брега и чакай. Но какво ще вземеш, като нямам нищо?

	__ХАРОН__
	А не знаеше ли, че трябва да носиш?

	__МЕНИП__
	Знаех, но нямах. И какво? Трябваше ли заради това да не умирам?

	__ХАРОН__
	Значи, ти единствен ще се хвалиш, че си преплувал безплатно?

	__МЕНИП__
	Не безплатно, драги. Аз изгребах лодката, помагах с веслото и единствен от всички пътници не плаках.

	__ХАРОН__
	Това не интересува лодкаря! Трябва да платиш обола, инак не може!

	__МЕНИП__
	Тогава отведи ме отново в живота!

	__ХАРОН__
	Хубаво казваш — че на всичко отгоре Еак да ме набие!

	__МЕНИП__
	Тогава не ми додявай!

	__ХАРОН__
	Покажи какво имаш в торбата.

	__МЕНИП__
	Вълчи боб, ако искаш, и Хекатина гозба.

	__ХАРОН__
	Отде си ни довел това куче, Хермесе? Как дрънкаше през цялото плуване! Присмиваше се и се подиграваше на всички и пееше единствен, докато те плачеха!

	__ХЕРМЕС__
	Не знаеш ли какъв човек си превозил, Хароне? Напълно свободен, за нищо не го е грижа. Това е Менип.

	__ХАРОН__
	Ах, ако те хвана някога…

	__МЕНИП__
	Ако ме хванеш, драги. Но дваж не ще ме хванеш.


>	23
>	Протезилай, Плутон и Персефона

	__ПРОТЕЗИЛАЙ__
	Господарю, царю, Зевсе наш! И ти, дъще на Деметра! Не пренебрегвайте молбата на един влюбен!

	__ПЛУТОН__
	Ами ти какво искаш от нас? Кой си ти?

	__ПРОТЕЗИЛАЙ__
	Аз съм Протезилай, син на Ификъл, от Филака, съратник на ахейците, умрял пръв при Троя. Моля да ме пуснете за малко да се върна отново в живота.

	__ПЛУТОН__
	Тази любов изпитват всички мъртъвци, Протезилай, ала никой не я постига.

	__ПРОТЕЗИЛАЙ__
	Но аз не съм влюбен в живота, Аидоней, а в жена си, която оставих в спалнята още младоженка и тръгнах по море, а после, нещастен аз, при слизането на брега загинах от ръката на Хектор. Любовта към жена ми ужасно ме измъчва, господарю, затова искам, макар и за малко, да се видя с нея и след туй да се върна.

	__ПЛУТОН__
	Не пи ли вода от Лета, Протезилай?

	__ПРОТЕЗИЛАЙ__
	Пих, господарю, но любовта ми е извънредно силна.

	__ПЛУТОН__
	Тогава почакай. И тя някога ще дойде тук, та не ще трябва да се качваш горе.

	__ПРОТЕЗИЛАЙ__
	Но аз не мога да чакам, Плутоне! Ти и сам си бил влюбен и знаеш какво е любовта.

	__ПЛУТОН__
	Но каква полза, ако оживееш за един ден, а след малко почнеш същите ридания?

	__ПРОТЕЗИЛАЙ__
	Мисля, че ще я придумам да дойде с мене при вас, и така след малко ще получиш не един, а двама мъртъвци.

	__ПЛУТОН__
	Това не е позволено да стане и никога не е ставало.

	__ПРОТЕЗИЛАЙ__
	Ще ти припомня, Плутоне: по същата причина вие предадохте на Орфей Евридика, а от благоразположение към Херакъл пуснахте моята сродница Алкестида.

	__ПЛУТОН__
	И ти ще искаш, ей тъй, с гол и грозен череп, да се покажеш пред красивата си жена? А как ще те приеме тя, като не ще може да те познае? Сигурен съм, че ще се уплаши и ще избяга от тебе, само дето напразно ще извървиш толкова път.

	__ПЕРСЕФОНА__
	Хайде, мъжо, намери средство срещу това неудобство. Кажи на Хермес, когато Протезилай бъде вече на светлината, да го докосне с жезъла си и да го превърне отново в красив момък, какъвто е бил, когато е напуснал брачната стая.

	__ПЛУТОН__
	Щом и Персефона мисли така, изведи го на светлината, Хермесе, и го направи младоженец. — А ти не забравяй, че имаш само един ден.


>	24
>	Диоген и Мавзол

	__ДИОГЕН__
	Кариецо*, с какво си толкова горд и защо претендираш да стоиш над всички нас?
	[* Кариец е Мавзол като произхождащ от Кария, област в югозападна Мала Азия. — Б.пр.]

	__МАВЗОЛ__
	Първо, с царството си, синопецо*: аз царувах над цяла Кария, владях част от Лидия, подчиних някои острови и стигнах чак до Милет, като покорих по-голямата част от Йония. Второ, бях красив, едър, храбър във война. Но най-важното е, че в Халикарнас имам върху себе си огромен паметник: никой друг мъртвец няма толкова голям и тъй красиво изработен паметник! Коне и хора са изобразени с най-голямо съвършенство от прекрасен камък. Не се намира лесно дори храм като него. Не смяташ ли, че справедливо се гордея с тези неща?
	[* Синопец е Диоген, родом от Синопа, град на Черно море. — Б.пр.]

	__ДИОГЕН__
	С царството си, казваш, с красотата си и с тежестта на гроба си?

	__МАВЗОЛ__
	Да, с тях.

	__ДИОГЕН__
	Но, драги Мавзоле, нито прежната ти сила, нито хубостта ти е вече с тебе. Ако вземем някого за съдия по хубост, не мога да кажа защо твоят череп би трябвало да бъде поставен над моя: и двата са плешиви и голи, по еднакъв начин показват зъбите си, лишени са от очи и носовете им са чипи. А гроба ти и онези прекрасни камъни халикарнасците може би ще показват на чужденците и ще се гордеят, каква голяма постройка имат! Но аз не виждам какво печелиш от това ти, любезни, освен ако речеш, че като лежиш, притиснат от такива камъни, носиш товар по-голям от нашите.

	__МАВЗОЛ__
	Значи, всичко това е безполезно за мене, и Мавзол ще бъде равен на един Диоген?

	__ДИОГЕН__
	Не равен, уважаеми, съвсем не! Мавзол ще плаче при спомена за земните блага, с които се е смятал за блажен, а Диоген ще му се присмива. Първият ще каже, че в Халикарнас му е издигнат гроб от неговата съпруга и сестра Артемизия, а Диоген дори не знае дали тялото му има някакъв гроб, и нито го е грижа за това. Но той остави сред най-добрите хора спомен за себе си, че е живял човешки живот, по-издигнат, по-висок от твоя паметник, о най-долен карийски робе, и положен на по-сигурна основа!


>	25
>	Нирей, Терсит и Менип

	__НИРЕЙ__
	Ето, на, Менип ще отсъди кой е по-красив. — Кажи, Менипе, не ти ли се виждам по-хубав?

	__МЕНИП__
	Но кои сте вие? Мисля, че най-напред трябва да зная това.

	__НИРЕЙ__
	Нирей и Терсит.

	__МЕНИП__
	Но кой от двама ви е Нирей и кой — Терсит? Това още не ми е ясно.

	__ТЕРСИТ__
	Вече имам едно предимство в това, че аз съм подобен на тебе и че ти не се отличаваш от мене толкова, колкото те е възхвалил Омир, оня слепец, като те нарича най-прекрасен от всички. Аз, остроглавият и плешивият, съвсем не се сторих по-грозен на нашия съдия. — Гледай, Менипе! Кого смяташ за по-красив?

	__НИРЕЙ__
	Естествено мене, сина на Аглая и Хароп,
P>
	най-прекрасният, който дойде под стените на Троя!*
P$
	[* „Илиада“. — Б.пр.]

	__МЕНИП__
	Но не и под земята, както мисля, си дошъл най-прекрасен: костите ви са подобни, а пък черепът ти се отличава от черепа на Терсит само по това, че е по-слаб: трошлив е той, не е мъжки!

	__НИРЕЙ__
	Да, но питай Омир какъв бях, когато воювах заедно с ахейците!

	__МЕНИП__
	Приказки ми разправяш! Аз гледам какво имаш сега, а пък другото го знаят тогавашните хора.

	__НИРЕЙ__
	Значи, тук аз не съм по-красив, Менипе?

	__МЕНИП__
	Нито ти, нито друг някой е красив. В ада има равенство, всички са еднакви.

	__ТЕРСИТ__
	На мене и това ми стига.


>	26
>	Менип и Хирон

	__МЕНИП__
	Хироне, чух, че ти, макар и бог, си пожелал да умреш.

	__ХИРОН__
	Право си чул, Менипе. Както виждаш, мъртъв съм, макар че можех да бъда безсмъртен.

	__МЕНИП__
	Че каква любов към смъртта те е обзела, когато за повечето хора тя е нещо нежелано?

	__ХИРОН__
	Ще ти кажа, защото си разсъдлив човек. Вече не ми беше приятно да вкусвам от безсмъртието.

	__МЕНИП__
	Не ти е било приятно да живееш и гледаш светлината?

	__ХИРОН__
	Да, Менипе. Лично според мене приятността е нещо разнообразно, не просто. А аз живеех и вкусвах винаги едни и същи неща: слънце, светлина, храна. Годишните времена бяха едни и същи и всичко ставаше по някакъв ред, сякаш винаги едно подир друго. Преситих се на това. Удоволствието не е в това, което имаме завинаги, но и в това, че изобщо не притежаваме нещо.

	__МЕНИП__
	Добре казваш, Хироне. Ами как понасяш ада, щом си дошъл в него по собствено предпочитание?

	__ХИРОН__
	Не зле, Менипе. Равенството тук е всеобщо и няма никакво значение дали си на светлина или в мрак. Освен това тук не усещаме нито жажда, нито глад, всички сме свободни от тези нужди.

	__МЕНИП__
	Гледай, Хироне, да не би да си противоречиш и да не би речта ти да се върне към първоначалната ти мисъл.

	__ХИРОН__
	Какво искаш да кажеш?

	__МЕНИП__
	Че ако вечната монотонност и еднаквост на жизнените удоволствия ти е омръзнала, тукашното положение, което е еднакво, също така може да ти омръзне, и тогава ще трябва да търсиш някакъв преход от този живот към друг, което, смятам, е невъзможно.

	__ХИРОН__
	Какво да се прави тогава, Менипе?

	__МЕНИП__
	Мисля, това, което казват хората: разумният човек приема настоящето, доволен е от него и нищо в него не смята за непоносимо.


>	27
>	Диоген, Антистен и Кратет

	__ДИОГЕН__
	Антистене, Кратете! Имаме време. Защо не идем да се поразходим към входа, че да видим пристигащите — какви са и какво прави всеки от тях?

	__АНТИСТЕН__
	Да идем, Диогене. Ще бъде приятно зрелище — гледаш, едни плачат, други молят да ги пуснат, а някои едвам вървят, Хермес ги блъска по врата, те се опъват, падат гърбом… Безполезна работа.

	__КРАТЕТ__
	Аз ще ви разкажа какво видях по пътя, когато слизах тук.

	__ДИОГЕН__
	Разкажи, Кратете, сигурно си видял нещо много смешно.

	__КРАТЕТ__
	С нас слизаха и мнозина други, но сред тях личаха Исменодор богаташът, нашенецът, Арсак — управителят на Лидия, и Оройт — арменецът. Исменодор — той бил убит от разбойници около Китерон, мисля, на път за Елевзин — охкаше, хващаше се с две ръце за раната, призоваваше децата си, които оставил невръстни, и се кореше за безразсъдството си — да прехвърли Китерон и областта на Елевтера, опустошена от войните, само с два роба, и то когато носи със себе си пет златни потира и четири чашки.
	Арсак пък — той беше вече стар и, вярвайте бога, с много внушителен изглед — се сърдеше по варварски, негодуваше, че ходи пешком, и настояваше да му докарат коня — защото конят му бил умрял с него, те и двамата били пронизани с един удар от някакъв тракийски пелтаст* в боя с кападокийците при река Аракс. Арсак, както разказваше сам, препускал далече пред останалите, но тракиецът застава насреща му и, скрит зад щита си, избива копието от ръката му, насочва пиката си и го пробожда заедно с коня му.
	[* Пелтастът е лековъоръжен пехотинец. — Б.пр.]

	__АНТИСТЕН__
	Как е възможно, Кратете, това да стане с един удар?

	__КРАТЕТ__
	Много просто, Антистене. Този е препускал, проточил напред двайсет лакти копие, а тракиецът, след като с щита си отбил удара и минал покрай острието, кляка на колене, поема с пиката си напора и ранява под гърдите коня, който от буйния устрем се намушва на нея. Прободен бива и Арсак — копието минало между краката му и излязло откъм задника му. Виждаш какво е станало — дело по-скоро на коня, отколкото на човека. Арсак негодуваше, че го изравняват с другите, и искаше да слезе тук на кон.
	Оройт пък беше с много нежни нозе и не можеше дори да стои прав, камо ли пък да ходи. Това се случва с всички мидийци — когато слязат от конете, те вървят като на тръни и едвам стъпват на върха на пръстите си. Та понеже той се хвърли на земята и по никой начин не искаше да стане, добрият Хермес го вдигна и понесе към лодката, а аз се смеех.

	__АНТИСТЕН__
	И аз, когато слизах, не се смесих с другите — оставих ги да пъшкат, избягах в лодката и заех място преди останалите, че да пътувам по-удобно. По време на плуването едни плачеха, други повръщаха, а на мене ми ставаше весело при вида им.

	__ДИОГЕН__
	Значи, такива спътници сте случили вие, Кратете и Антистене. С мене пък слизаха Блепсий — лихварят от Пиза, Лампид — началникът на наемниците, и Дамид — богаташът, онзи от Коринт. Дамид умрял, отровен от сина си, Лампид се заклал от любов към хетерата Миртия, а Блепсий, клетият, както казваше сам, изсъхнал от глад. И това бе ясно, той беше страшно бледен и съвсем измършавял. Макар че знаех историята им, аз ги запитах от какво са умрели. Когато Дамид започна да обвинява сина си, аз казах: „Съвсем справедливо си изпатил от него: ти имаше хиляда таланта и живя сред разкош до деветдесетгодишната си възраст, а на осемнайсетгодишния младеж даваше по четири обола. — А ти, акарнанецо (той също стенеше и проклинаше Миртия), защо обвиняваш любовта, когато трябва да обвиняваш себе си? Ти никога не трепна пред неприятеля, самоотвержено се сражава пред другите, а се остави — ти, храбрецът! — да те хване едно момиченце с престорени сълзи и въздишки!“ Блепсий сам съдеше себе си за своята голяма глупост — че пазил парите си за наследници, които не му се падат никакви, мислейки, глупакът, че ще живее вечно. Със стоновете си те ми доставяха тогава необикновено удоволствие.
	Но вече сме при входа. Отдалече трябва да гледаме и наблюдаваме пристигащите. — Охо, колко много, какви различни! И всички плачат, освен тези новородени и невръстни деца. Та и престарелите реват! Какво е това? Вълшебно питие ли ги е привързало към живота?
	Ще запитам този грохнал старец. — Защо плачеш, драги, след като си умрял на такава възраст? Защо си недоволен, след като си дошъл тук старец? Навярно цар си бил?

	__БЕДНЯКЪТ__
	Не.

	__ДИОГЕН__
	Тогава — сатрап?

	__БЕДНЯКЪТ__
	И това не.

	__ДИОГЕН__
	Навярно си бил богат, и сега ти е тежко, че си умрял и си оставил голям разкош?

	__БЕДНЯКЪТ__
	Нищо подобно. Живях близо деветдесет години, прекарах оскъден живот, с тръстикова пръчка и въдица на нея, бях крайно беден, бездетен и на всичко отгоре куц и полусляп.

	__ДИОГЕН__
	И на такъв хал искаш да живееш?

	__БЕДНЯКЪТ__
	Да! Приятна е светлината, смъртта е страшна, да бягаш от нея!

	__ДИОГЕН__
	Старче, ти си луд! Опъваш се пред съдбата като дете, а си връстник на лодкаря! — Какво да каже човек за младежите, щом такива старци обичат живота? Та те трябваше да тичат към смъртта като към лекарство от несгодите на старостта. — Но хайде да се връщаме вече, да не би да помислят, че искаме да избягаме, като видят, че се въртим около входа.


>	28
>	Менип и Тирезий

	__МЕНИП__
	Тирезий, вече не е лесно да се разбере дали си сляп. Всички ние нямаме очи, само хлътнатините им са останали. Прочее, вече не би могъл да кажеш кой е бил Финей и кой — Линкей. Но че си бил жрец и че си бил както мъж, така и жена, това съм чувал от поетите и го зная. Ето защо кажи ми, в името на боговете, от кой живот си изпитал по-голяма приятност — от мъжкия или от женския?

	__ТИРЕЗИЙ__
	Много по-приятен е женският, Менипе. По-малко грижи има. Освен това жените господствуват над мъжете и нито трябва да воюват, нито да бранят крепости, нито да се карат в народното събрание, нито да ги разпитват в съдилищата.

	__МЕНИП__
	Не си ли чувал, Тирезий, какво казва Еврипидовата Медея, като оплаква женския пол, че жените са нещастни, че търпят непоносимите страдания на родилните болки*? Но кажи ми — ямбите на Медея ми спомниха — раждал ли си някога, когато си бил жена, или през оня живот си бил безплодна и бездетна жена?
	[* „Медея“. — Б.пр.]

	__ТИРЕЗИЙ__
	Защо питаш това, Менипе?

	__МЕНИП__
	Нищо особено, Тирезий. Отговори, ако не те затруднява.

	__ТИРЕЗИЙ__
	Не бях безплодна, но не родих.

	__МЕНИП__
	Това стига. Бих искал да зная също имаше ли матка.

	__ТИРЕЗИЙ__
	Имах, разбира се!

	__МЕНИП__
	И какво, с времето матката ти изчезна, женската ти част се затвори, порасна ти мъжки член и ти поникна брада — или изведнъж от жена стана мъж?

	__ТИРЕЗИЙ__
	Не виждам какъв смисъл има въпросът ти. Изглежда, ти се съмняваш, че е станало така.

	__МЕНИП__
	Значи, не бива да се съмнявам в такива неща, Тирезий, а като някакъв глупак да приемам всичко, без да питам дали е възможно, или не?

	__ТИРЕЗИЙ__
	Значи, ти не вярваш, че и други неща са станали така, че известни жени са се превръщали в птици, дървета и животни — например Аедона, Дафна и дъщерята на Ликаон*?
	[* Дъщеря на Ликаон е Калисто. — Б.пр.]

	__МЕНИП__
	Ако ги срещна някъде, ще видя какво ще кажат. Но когато беше жена, ти, драги, пророчествуваше ли тогава, както по-късно, или като мъж се изучи за пророк?

	__ТИРЕЗИЙ__
	Виждаш ли! Нищо не знаеш за мене — как разреших един спор на боговете*, как Хера ме ослепи и как Зевс смекчи нещастието ми чрез гадателското изкуство.
	[* Зевс и Хера спорели, дали мъжът или жената изпитва по-голяма наслада в любовта. Отнесли се до Тирезий, който отговорил, че по-голямо удоволствие изпитва жената. Но понеже същото твърдял и Зевс, Хера, разгневена, ослепила Тирезий. — Б.пр.]

	__МЕНИП__
	Още ли се държиш за лъжите, Тирезий? Впрочем ти постъпваш като всички прорицатели: вие имате навик да не казвате нищо свястно.


>	29
>	Агамемнон и Аякс

	__АГАМЕМНОН__
	Ако в пристъп на лудост ти, Аяксе, уби себе си и смяташе да избиеш и всички нас, защо обвиняваш Одисей?
	Защо завчера, когато той дойде да се допита до жреца, ти нито го погледна, нито го удостои с дума като боен другар, ами надменно и с големи крачки отмина?

	__АЯКС__
	С пълно право, Агамемноне. Той сам стана причина за моята лудост, защото единствен ми оспори оръжията.

	__АГАМЕМНОН__
	А ти си искал да нямаш съперници и без усилия да победиш всички?

	__АЯКС__
	Да, поне в тоя случай. Защото доспехите се падаха на мене, след като са принадлежали на братовчед ми. Вие останалите, които сте много по-храбри, се отказахте от състезанието и ми отстъпихте, а Лаертовият син*, когото аз неведнъж съм спасявал при опасност да бъде съсечен от фригийците, смяташе, че е по-храбър от мене и по-достоен да владее оръжията.
	[* Лаертов син е Одисей. — Б.пр.]

	__АГАМЕМНОН__
	Тогава, храбрецо, обвинявай Тетида, която, вместо да предаде наследствените оръжия на тебе като на сродник, ги донесе и ги сложи сред всички ни.

	__АЯКС__
	Не нея, а Одисей, който единствен ми се противопостави.

	__АГАМЕМНОН__
	Прости му, Аяксе, ако той, като човек, се е стремил към слава — нещо много приятно, заради което и всеки от нас се излагаше на опасности. Освен това той те победи, и то по преценка на троянски съдии*.
	[* Като не знаел на кого от двамата да даде оръжието, Агамемнон се обърнал към троянски пленници, като ги запитал кой им е причинил по-големи беди. Всички назовали името на Одисей, и това решило въпроса в негова полза. — Б.пр.]

	__АЯКС__
	Зная аз кой ме осъди, но не бива да говоря за боговете*. А пък Одисей не бих могъл да не мразя, Агамемноне, дори ако сама Атина ми заповяда това.
	[* Аякс знае, че основна причина за нещастията му е богиня Атина. — Б.пр.]


>	30
>	Минос и Сострат

	__МИНОС__
	Този разбойник Сострат да се хвърли в Пирифлегетонт, светотатецът да бъде разкъсан от Химерата, тиранът, Хермесе, да бъде разпънат до Титий и орлите да му късат черния дроб, а вие, праведниците, вървете към Елисейското поле и се заселете на островите на блажените, задето приживе сте постъпвали правилно.

	__СОСТРАТ__
	Чуй ме, Миносе, може би думите ми ще ти се сторят справедливи.

	__МИНОС__
	Пак ли да слушам? Още ли не си изобличен като престъпник и убиец, Сострате?

	__СОСТРАТ__
	Изобличен съм, но помисли, справедливо ли ще бъда наказан?

	__МИНОС__
	Разбира се, щом е справедливо да понесеш заслуженото наказание.

	__СОСТРАТ__
	Все пак отговори ми на един въпрос, Миносе, той ще бъде кратък.

	__МИНОС__
	Говори, само не надълго, че вече да съдя и другите.

	__СОСТРАТ__
	Каквото съм правил приживе, по своя воля ли съм го правил, или ми е било орисано от Мойрата?

	__МИНОС__
	Естествено, от Мойрата.

	__СОСТРАТ__
	Значи, и всички праведници, и ние, които изглеждаме престъпници, сме действували, служейки на нея?

	__МИНОС__
	Да, на Клото, която определя на всеки, щом се роди, какво ще прави.

	__СОСТРАТ__
	Тогава, ако някой, принуден от други и не можейки да се съпротивлява на неговото насилие, убие някого — както например прави палачът или телохранителят, тъй като първият се подчинява на съдията, а вторият на тирана, — кого ще обвиняваш за убийството?

	__МЕНИП__
	Ясно, че съдията или тирана, защото и мечът не е виновен: той служи като средство, задоволяващо гнева на първопричинителя.

	__СОСТРАТ__
	Много добре, че умножаваш примерите, Миносе. Ами ако някой по заповед на господаря си донесе злато или сребро, на кого трябва да се благодари и кой трябва да се обяви за благодетел?

	__МЕНИП__
	Онзи, който го е изпратил, Сострате. Приносителят е просто слуга.

	__СОСТРАТ__
	Виждаш ли сега колко несправедливо постъпваш, като наказваш нас, изпълнителите на това, което Клото е заповядала, и награждаваш тези, които са услужили с чуждо благо? Защото никой поне не би могъл да каже, че е било възможно да се възразява на тези неотменими заповеди.

	__МИНОС__
	Сострате, ако се вгледаш внимателно, ще видиш, че още много други неща стават не според разума. Но чрез въпроса си ти извлече една полза: сега вече за мене ти си не само разбойник, но и софист. — Освободи го, Хермесе! Да не се наказва! — А ти гледай да не научиш и другите мъртъвци да задават подобни въпроси!
