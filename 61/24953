	[* Оригиналното заглавие на драмата е _„The History of Troilus and Cressida“_ — историята на Троил и Кресида.]

>
#	Действащи лица

	__ПРИАМ__ — цар на Троя
	__ХЕКТОР__, __ПАРИС__, __ТРОИЛ__, __ДЕИФОБ__, __ХЕЛЕН__ — синове на Приам
	__МАРГАРЕЛОН__ — незаконен син на Приам
	__ЕНЕЙ__, __АНТЕНОР__ — троянски военачалници
	__КАЛХАС__ — троянски жрец, минал на страната на гърците
	__ПАНДАР__ — чичо на Кресида
	__АГАМЕМНОН__ — върховен вожд на гръцката войска
	__МЕНЕЛАЙ__ — негов брат
	__АХИЛ__, __АЯКС__, __ОДИСЕЙ__, __НЕСТОР__, __ДИОМЕД__, __ПАТРОКЪЛ__ — гръцки военачалници
	__ТЕРСИТ__ — уродлив и циничен грък
	__АЛЕКСАНДЪР__ — слуга на Кресида
	__МОМЧЕ__ — слуга на Троил
	__СЛУГА__ на Парис
	__СЛУГА__ на Диомед
	__ЕЛЕНА__ — съпруга на Менелай
	__АНДРОМАХА__ — съпруга на Хектор
	__КАСАНДРА__ — дъщеря на Приам, пророчица
	__КРЕСИДА__ — дъщеря на Калхас

	Троянски и гръцки войници и придружители

	Място на действието — Троя и гръцкият стан пред нея.


>	Пролог

	Пред вас е Троя*1. Страшните в гнева си
	[*1 _Троя_ — древен град в Мала Азия, чиито обсада и разрушаване са възпети в Омировата „Илиада“.]
	царе на многоостровна Елада
	запълнили са залива Атински
	със кораби, войници и машини
	за кървава война. Шейсет и девет
	златовенчани вдигат вече котва
	към Фригия*2 със клетва да затрият
	[*2 _Фригия_ — древно название на област в Мала Азия.]
	града, зад чийто твърдостенен обръч
	съпругата на Менелай, Елена,
	блаженствува със своя похитител,
	разпуснатия Парис. И в това е
	причината на свадата. Те стигат
	до Тенедос*3 и в неговия пристан
	[*3 _Тенедос_ — пристанище на Троя в древността.]
	вместителните кораби изригват
	товара си. В Дарданските*4 полета,
	[*4 _„Дарданските полета…“_ (мит.) — т.е. равнината на Троя, така наречена по името на Приамовия праотец, Зевсовия син Дардан.]
	за бой готови, гърците разпъват
	надменни шатри. А градът Приамов
	пред тях залоства свойте шест врати
	(Антеноридас, Хетас, Троас, Хелас,
	Дардания и Тимбрия) със плътно
	прилягащи в гнездата си резета
	и яки скоби…
	Но нетърпението гъделичка
	припрените сърца и ето вече
	и двата стана — гърци и троянци —
	на карта слагат всичко… И сега
	аз, Прологът*5, явявам се пред вас,
	[*5 _„… аз, Прологът…“_ — Пролог или Хор се наричал по Шекспирово време актьорът, който е произнасял увода, интермедиите или епилога на пиесите.]
	любезни зрители, със щит и в броня
	(но не че имам толкоз малко вяра
	във дарбата на автор и актьори,
	а само за да бъда във стила
	на разказа) и тук съм да ви кажа,
	че вече сме в средата на войната
	и че от нея ще представим само
	което вмества се в една пиеса.
	Започваме. Дано да ви хареса! —
	Театърът и той една война е.
	Успех? Разгром? Отде човек да знае?



>	Първо действие
>>	Първа сцена

N	В Троя.
N	Влизат Пандар и Троил.

	__ТРОИЛ__
	Не, не, ще смъкна всичко туй. Повикай
	оръженосеца да ми помогне!
	Защо да се сражавам вън от Троя,
	когато в мене тук се води бой?
	Да идат тез от нас, които имат
	сърце за битка. Мойто е отнето.

	__ПАНДАР__
	Няма ли да престанеш най-сетне?

	__ТРОИЛ__
	Какво да правя? Гърците са силни
	и колкото са силни, толкоз хитри,
	а колкото са хитри, толкоз храбри;
	пък аз по-мек съм от жена във сълзи,
	по-слаб от спящ, по-тъп от неграмотен,
	по-плах от девственица в тъмна доба
	и по-неопитен от младенец!

	__ПАНДАР__
	Добре, дотегна ми да те успокоявам. Отсега нататък не се бъркам в твоята работа и няма да си мръдна пръста за тебе. Който иска да яде баница, трябва да изчака, докато му смелят брашното.

	__ТРОИЛ__
	А аз не чаках, тъй ли?

	__ПАНДАР__
	Чакал си да го смелят. Но трябва да изчакаш и да го пресеят.

	__ТРОИЛ__
	Изчаках и това!

	__ПАНДАР__
	Чакал си! Но сега трябва да изчакаш и докато го омесят.

	__ТРОИЛ__
	И за това съм чакал!

	__ПАНДАР__
	Да, но има и още. И в това „още“ влизат втасването, разточването, мятането, изпичането, изваждането… А после трябва и да изчакаш изстиването, че току-виж си си изгорил устата.

	__ТРОИЛ__
	Ах, моите страдания самото
	Търпение, макар и божество,
	не би изтраяло! Когато съм
	на царската трапеза и в ума ми
	се появи прекрасната Кресида…
	Изменник! Нима имало е миг,
	когато тя от него да отсъства?

	__ПАНДАР__
	Да, снощи тя беше по-красива от всякога и от всички жени, които съм виждал.

	__ТРОИЛ__
	Бях почнал да ти казвам, че когато
	въздишката сърцето ми издуе
	до пръсване, за да не ме усетят
	баща ми или Хектор, аз я скривам
	зад бръчки на престорена усмивка,
	подобна на хапливо слънце зиме,
	а скръб под смях да криеш е като
	страдание, сред смях щом дойде то!

	__ПАНДАР__
	Ако косата й не беше малко по-тъмничка от косата на Елена — много важно! — нямаше да има сравнение между тях. Тя ми е роднина, и то се знае, не е редно да я хваля, но да беше я чул някой, като говореше вчера, както аз я чух! Не искам да подценявам ума на сестра ти Касандра, но…

	__ТРОИЛ__
	Мълчи, Пандаре! Ах, мълчи, Пандаре!
	Когато казвам ти в какво море
	потънали са моите надежди,
	недей ми спомня колко лакти има
	до дъното, където те лежат!
	Аз казвам ти, че луд съм по Кресида,
	а ти говориш, че била прекрасна
	и вливаш в наранената ми памет
	очите й, косата й, страните,
	вървежа й, гласа й, ах, таз нейна
	ръчица, пред чиято белоснежност
	е всяка друга белота мастило,
	подписващо срама си; пред чиято
	ефирна мекота е грапав пухът
	на лебеда, а допирът най-нежен —
	по-груб от допир на селяшка длан!
	Да, тъй ми ти говориш — и не лъжеш,
	но твойта реч във всяка моя рана
	не мас целебна втрива, а върти
	безжалостното острие, което
	я е отворило!

	__ПАНДАР__
	Не съм измислил нищо!

	__ТРОИЛ__
	Дори не каза всичко!

	__ПАНДАР__
	Добре, добре! Няма да се меся! Нека си бъде, каквато е! Ако е красива — по-добре за нея, ако не е — има с какво да се разкраси!

	__ТРОИЛ__
	Пандаре, моля те! Недей, Пандаре!

	__ПАНДАР__
	Пада ми се! Получих страдание за страдание! Неоценен от тебе, зле разбран от нея! Насам-натам, насам-натам, като совалка, а благодарност жалка!

	__ТРОИЛ__
	Как? Сърдиш се? И на кого? На мене?

	__ПАНДАР__
	Понеже ми е роднина, значи, не може да бъде красива като Елена; когато, ако не ми беше роднина, щеше да бъде красива в делник, колкото онази е в празник. Но какво ме засяга! Пет пари не давам, ако ще и арапка да е! Все ми е едно!

	__ТРОИЛ__
	Нима съм казал, че не е красива?

	__ПАНДАР__
	Безразлично ми е какво си казал! Луда е, че стои тука, след като баща й си замина! Да върви при гърците — щом я видя, ще й го кажа! Вече не се меся, пръста си няма да мръдна за вас!

	__ТРОИЛ__
	Пандаре!…

	__ПАНДАР__
	Не!

	__ТРОИЛ__
	Мой сладички Пандаре!…

	__ПАНДАР__
	Моля ти се! Нито дума повече! Оставям всичко, както съм го заварил, и точка!

N	Излиза. Тръбен звук за тревога.

	__ТРОИЛ__
	Млъкни, див шум! Кресливи звуци, спрете!
	Глупци и там, и тук! Не, не, Елена
	не е дотам красива, че да трябва
	да й рисувате портрета вие
	с кръвта си всеки ден! За моя меч
	тя подтик твърде слаб е… Тоз Пандар!
	О, богове, как мъчите ме вие!
	Аз мога да достигна до Кресида
	единствено чрез него, а пък той
	се увещава да я увещае
	тъй мъчно, както тя — да отговори
	на мъжки зов! О, светли Аполоне*6,
	[*6 _Аполон_ (мит.) — бог на слънцето и изкуствата в древногръцкия пантеон. Тук обръщението към него е като към покровител на поетите. Влюбен в нимфата Дафна, той я подгонил и тя, за да избяга от него, призовала на помощ боговете, които я превърнали в лаврово дърво.]
	заклевам те във любовта на Дафна,
	кажи какво сме ний? Да, зная, зная:
	Кресида бисер е с отблясък млечен.
	Домът й е индийски бряг далечен.
	С надежда да се върна тук богат
	към него тръгвам аз — търговец млад,
	но между мене и целта ми има
	безкрайна шир със глъб неизмерима —
	и в тая шир сред бури, мрак и вой
	Пандар е моят кораб и конвой!

N	Тръбен звук за тревога. Влиза Еней.

	__ЕНЕЙ__
	Защо не си във битката, Троиле?

	__ТРОИЛ__
	Защото тъй!… Знам, туй са женски думи,
	но женско е и да останеш вкъщи,
	когато вън се бият, тъй че те
	са подходящи в случая… Кажи ми
	какви са вестите отвън, Енее?

	__ЕНЕЙ__
	Че Парис се е върнал. И ранен.

	__ТРОИЛ__
	Така ли? От кого?

	__ЕНЕЙ__
			От Менелай.

	__ТРОИЛ__
	Тогава ще му мине в кратък срок —
	навярно оня го е боднал с рог!

N	Тръбен звук за тревога.

	__ЕНЕЙ__
	Чуй, вънка има хубава забава!

	__ТРОИЛ__
	Далеч по-хубава във къщи става,
	да ставаше желаното от нас!
	Пак в боя?

	__ЕНЕЙ__
		Да!

	__ТРОИЛ__
			Ще дойда с теб и аз!

N	Излизат.


>>	Втора сцена

N	В Троя.
N	Влизат Кресида и Александър.

	__КРЕСИДА__
	Видя ли кои минаха ей там?

	__АЛЕКСАНДЪР__
	Да, старата царица*7 и Елена.
	[*7 _„… старата царица…“_ — става дума за Хекуба, съпругата на царя на Троя Приам.]

	__КРЕСИДА__
	Къде са тръгнали?

	__АЛЕКСАНДЪР__
			Да гледат боя
	от източната кула, чийто връх
	владее долината. Хектор, който
	е винаги спокоен, днес бе сприхав:
	нахокал Андромаха, зашлевил
	слугата си и още до зората —
	печалба сякаш има от войната, —
	излезе във полето, дето всяко
	цветенце със пророчески сълзи
	оплака горко бъдещите жертви
	на неговия гняв.

	__КРЕСИДА__
			Защо е гневен?

	__АЛЕКСАНДЪР__
	Дочух, че в гръцката войска се биел
	един гигант с троянска кръв, и то
	пръв негов братовчед. Аякс на име.

	__КРЕСИДА__
	Е, та какво?

	__АЛЕКСАНДЪР__
			Това, че оня нямал
	на себе си подобен.

	__КРЕСИДА__
			Как ще има,
	ако не е близнак със някой друг!

	__АЛЕКСАНДЪР__
	Този, Аякс, господарко, бил взел от всеки звяр по нещо. Бил храбър като лъв, груб като мечка, тромав като слон. В него природата, казват, така била размесила разните съставки, че храбростта му се била пресякла в глупост, а пък глупостта му била подправена със зрънца от разсъдък. Показвал проблясъци от всички положителни качества и петна от всички недостатъци. Бил ту мрачен безпричинно, ту весел неуместно. Имал изобщо от всяко нещо по малко, но всичките му неща били по малко сбъркани — същински късоглед Аргус*8 — безброй очи, а недовижда, или схванат Бриарей*9 — много ръце, а полза никаква!
	[*8 _Аргус_ (мит.) — стоок великан от гръцката легенда, който, докато спял с половината от очите си, с останалата половина бодърствал; синоним на бдителен страж.]
	[*9 _Бриарей_ (мит.) — сторък гигант, който помагал на титаните в борбата им срещу Зевс.]

	__КРЕСИДА__
	Но как човек, който кара мен да се усмихвам, ще направи Хектора да кипне?

	__АЛЕКСАНДЪР__
	Мълвата е, че те двамата са се срещнали във вчерашната битка и Аякс го е повалил. От тоя срам Хектор до тая сутрин нито е мигнал, нито сложил хапка в уста.

N	Влиза Пандар.

	__КРЕСИДА__
	Кой иде?

	__АЛЕКСАНДЪР__
	Чичо ви Пандар, господарко.

	__КРЕСИДА__
	Хектор е истински мъж!

	__АЛЕКСАНДЪР__
	Да, господарко. Няма равен на него!

	__ПАНДАР__
	Какво, какво?

	__КРЕСИДА__
	Добро утро, чичо!

	__ПАНДАР__
	Добро утро, племеннице! За какво говорехте?… Здравей, Александре!… Беше ли тази сутрин в Илион*10?
	[*10 _Илион_ — така се наричал дворецът на Приам в Троя.]

	__КРЕСИДА__
	Да, чичо.

	__ПАНДАР__
	За какво говорехте, когато дойдох? Хектор беше ли вече тръгнал, когато пристигнахте в двореца? Елена сигурно още не е била станала, а?

	__КРЕСИДА__
	Точно. Хектор беше тръгнал, а Елена не беше станала.

	__ПАНДАР__
	Знаех си. Хектор е бил на крак рано-рано!

	__КРЕСИДА__
	Тъкмо за това говорехме. И за това, че бил гневен.

	__ПАНДАР__
	Гневен ли бил?

	__КРЕСИДА__
	Той казва така.

	__ПАНДАР__
	То се знае, че бил! И знам защо. Да му мислят гърците, ще има да ги коси, това ще им кажа! А и Троил няма да остане назад от него, и това мога да им кажа!

	__КРЕСИДА__
	Защо? Да не би и той да е гневен?

	__ПАНДАР__
	Кой, Троил ли? Троил струва повече от Хектор!

	__КРЕСИДА__
	О, Зевсе! Той не може да се сравни с него!

	__ПАНДАР__
	Троил с Хектор? Ти можеш ли да познаеш един човек, като го видиш?

	__КРЕСИДА__
	Мога, стига да съм го срещала и да са ме запознали с него преди това.

	__ПАНДАР__
	Защо ли ти говоря! Троил си е Троил!

	__КРЕСИДА__
	И ако го назовеш още един път, ще се е утроил. Но ти си прав, защото той явно не е Хектор.

	__ПАНДАР__
	Нито пък Хектор е Троил в много неща!

	__КРЕСИДА__
	Това е вярно и за двамата. Троил си е все същият.

	__ПАНДАР__
	Все същият? Бедният Троил! Де да си беше все същият!

	__КРЕСИДА__
	И такъв си е!

	__ПАНДАР__
	Да, ако аз съм ходил бос до Индия!

	__КРЕСИДА__
	Не е Хектор той!

	__ПАНДАР__
	„Все същият!“ Друг е станал той, там е работата! Да можеше да дойде на себе си! Но има богове горе! Време лекува — време кумува! Ех, Троиле, Троиле, да беше моето сърце в нейното тяло! Не, Хектор не е по-добър от Троил!

	__КРЕСИДА__
	Тук ще прощаваш!

	__ПАНДАР__
	Той е само по-възрастен!

	__КРЕСИДА__
	Ще извиняваш!

	__ПАНДАР__
	На Троил му трябва още съвсем малко. Нека мине време и ще запееш друга песен. Хектор ще има да чака за неговия ум!

	__КРЕСИДА__
	Че защо му е неговият, като си има свой!

	__ПАНДАР__
	Или за другите му способности!

	__КРЕСИДА__
	Ще мине и без тях!

	__ПАНДАР__
	Или за външността му!

	__КРЕСИДА__
	Размяната не би му изнасяла. Той е по-хубав.

	__ПАНДАР__
	Нямаш вкус, племеннице. Самата Елена преди няколко дни се закле, че Троил, макар и мургав*11… защото той, вярно, е малко мургавичък… или, по-точно, не мургав, а…
	[*11 _„макар и мургав…“_ — действието на пиесата се развива в Гърция, но Шекспир прилага английските критерии за красота, според които светлият тен на лицето бил по-хубав от тъмния.]

	__КРЕСИДА__
	… а мургав.

	__ПАНДАР__
	Ако трябва да кажем истината, той е мургав, но не точно мургав…

	__КРЕСИДА__
	И това е истина, но не съвсем истина.

	__ПАНДАР__
	Исках да ти кажа, че Елена оцени по-високо неговата руменина от Парисовата.

	__КРЕСИДА__
	Че Парис е достатъчно румен!

	__ПАНДАР__
	Именно!

	__КРЕСИДА__
	Излиза, че Троил е прекалено румен. Щом тя е оценила по-високо неговата руменина, значи той има повече от нея. А тъй като оня е вече достатъчно румен, то похвалата на Елена се оказва твърде пламенна за един хубав цвят на лицето. Все едно че златната й уста е похвалила Троил за медния му нос.

	__ПАНДАР__
	Кълна се, че той й се нрави повече, отколкото Парис!

	__КРЕСИДА__
	Да й се нрави, щом гръцките нрави са такива!

	__ПАНДАР__
	Сигурен съм в това! Завчера се приближи до него в нишата с прозореца и… нали знаеш, той няма още много косми на брадата си…

	__КРЕСИДА__
	Наистина един кръчмарски слуга би могъл да получи бързо сбора на тези негови признаци на мъжественост.

	__ПАНДАР__
	Защото е още много млад. И все пак той вече може да свие подкова не по-зле от брат си Хектор.

	__КРЕСИДА__
	Може би е свивал и по-ценни неща, щом е толкоз подкован по тази част.

	__ПАНДАР__
	Исках да ти докажа, че Елена го обича. Тя, значи, се приближи до него и помилва с бялата си ръка цепнатата му брадичка…

	__КРЕСИДА__
	Всеблага Юноно*12, кой му я е разцепил?
	[*12 _Юнона_ (мит.) — римска богиня на плодородието, покровителка на брака — съответстваща на Хера у гърците.]

	__ПАНДАР__
	Говоря ти за трапчинката на брадичката му. Според мене той има най-милата усмивка в цяла Фригия.

	__КРЕСИДА__
	О, да, той се усмихва сияйно!

	__ПАНДАР__
	Нали?

	__КРЕСИДА__
	Като небе наесен!

	__ПАНДАР__
	Приказвай си ги! На Елена във всеки случай й става приятно, когато той се приближи до нея.

	__КРЕСИДА__
	О, щом на нея й става приятно, и на него ще му стане!

	__ПАНДАР__
	На него? Той я харесва толкоз, колкото аз харесвам развалено яйце!

	__КРЕСИДА__
	Ако ти харесваше развалените яйца толкоз, колкото харесваш недозрелите глави, щеше да ядеш само яйца с пиленца вътре.

	__ПАНДАР__
	Не мога да не се засмея, като си спомня как му гъделичкаше брадичката… Тя има възхитителна белоснежна ръчица, признавам!

	__КРЕСИДА__
	И то без да си подложен на мъчения!

	__ПАНДАР__
	И тогава й хрумна да каже, че била открила в брадата му бял косъм.

	__КРЕСИДА__
	Само един? Бедна брада — доста брадавици са по-богати от нея!

	__ПАНДАР__
	И такъв смях падна! На царица Хекуба й преляха очите от сълзи!

	__КРЕСИДА__
	Като сухи кладенци!

	__ПАНДАР__
	И Касандра също се смя!

	__КРЕСИДА__
	Но огънят под котела й е бил навярно по-умерен. Или и нейните очи преляха?

	__ПАНДАР__
	А Хектор как се смя само!

	__КРЕСИДА__
	И за какво беше целият този смях?

	__ПАНДАР__
	Ами по повод на белия косъм, който тя успя да му открие!

	__КРЕСИДА__
	Ако беше зелен, бих се засмяла и аз!

	__ПАНДАР__
	Те се смяха не толкоз на косъма, колкото на Троиловия отговор.

	__КРЕСИДА__
	И какъв беше неговият отговор?

	__ПАНДАР__
	Елена каза: „Имаш само петдесет и два косъма и един от тях е вече бял!“

	__КРЕСИДА__
	Това е въпрос, и то неин!

	__ПАНДАР__
	Но той води към въпросния негов отговор. „Петдесет и два — каза Троил, — и един от тях бял. Белият е баща ми, а черните сме ние, петдесетте му синове.“ „Но те са петдесет и един — каза тя. — И кой е моят съпруг Парис?“ „Цепнатият с двата рога! — каза Троил. — Отскубни го и му го дай!“ Всички си умряха от смях. Елена пламна, Парис се разсърди, но останалите се смяха до припадане. Този Троил може да те умори!

	__КРЕСИДА__
	Той ме умори наистина и бих искала да си почина от него.

	__ПАНДАР__
	Все пак, племеннице, вчера ти казах нещо. Помисли си върху него!

	__КРЕСИДА__
	Мисля си, чичо.

	__ПАНДАР__
	Мога да се закълна, че е вярно! Той плаче за тебе като облак през април!

	__КРЕСИДА__
	Пък аз избуявам от плача му като коприва през май!

N	Тръбен звук за отбой.

	__ПАНДАР__
	Чувай! Връщат се от боя! Искаш ли да останем тук да ги видим, като се прибират към Илион? Хайде, племеннице! Искаш ли, милинка?

	__КРЕСИДА__
	Щом ти прави удоволствие, чичо.

	__ПАНДАР__
	Ела, ела тук! Тук е чудесно място! Оттук ще виждаме отлично! Аз ще ти ги назовавам един по един, докато минават край нас, но обърни внимание на Троил!

	__КРЕСИДА__
	Не говори така високо!

N	Влиза и прекосява сцената Еней.

	__ПАНДАР__
	Този е Еней! Не е ли чудесен мъж? Един от бисерите на Троя. Бива си го. Но ти обърни внимание на Троил! След малко ще го видиш.

N	Влиза и прекосява сцената Антенор.

	__КРЕСИДА__
	А този кой е?

	__ПАНДАР__
	Антенор. Остър език, но и храбър войник. Един от най-зрелите умове на Троя, а и хубав мъж!… Но къде се бави Троил? След малко ще ти го покажа. Ако ме забележи, ще видиш как ще махне с ръка.

	__КРЕСИДА__
	На кого? На тебе?

	__ПАНДАР__
	На мене. Не вярваш ли?

	__КРЕСИДА__
	Вярвам. И аз на негово място бих махнала с ръка на такъв като тебе.

N	Влиза и прекосява сцената Хектор.

	__ПАНДАР__
	Хектор! Това е Хектор! Ей го, ей го! Видя ли го? Това се казва мъж! Да живее Хектор! Как гледа само! И каква походка! Не е ли блестящ воин?

	__КРЕСИДА__
	О, да, блестящ е.

	__ПАНДАР__
	Нали? Драго да му стане на човек! Виж само на колко места му е очукан шлемът! Това не са драскотини! Той, Хектор, се бие, не си играе, ако щеш, вярвай, ако щеш — не! Гледай, гледай шлема му — това се казват белези!

	__КРЕСИДА__
	Все от мечове ли са?

	__ПАНДАР__
	От мечове, от копия — на него му е все едно! И дяволът да му излезе насреща, пет пари не дава! Кълна се, драго му става на човек!
N	Влиза и прекосява сцената Парис.
	Ей го и Парис! Ето го, иде! Видя ли го, племеннице? Не е ли храбрец и той, а? Какво ще кажеш? Е, чудесно! Кой казваше, че се бил върнал вкъщи ранен? Не е ранен. На Елена ще й подскочи сърцето! Но къде е Троил? Сега, сега ще го видиш!

	__КРЕСИДА__
	Този кой е?

N	Влиза и прекосява сцената Хелен.

	__ПАНДАР__
	Този ли? Този е Хелен… Чудно! Защо го няма Троил?… Този е Хелен… Може би не е участвал днес?… Този е Хелен.

	__КРЕСИДА__
	Той добър боец ли е?

	__ПАНДАР__
	Хелен ли? Не. Да, бие се криво-ляво… Не разбирам къде се е дянал Троил. Я чувай, не викат ли „Троил“?… Хелен е жрец.

	__КРЕСИДА__
	А кой е този мухльо, който се тътри там?

N	Влиза и прекосява сцената Троил.

	__ПАНДАР__
	Кой? Оня там ли? Деифоб… Троил е! Троил! Ето това се вика мъж и половина! Какво ще кажеш, племеннице? Мъж веднъж! Храбрецът Троил! Образецът за благородство!

	__КРЕСИДА__
	Стига де, засрами се!

	__ПАНДАР__
	Виж го само! Разгледай го! О, смелият Троил! Гледай го, гледай го! Виж му окървавения меч! И шлема му, по-очукан от Хекторовия! А как гледа само! И как крачи! Прекрасен младеж! Ами че той няма още двайсет и три! Слава на Троил! Да имах сестра богиня или дъщеря някоя от грациите*13, бих му казал: „Избирай!“ О, рядък мъж! Парис? Парис е дрипа пред него! Пак ти казвам, Елена би дала мило и драго да може да го замени с Троил!
	[*13 _Грации_ (мит.) — у древните гърци трите Грации — Ефросина, Талия и Аглая — били дъщери на Зевс и олицетворение на женската прелест.]

N	Влизат и прекосяват сцената Войници.

	__КРЕСИДА__
	Идат още.

	__ПАНДАР__
	Тъпаци, магарета, пънове! Плява и трици! Плява и трици! Помия след гощавката! Жалко, бързо мина! На Троила аз цял живот няма да му се нагледам! Остави ги! Какво ще ги гледаш! Орлите отминаха. Това е нищо! Гарги и чавки! Гарги и чавки! По-добре да съм Троил, отколкото Агамемнон с всичките му гърци!

	__КРЕСИДА__
	Сред тях е Ахил, а той е по-добър от твоя Троил.

	__ПАНДАР__
	Ахил? Един носач! Камила! Впрегатно добиче!

	__КРЕСИДА__
	Хайде, хайде!

	__ПАНДАР__
	Какво „хайде, хайде“! Ти очи нямаш ли? Вкус нямаш ли? Толкоз ли не можеш да разпознаеш истинския мъж? Или род, хубост, телосложение, мъжественост, красноречие, образование, учтивост, щедрост, доблест и така нататък не са подправките, които дават вкус и сладост на един мъж?

	__КРЕСИДА__
	Да, на един подправен мъж. Мъж-сладкиш, целият в стафиди и фурми, който, докато се оформи, фурната ти изстива!

	__ПАНДАР__
	Ама ти си една — човек не знае как ще се извъртиш и на какво ще заложиш!

	__КРЕСИДА__
	Залагам на гърба си, за да си пазя корема, на ума си — за да си пазя волята, на скритостта си — за да си пазя доброто име, на булото си — за да си пазя хубостта, и на тебе, чичо — за да ми помагаш в опазването на всички тези неща! И която от тези защити да избера, зная безброй хватки в нея.

	__ПАНДАР__
	Кажи ми една от тях!

	__КРЕСИДА__
	Главната от тях е да не ти казвам нищо. Така, ако не опазя онова, което не бих желала да ми бъде засегнато, поне ще се опазя от бързата разгласа на моето поражение. Освен ако мястото се подуе — тогава никакви хватки не помагат!

	__ПАНДАР__
	Ама и ти си една!

N	Влиза Момче.

	__МОМЧЕТО__
	Господарю, моят господар Троил иска да говори незабавно с вас.

	__ПАНДАР__
	Къде?

	__МОМЧЕТО__
	У дома ви. Там си сваля доспехите.

	__ПАНДАР__
	Добре, момчето ми. Кажи му, че идвам.
N	Момчето излиза.
	Боя се, че е ранен. Сбогом, племеннице!

	__КРЕСИДА__
	Сбогом, чичо!

	__ПАНДАР__
	Ще се върна скоро.

	__КРЕСИДА__
	О, убедена съм в това.

	__ПАНДАР__
	Един малък дар от Троил ще те убеди и в другото.

N	Излиза.

	__КРЕСИДА__
	Без дарове ти би бил един твърде бездарен сводник!
	Слова, сълзи, подаръци… С какво ли
	не действа той, любов да му измоли,
	а колко по е мил Троил за мен,
	не в неговите думи отразен!…
	Но предпазливо! Ангели сме ние,
	дорде мъжът желаното добие,
	а щом добие го, страстта му спада.
	В лова, в лова е мъжката наслада!
	Глупачка най-последна таз жена е,
	която всичко знае, а не знае,
	че любовта във мъжките гърди
	е „след“ съвсем различна от „преди“.
	Това закон е, от света по-стар:
	„Щом иска — роб е, щом го има — цар!“
	Затуй аз свойта обич всеотдайна
	ще пазя от обичния си в тайна!

N	Излиза.


>>	Трета сцена

N	В гръцкия стан.
N	Тръбен звук. Влизат Агамемнон, Нестор, Одисей, Диомед, Менелай и други.

	__АГАМЕМНОН__
	Царе, какъв потиснат яд е пуснал
	по бузите ви тая жълтеница?
	При всички хорски замисли до днес
	обширните гаранции, които
	надеждата е давала, след туй
	са се стеснявали. Беди и пречки
	изкълчват най-високите кроежи,
	тъй както възлите по тез места,
	където разните мъзги се срещат,
	смущават стройния растеж на бора
	и карат ствола му да се криви
	встрани от пътя си. При туй, царе,
	какво учудващо в това, че Троя
	подир седемгодишната обсада
	е още непристъпна, като знаем,
	че всяко дело, за което спомен
	достигнал е до наши дни, на дело
	се е отбивало от своя прицел
	и от предполагаемия начин,
	по който трябвало е да върви
	съгласно замислите? Щом е тъй,
	защо, царе, наричате „позор“
	делата си, когато те са само
	проверки, чрез които Зевс изпробва
	метала „Постоянство“ у човека?
	Каква е тънкостта на тоз метал,
	не става ясно, докато Фортуна*14
	[*14 _Фортуна_ (мит.) — римска богиня на щастието, случая и успеха; изобразявана с рог на изобилието, изсипващ монети, или с превързани очи, стъпила върху въртящо се колело.]
	усмихва се над нас: тогава всички —
	и смел, и плах; и твърд и мекосърд;
	и трезв, и луд; и учен, и невежа —
	изглеждат равни. Но когато тя
	навъси лик, различието духва
	с веялката си мощна и отвява
	фалшивото и лекото, а туй,
	което има ценност и тегло,
	остава непримесено и чисто.

	__НЕСТОР__
	Велики Агамемноне, със почит
	към твойта власт богоподобна Нестор
	ще доразвие мъдрите ти думи.
	Човеците се проверяват вярно
	в невярно време. Щом морето спи,
	рояк от плитки лодчици се носи
	по търпеливата му гръд наравно
	със тежките галери; ала щом
	разбойникът Борей*15 разсърди малко
	[*15 _Борей_ (мит.) — гръцки бог на северния вятър.]
	спокойната Тетида*16, вижте там
	[*16 _Тетида_ (мит.) — морска нимфа — нереида, — майка на гръцкия херой Ахил.]
	как крепкоребрият и тежък кораб,
	подскачайки между двете стихии
	като Пегас*17, разсича с остър кил
	[*17 _Пегас_ (мит.) — крилат кон, родил се от туловището на убитата от Персей Медуза. Впоследствие — символ на поетичното вдъхновение.]
	зелени водни хребети. А где е
	нищожната черупчица, която
	се мереше доскоро тъй нахално
	с величието? В пристана или
	нахранила Нептуна*18! Тъй делят се
	[*18 _Нептун_ (мит.) — римски бог на моретата, съответстващ на гръцкия Посейдон.]
	привидната и истинската храброст
	и в бурите, които изпровожда
	Фортуна на животните. При слънце
	за стадото мухата е по-страшна
	дори от тигъра, ала когато
	огънат злобни вихри коленете
	на възлестите дъбове, тя бързо
	укрива се, а стадото рогато
	отвръща с гняв на гневната съдба
	и на рева с мучене, в същи ключ
	със нейния!

	__ОДИСЕЙ__
			О, вожде и царю,
	велики Агамемноне, ти, който
	си мозък и гръбнак, сърце и дух
	на Гърция, чиято мисъл трябва
	да сбира мислите на всички нас,
	дай слух на Одисеевото слово!
	Напълно одобрявайки словата,
	в които ти, могъщи със властта си,
	и ти, почтени с възрастта си, толкоз
	премъдрости изрекохте, че твойто,
	о, Агамемноне, достойно беше
	да бъде в бронз излято, а пък твойто,
	о, сребровласи Несторе — да свърже
	с незрима връв, по-яка от оста
	на туй небе, слуха на всички гърци
	към твоя многоопитен език,
	та, казвам, одобрявайки ги, моля
	все пак да чуете, о, ти, всевластни,
	и ти, всемъдри, нещо и от мен!

	__АГАМЕМНОН__
	Ний слушаме те, умни Одисее,
	и по сме сигурни, че празни речи
	не ще открехнат твоята уста,
	отколкото, че няма ум да звънне
	в устата на проклетия Терсит!

	__ОДИСЕЙ__
	Отколе да е Троя разрушена
	и мечът Хекторов — осиротял,
	ако не беше следното:
	едноначалието се забрави
	и колкото са леките палатки
	във лагера ни, толкова, уви, са
	и лекомислените клики в него.
	Главнокомандващият щом не е
	единственият кошер, в който всички
	принасят свойто, как ще има мед?
	Нали когато заличи се рангът,
	еднакво хубави са висш и низш?
	Самите небеса, тоз център земен*19,
	[*19 _„център земен…“_ — според Птоломеевата астрономична система Земята била център на цялата Вселена.]
	планетите му — всичко съблюдава
	чин, място, старшинство, посока, срок,
	съотношение, годишно време,
	дълг, форма, съгласувани в един
	установен порядък; и затуй
	над другите, във сфера по-висока,
	на трон поставена е да царува
	величествената планета Слънце,
	която с поглед благ въздържа всички
	влияния на лошите планети
	и с царската си заповед застига
	добри и зли, неспъвана от нищо.
	Ала когато, лошо съчетани,
	планетите се пръскат във безреда,
	какви беди, разтрисания земни,
	въздушни смутове и морски бури,
	какви знамения, какви метежи,
	промени, ужаси крушат, разкъртват,
	изкореняват сговора семеен
	между царствата! Щом разклатим ранга,
	таз стълба към великите дела,
	линее всеки почин! Как ще могат
	сдружения, училища, еснафи,
	търговски връзки между градове,
	делени от морета, първородство,
	синовна почит, дълг към старостта,
	корони, скиптри, лаври да останат
	по своите места, щом няма ранг?
	Поотпуснете струната на ранга
	и слушайте какъв раздор на звуци
	веднага ще настане! Всяко нещо
	ще встъпи в битка срещу всички други!
	Послушните води ще се изпъчат
	над бреговете си и ще превърнат
	в огромно блато цялата земя;
	по-силният над слабия ще властва,
	баща си ще убива злият син;
	добро и зло, чиято вечна битка
	налага постоянната намеса
	на правосъдието, ще загубят —
	а с тях и правосъдието също —
	значенията си. Тогава всичко
	ще се сведе до силата, от нея
	до пожелаването, а от него
	до лакомията. И тая страст —
	вълчица ненаситна — неизбежно,
	изяла всичко друго, ще разкъса
	и себе си!
	Велики Агамемноне, такъв
	ще бъде хаосът, щом няма ранг,
	а на война, щом той не се зачита,
	назад потръгва общото, от много
	желание на всеки да напредне.
	Главнокомандващият няма власт
	над първия след него; той пък няма
	над следващия; той — над тоз след него;
	и тъй по примера на оня първи,
	презрял началството си, всеки чин
	бледнее от съперническа треска.
	Тоз наш недъг крепи града Приамов
	до днешен ден, не неговата сила.
	Да, с туй ще свърша тази сказка своя:
	от гръцка немощ е мощта на Троя!

	__НЕСТОР__
	Премъдро Одисей разкри недъга,
	от който страда нашата войска.

	__АГАМЕМНОН__
	Природата на болестта открил,
	какъв е цярът й?

	__ОДИСЕЙ__
	Великият Ахил, когото всички
	зоват „чело на нашата войска“,
	със слух, звънящ от таз въздушна слава,
	е станал свръхнадменен: в своя шатър
	лежи и се надсмива постоянно
	на плановете ни. Патрокъл с него
	цял ден измисля неприлични смешки
	в ленивото легло и със муцуни
	и грозни кривения — на които
	той вика „подражания“ — се гаври
	със всички ни. Понякога дори,
	велики Агамемноне, той в твойта
	върховна власт облича се и в нея
	като бездарен перчещ се актьор
	със ум в прасците, на когото стига
	да слуша дървения диалог
	на свойте гръмки стъпки със дъските,
	играе твоя образ, да, и с глас,
	приличен на разстроена звънарна,
	трещи слова, които и в устата
	на гръмогласния Тифон*20 пак биха
	[*20 _Тифон_ (мит.) — в гръцките легенди чудовище със змийски глави и страшен глас.]
	били хиперболи. При тази пошлост
	гигантският Ахил тресе от хохот
	леглото си и бурно ръкопляска:
	„Невероятно! Същи Агамемнон!
	Сега да видим Нестор! Хайде, кашляй,
	глади брада!“ Поискано — готово:
	живот и роля се събират, както
	две успоредни, сходни са като
	Венера и Вулкан*21, но що от туй?
	[*21 _„… сходни са като Венера и Вулкан…“_ (мит.) — богинята на любовта и красотата Венера била съпруга на куция и грозен бог на занаятите, ковача Вулкан.]
	Ахил реве: „Чудесно! Представи го
	как той се стяга нощем при тревога!
	Започвай, хайде!“ И сега е ред
	на възрастта и слабостта да станат
	предмет на смях. Хлапакът кашля, плюе
	и със трепереща ръка се мъчи
	да стегне бронята си, но не може.
	А нашият герой при тази гледка
	реве: „Патрокле, стига! Престани
	или ми дай стоманени ребра,
	че инак ще се пръсна!“ И така
	във всички наши — лични или общи —
	черти и навици, кроежи, битки,
	забрани, заповеди, бойни речи
	и речи за примирие — във всичко,
	без оглед дали вярно, или не,
	те двамата намират славна почва
	за глуми и нелепости!

	__НЕСТОР__
				Да, тъй е.
	И от държането на тези двама —
	които, както казва Одисей,
	войниците издигат в небесата —
	и други заразени са. Аякс
	е станал своенравен и се носи
	с навирен нос, и той като Ахила:
	седи във шатъра си и пирува
	с поддръжници, войната ни одумва,
	оракул същ, и дава на Терсита,
	чиято робска злъч сече злодумства
	като монетен двор, да ни сравнява
	със всяка смет и да подронва с туй
	авторитета ни, и то когато
	опасности заплашват ни отвред!

	__ОДИСЕЙ__
	Те нашата политика осъждат,
	наричайки я подла боязливост,
	предвиждането смятат за ненужно,
	ума презират и признават само
	ръката с меча. Умственият орган,
	решаващ колко воина да хвърлим
	във нужния момент и с помощта
	на дълги наблюдения отгатващ
	числото на противника, тоз орган
	за тях не струва колкото кутрето
	на лявата ръка, за тях трудът му
	е празен труд, стратегия на книга;
	и тъй зарад размаха й могъщ
	поставят стенобойната машина
	над ловкостта на оня майстор, който
	я е създал, и над онез умелци,
	които удара й направляват
	със тънкостта на свойте умове.

	__НЕСТОР__
	По тази сметка конят на Ахил
	ще струва колкото една дузина
	Ахиловци!

N	Тръбен звук.

	__АГАМЕМНОН__
			Кой иде, Менелае?

	__МЕНЕЛАЙ__
	От Троя!

N	Влиза Еней.

	__АГАМЕМНОН__
		Какво търсиш, чужденецо?

	__ЕНЕЙ__
	Не е ли този шатърът, във който
	живее царственият Агамемнон?

	__АГАМЕМНОН__
	Да, този е.

	__ЕНЕЙ__
		Тогаз дали ще може
	един троянски княз да поднесе
	послание пред царския му взор?

	__АГАМЕМНОН__
	Той може да го стори в безопасност,
	по-здрава от ръката на Ахила,
	пред всички елински царе, които
	наричат Агамемнона свой цар!

	__ЕНЕЙ__
	Учтива милост, здрава безопасност!
	А как да разпознае чужденецът
	високоцарствения негов лик
	сред другите лица на смъртни?

	__АГАМЕМНОН__
				Как ли?

	__ЕНЕЙ__
	Попитах тъй, за да пробудя свойта
	почтителност към него и подготвя
	страните си да поздравят лика му
	с румянец като този на зората,
	когато среща юношата Феб*22.
	[*22 _Феб_ (мит.) — друго име на Аполон.]
	О, кой е богът, слязъл между смъртни?
	О, кой е царственият Агамемнон?

	__АГАМЕМНОН__
	Дали ни се надсмива, или в Троя
	са всички тъй изискано любезни?

	__ЕНЕЙ__
	Любезни са, царю, сърдечни, мили,
	като такива те се славят в мир,
	но щом бойци дотрябват, всички имат
	добра ръка, бърз поглед, верен меч
	и, слава Зевсу, доблестно сърце,
	каквото никой… Но мълчи, Енее!
	Троянецо бъбриви, пръст на устни!
	Похвалата — и вярна — носи срам,
	щом казва си я хваленият сам,
	а слава до Олимп тя носи чак,
	щом каже я през зъби твоят враг!

	__АГАМЕМНОН__
	Троянецо, не си ли ти Еней?

	__ЕНЕЙ__
	Ахеецо, това е мойто име!

	__АГАМЕМНОН__
	Кажи ми за какво дошъл си тук!

	__ЕНЕЙ__
	Вестта ми е за Агамемнон само!

	__АГАМЕМНОН__
	От Троя вести той не слуша частно!

	__ЕНЕЙ__
	И не за да му шепна тя ме праща!
	С тръбач аз ида, за да го събудя,
	та неговата власт да чуй вестта ми
	с наострен слух!

	__АГАМЕМНОН__
			Свободно говори,
	троянецо! Часът, във който идеш,
	не е часът за сън на Агамемнон.
	И за да знаеш, че е буден, той
	самичък ти го казва!

	__ЕНЕЙ__
			Хей, тръбачо,
	надуй тръбата си и проникни
	със звънък глас във тез лениви шатри,
	та всеки дързък грък да чуе туй,
	което Троя иска да се знае!
N	Тръбен звук.
	Велики Агамемноне, във Троя
	ний имаме боец един безстрашен,
	Приамов син, на име Хектор, който,
	усещайки, че почва да ръждясва
	от вялото примирие, ме прати
	да кажа туй: Царю, князе, велможи,
	ако сред вас намира се един
	да слага мъжка слава над удобства,
	да търси чест, не гледайки опасност,
	да знае дълг и да не знае страх,
	да люби милата си не на думи,
	а тъй, че красотата и честта й
	да е готов със меч да отстои,
	към него е отправено това
	предизвикателство — самият Хектор
	пред погледа на гърци и троянци
	ще защити честта на свойта мила,
	която е по-дивна, умна, вярна
	от всякоя, която нявга грък
	държал е във прегръдки! Утре сутрин
	на половина път между стените
	на Троя и ахейските палатки
	тръбата му ще викне на двубой
	тоз, който ще посмее да излезе
	насреща му. Ако яви се някой,
	със него Хектор ще кръстоса меч;
	ако ли не, завърнал се във Троя,
	ще каже той, че гръцките жени
	са тъмнокожи и не заслужават
	треска от копие! Това е всичко.

	__АГАМЕМНОН__
	Това ще бъде казано, Енее,
	на всички влюбени във този стан;
	не се ли отзове на него никой,
	то, значи, няма влюбени сред нас.
	Но ние сме войници, а нима е
	войник войникът, който страст не знае?
	Така че ще извадим за двубоя
	достоен меч. Щом няма друг — то моя!

	__НЕСТОР__
	И му кажи от мене, който бил съм
	младеж, когато дядо му е сукал,
	че ако тук не се намери кой
	да вдигне меч за любовта си, Нестор,
	скрил сребърна брада с подбрадник златен
	и стегнал в твърда броня слаби мишци,
	безстрашно ще го срещне и ще викне:
	„Любимата ми беше по-прекрасна
	от баба ти!“; и младата му кръв той
	ще убеди, че е било така,
	със таз безкръвна старческа ръка!

	__ЕНЕЙ__
	Небето да ви пази от подобен
	недостиг на младежи!

	__ОДИСЕЙ__
			Чул те Зевс!

	__АГАМЕМНОН__
	Енее благородни, дай ръка
	да те почерпя в царския си шатър!
	Ахил и всички елински велможи
	ще чуят туй, което ни предложи,
	а ти ела и гост се чувствай драг
	в дома на благородния си враг!

N	Излизат всички освен Одисей и Нестор.

	__ОДИСЕЙ__
	Чуй, Несторе!

	__НЕСТОР__
			Приказвай, Одисее!

	__ОДИСЕЙ__
	Един зародиш имам във ума си,
	посъкрати му срока да узрее!

	__НЕСТОР__
	Какъв е той?

	__ОДИСЕЙ__
			Такъв е той:
	Тъп клин здрав пън разцепва. Гордостта,
	която ний до семе да презрее
	оставихме у буйния Ахил,
	така изду шушулка, че не я ли
	изскубем днес, ще се разпука утре
	и всички ни ще задуши със бърза
	разсейка от злини!

	__НЕСТОР__
			Какво предлагаш?

	__ОДИСЕЙ__
	Макар че Хектор е отправил свойто
	предизвикателство към всички гърци,
	то явно се отнася до Ахила.

	__НЕСТОР__
	Да, замисълът му е по-прозрачен
	от резултат при сбор на дребни цифри,
	така че без съмнение Ахил,
	дори да беше с мозък по-безплоден
	от дюните на Либия (макар че
	и неговият — вижда Аполон! —
	е доста песъчлив!), той — казвам, — мигом
	ще се досети, че не друг, а сам
	е цел на Хектор.

	__ОДИСЕЙ__
			И ще се откликне?

	__НЕСТОР__
	Надявам се. Кой друг освен Ахила
	могъл би според тебе да лиши
	от слава Хектора? Макар че боят
	ще е безкръвен, той ще е проверка
	за силите ни, тъй като от него
	троянците най-вкусното ни блюдо
	ще вкусят с най-чувствително небце
	и вярвай, Одисее, нашто име
	ще бъде сложено на карта в туй
	забавно състезание, защото
	от частния му изход — лош, добър —
	като от мостра ще се прави извод
	за общото. Тъй уводите — кратки
	в сравнение с грамадните обеми
	на книгите, в които ни въвеждат —
	съдържат в детски образ исполина
	на бъдните развития: тоз, който
	излезе срещу Хектора, ще бъде
	избран от нас; и туй, че ний ще сме
	размесили душите си в тоз избор,
	ще го направи еликсир, получен
	чрез изпаряване на най-доброто
	от всички нас. И ако той пропадне,
	кой тук сред нас ще придобие тази
	самоувереност на победител,
	която управлява всеки мускул,
	тъй както мускулите управляват
	лъка и меча?

	__ОДИСЕЙ__
			Несторе, прощавай,
	но, струва ми се, тъкмо затова
	не е добре Ахил да среща Хектор.
	Като добри търговци да покажем
	по-долното по-първо с мисълта,
	че може купувачът да го вземе.
	Ако не го хареса, по-доброто
	ще блесне двойно, като го измъкнем
	след лошото. Недей се съгласява
	на среща между Хектор и Ахил!
	След нея, при победа и провал,
	с лай тичат две опасни сетнини!

	__НЕСТОР__
	Очите ми са стари и не виждат.
	Кои са те?

	__ОДИСЕЙ__
			Ако Ахил не беше
	така надменен, би била и наша
	честта, която той би снел от Хектор;
	но той и без това тъй вири нос,
	че победи ли, по-добре ще бъде
	да се печем под африканско слънце,
	отколкото под жарещия присмех
	на неговия поглед! А, обратно,
	пропадне ли, ний всички ще удавим
	високото си име във позора
	на нашия избраник. Затова
	да разрешим въпроса „кой“ със жреби
	и да направим оня пън, Аякс,
	да го изтегли. Всички едногласно
	ще го венчаем „първи наш боец“
	и, вярвай ми, това ще бъде цяр
	за мирмидонеца*23, навикнал той
	[*23 _„… за мирмидонеца…“_ — мирмидонците били гръцко племе, населяващо остров Егина. В Троянската война от него била съставена войската на Ахил. В случая се подразбира именно той.]
	единствен да се плакне във възхвали,
	и ще му смъкне гребена, по-ярък
	от шарения пояс на Ирида*24!
	[*24 _Ирида_ (мит.) — гръцка богиня на дъгата.]
	Ако Аякс — глупакът му! — надвие,
	ще го обсипем с лаври; ако падне,
	ще казваме, че имаме в запас
	от него по-добри. И тъй, и тъй
	кроежът ни ще стигне свойта цел:
	издигайки Аяксовата сила,
	оскубваме перата на Ахила!

	__НЕСТОР__
	Вкусът на твойта мисъл, Одисее,
	харесва ми. Ела със мен — добре е
	и Агамемнон бързо да я вкуси.
	Те трябва да се сдавят помежду си
	и твоят начин верен е и прост:
	две кучета — една-едничка кост!

N	Излизат.



>	Второ действие
>>	Първа сцена

N	В гръцкия стан.
N	Влизат Аякс и Терсит.

	__АЯКС__
	Терсите!

	__ТЕРСИТ__
	А какво ще стане, ако Агамемнон, този велик бълховодец и военмочалник, заболее от циреи? И се покрие с тях целият от глава до пети?

	__АЯКС__
	Терсите!

	__ТЕРСИТ__
	И те почнат да се пукат и той цял стане един цирей и се пукне и изтече?

	__АЯКС__
	Куче!

	__ТЕРСИТ__
	Поне тъй ще излезе нещо съществено от него. А то досега — нищо!

	__АЯКС__
	Смес от вълк и кучка, не чуваш, а? Тогава на ти да почувстваш!

N	Бие го.

	__ТЕРСИТ__
	Гръцката чума да те тръшне дано! Глупав мелез, цар без пипе, говежди мозък!

	__АЯКС__
	Говори, плесенясало тесто, говори! Аз тебе с бой ще те науча на възпитание!

	__ТЕРСИТ__
	Първо аз тебе с подигравки ще науча на ум! Но май че конят ти по-лесно ще назубри цяла проповед, отколкото ти — една молитва. Само това знаеш — да биеш! От шап да пукнеш, кранта недна!

	__АЯКС__
	Ще кажеш ли какво обявиха, мухоморко отровна?

	__ТЕРСИТ__
	Ти безчувствен ли ме смяташ, та ме биеш така!

	__АЯКС__
	Какво обявиха?

	__ТЕРСИТ__
	Че си явен глупак, това обявиха!

	__АЯКС__
	Млък, таралеж бодлив, млък, че както ме сърбят ръцете!

	__ТЕРСИТ__
	Дано те засърби всичко от главата до петите и да трябва аз да те подръгна! Ще ти разчеша най-хубавата краста в цяла Елада!… А като трябва да се биеш с троянците, си по-бавен от всеки друг!

	__АЯКС__
	Какво обявиха, питам!

	__ТЕРСИТ__
	През час ругаеш и се подиграваш на Ахила, а му завиждаш на величието, както Цербер*25 на Прозерпина — за хубостта й. Като него лаеш и ти!
	[*25 _Цербер_ (мит.) — триглаво куче, което пазело изхода на древния ад, чиято владетелка била Прозерпина, и пускало всекиго да влезе, но никого — да излезе.]

	__АЯКС__
	Мълчи, ти казвам!

	__ТЕРСИТ__
	Защо не биеш Ахила? Не си по-хилав от него…

	__АЯКС__
	Краешник мухлясал!

	__ТЕРСИТ__
	… ама той ще те натроши с юмрук, както моряк троши сухар!

	__АЯКС__
	Ах ти, кучи син!

N	Бие го.

	__ТЕРСИТ__
	Бий! Бий!

	__АЯКС__
	Ах ти, колело за мъчение!

	__ТЕРСИТ__
	По-силно, благородни глупако. Ти имаш в главата си толкоз мозък, колкото аз — в лакътя си! Всеки малоумен може да ти даде ум на тебе! Бива те само да трепеш троянци, а всички, дето имат малко пипе в главата, те купуват и продават като варварин-роб! Ако продължаваш да ме биеш, ще те подхвана от петите и ще тръгна нагоре педя по педя, ще те опиша целия, дръвнико безмилостни!

	__АЯКС__
	Мръсно куче!

	__ТЕРСИТ__
	Крастав княз!

	__АЯКС__
	Шугав пес!

N	Бие го.

	__ТЕРСИТ__
	Велик воин — глупак двоен! Бий, простако! Бий, добиче! Удряй, удряй още!

N	Влизат Ахил и Патрокъл.

	__АХИЛ__
	Какво става тук, Аяксе? Защо го налагаш? Терсите, какво има?

	__ТЕРСИТ__
	Виждаш ли го този тук? Виждаш ли го?

	__АХИЛ__
	Да, защо?

	__ТЕРСИТ__
	Не, погледай го!

	__АХИЛ__
	Гледам го. Е?

	__ТЕРСИТ__
	Не, хубаво го гледай!

	__АХИЛ__
	Ето, гледам го хубаво. И какво ще стане?

	__ТЕРСИТ__
	От гледане — нищо. Защото той вече е отгледан и е станал, какъвто си е. Казва се Аякс.

	__АХИЛ__
	Известно ми е това, магаре!

	__ТЕРСИТ__
	И на мен ми е известно това магаре, но то само не се познава!

	__АЯКС__
	Затова те бия!

	__ТЕРСИТ__
	Бре, бре! Една искрица от остроумие! Всичките му са такива, с уши ей дотук! Аз му разтърсих мозъка с подигравки по издъно, отколкото той — моите кокали с удари. Умът му е колкото една стотна от ума на врабче и пак му е много! Той има разсъдък в корема и черва в главата! Знаеш ли ти, Ахиле, какво си мисля за него?

	__АХИЛ__
	Какво?

	__ТЕРСИТ__
	Мисля си, че той…

N	Аякс го заплашва.

	__АХИЛ__
	Остави го, Аяксе!

	__ТЕРСИТ__
	… че той няма толкова мозък…

N	Аякс пак го заплашва.

	__АХИЛ__
	Трябва да те държа!

	__ТЕРСИТ__
	… колкото да запуши с него ухото на иглата на Елена, заради която е дошъл да се бие.

	__АХИЛ__
	Достатъчно за днес, глупако!

	__ТЕРСИТ__
	И аз му казвам, че ми е достатъчно за днес, та да има остатъчно за утре, но глупакът не ще да слуша! Ето го, на, гледай го!

	__АЯКС__
	Ах ти, куче проклето, аз ще ти!…

	__АХИЛ__
	Остави го, Аяксе! Нима ще си мериш ума с един глупак?

	__ТЕРСИТ__
	Няма, не бой се! Той си знае, че всеки глупак ще го удари оземи!

	__ПАТРОКЪЛ__
	Отлично, Терсите!

	__АХИЛ__
	Но за какво е тази свада?

	__АЯКС__
	Поисках от тоя злокобен бухал да ми каже какво гласи обявлението, а той ми се подигра!

	__ТЕРСИТ__
	Аз не съм ти слуга!

	__АЯКС__
	Хайде, хайде!

	__ТЕРСИТ__
	Аз служа тук доброволно!

	__АХИЛ__
	Последната ти служба не беше от доброволните. Доброволецът беше този, който те налагаше, а на тебе се налагаше да търпиш. И тази служба ти е редовна.

	__ТЕРСИТ__
	Точно така. И на тебе остроумието ти е в мишците или човек да не съм! Много нещо ще извади Хектор от главите ви, ако ви ги смачка и на двамата! Все едно, че троши кухи орехи, без ей толкоз ядка!

	__АХИЛ__
	А, и срещу мене, така ли?

	__ТЕРСИТ__
	Одисей и Нестор, на когото мозъкът е бил мухлясал, преди на вашите дядовци да са им покарали млечните зъби, са ви зажеглили като два вола и ви бодат да теглите ралото на войната!

	__АХИЛ__
	Как, как?

	__ТЕРСИТ__
	Както чувате! „Дий, Ахиле! Дий, Аяксе! Дий!…“

	__АЯКС__
	Аз ще ти отрежа езика!

	__ТЕРСИТ__
	Няма значение. И след това все ще мога да говоря колкото тебе!

	__ПАТРОКЪЛ__
	Стига толкоз! Мълчи вече!

	__ТЕРСИТ__
	Кой? Аз? Защото така е рекла кучката на Ахила?

	__АХИЛ__
	И ти си го получи, Патрокле.

	__ТЕРСИТ__
	Аз ще ви видя и двамата обесени за глупост, преди да стъпна в шатрите ви! Минавам на страната на умните, напускам вашата сбирщина от дръвници!

N	Излиза.

	__ПАТРОКЪЛ__
	Добър ти път!

	__АХИЛ__
	За обявлението сред войската
	ти искаш да узнаеш. Утре Хектор
	във единайсет щял да се яви
	с тръбач между стените на града
	и стана ни и на двубой да викне
	боеца, който дръзнал би да каже…
	какво, не помня… Глупости!… Е, сбогом!

	__АЯКС__
	Как тъй „Е, сбогом“? Кой ще му излезе?

	__АХИЛ__
	Не знам. Ще теглят жребий. Инак Хектор
	би знаел кой!

N	Излиза, следван от Патрокъл.

	__АЯКС__
			За себе си намеква.
	Ще ида да узная кой ще бъде!

N	Излиза.


>>	Втора сцена

N	Дворецът на Приам в Троя.
N	Влизат Приам, Хектор, Троил, Парис и Хелен.

	__ПРИАМ__
	След толкоз кръв и речи Нестор пак
	от името на гърците ни пише:
	„Върнете ни Елена и с това
	щети, обиди, загуби на време,
	труд, рани, близки паднали и всичко,
	погълнато и недосмляно още
	от ящната война, ще сметнем ние
	зачеркнато!“ Какво ще каже Хектор?

	__ХЕКТОР__
	Макар от гърците да се страхувам
	не повече от всеки тук сред вас —
	ако въпросът е за мене лично, —
	о, царствени Приаме, макар мъж,
	не знам жена по-мека, по-готова
	боязън да попива като гъба,
	по-склонна да се пита: „Ами после?“
	от Хектора. Бедата на мира
	е във безгрижието, и — обратно —
	съмнението е светилник в мрака,
	фитил, откриващ всяко гнойно джобче
	на раната. Да им дадем Елена!
	Откак започна разпрата, животът
	на всякоя от жертвите, които
	тя взе от нас като жесток десятък —
	а те са хиляди! — не е по-евтин
	от нейния. За нашите говоря.
	Ако загубили сме толкоз наши
	единствено за да запазим нея,
	която не е наша и дори
	да има наше име, пак едва ли
	ще струва колкото един от тях,
	тогаз какво зърно от разум има
	в това да я държим?

	__ТРОИЛ__
			Фу, срамно, братко!
	Нима честта и царственото име
	на нашия вселяващ страх баща
	ти теглиш на търгашески везни
	със прости драмове? Нима ще мериш
	безкрайната му власт със помощта
	на педите и лактите, които
	зовеш „зърна от разум“? Срамно! Фу!

	__ХЕЛЕН__
	Не ме учудва, че така кълвеш
	зърната разум. Липсват ти — затуй!
	Май трябва цар Приам да управлява
	без разум, затова че ти без разум
	съветваш го да управлява тъй!

	__ТРОИЛ__
	Ти търсиш, братко-жрецо, мека дрямка
	и сладък блян. Със разум подплатил си
	и ръкавиците си. Той те учи,
	че неприятелят ти иска злото,
	че мечът може да ти стори зло,
	че злото е добре да се избягва,
	защо тогаз се чудим, че ти, братко,
	щом зърнеш грък със меч в ръка, веднага
	ще окрилиш с крилатия си разум
	петите си и от врага ще драснеш
	като Меркурий*26 от гнева на Зевса
	[*26 _Меркурий_ (мит.) — римски бог на търговците и крадците, съответстващ на Хермес у гърците; вестител на боговете.]
	или звезда, изскочила във мрака
	от свойта сфера? Щом ще дирим разум,
	вратите да заключим и заспим!
	Добива храбрият сърце на заек,
	щом тъпче се със твоя клисав разум;
	те, тези думи: „разум“, „предпазливост“,
	отпред са разум, а отзад пъзливост!

	__ХЕКТОР__
	Но тя не струва, колкото ни струва!

	__ТРОИЛ__
	Нещата имат стойността, която
	им даваме!

	__ХЕКТОР__
		Но стойността зависи
	не само от вкуса и склонността
	на оценителя, но и от туй
	какви са качествата на предмета.
	На дребен бог да служиш тежка служба
	е идолопоклонство и от лудо
	самовнушение е болен, който
	достойнства търси и открива гдето
	във същност няма и следа от тях!

	__ТРОИЛ__
	Аз вземам днес жена и в моя избор
	насочват волята ми Слух и Взор —
	кормчии опитни между скалите,
	на име Страст и Разум. Как след туй,
	дори и волята ми да е вече
	изстинала към прежния си избор,
	жена си да оставя, ако искам
	самият аз да си остана с чест?
	Не връщаме плата на продавача,
	когато го изцапаме. В сметта
	не хвърляме остатъка от гозба,
	когато сме наситени. Реши се,
	че Парис длъжен е да отмъсти
	на гърците. Единодушно вие
	платната му издухте с гръмки речи;
	вода и вятър вечния си спор
	пред него прекратиха и той стигна
	жадувания пристан и в отплата
	за старата ни леля Хезиона*27,
	[*27 _Хезиона_ (мит.) — сестра на Приам, която, омъжена за саламинския цар Теламон, му родила син Аякс.]
	която гърците държат във плен,
	докара тук една царица тяхна,
	чиято хубост прави да изглеждат
	набръчкан образът на Аполон
	и вехнещо — лицето на Зората.
	Защо държим я? Те защо държат
	в плен леля ни! „Достойна ли е тя
	да я държим?“ Как не, когато тя е
	тоз рядък бисер, който в път отправи
	безчетни кораби и във търговци
	превърна толкоз истински царе!
	Ако поддържате, че бе разумно
	да тръгне той (а кой ще го осъди,
	когато всички викахте му: „Хайде!“)
	и че донесе тук достойна плячка
	(а кой ще отрече това, когато
	вий, зърнали я, ахнахте: „О, чудо!“),
	тогаз защо, плода на своя разум
	сега отрекли, вършите постъпка,
	която и менливата Фортуна
	не ще извърши? Да обезцените
	онуй, което считахте по-ценно
	от цялата земя! О, кражба срамна:
	веднъж, защото, похитили нещо,
	след туй го връщаме; и дваж, защото,
	откраднали го в чужди край със взлом,
	не смеем да го браним в своя дом!

	__КАСАНДРА__ _(отвън)_
	Плачете всички!

	__ПРИАМ__
			Кой крещи така?

	__ТРОИЛ__
	Сестра ни, лудата!

	__КАСАНДРА__ _(отвън)_
			Плачете всички!

	__ХЕКТОР__
	Касандра е наистина!

N	Влиза с разпусната коса и в транс Касандра.

	__КАСАНДРА__
				Плачете!
	Да имах хиляди очи, аз бих ги
	напълнила с пророчески сълзи!

	__ХЕКТОР__
	Сестрице, стига! Успокой се! Стига!

	__КАСАНДРА__
	Девици, възрастни, изпити старци
	и вий, кърмачета, които друго
	освен плача не знаете, плачете
	с мен заедно! Навреме първа вноска
	да изплатим от бъдещия вопъл
	над воплите! Ридай, о, град злочест!
	Учете се да стенете, троянци!
	Очаква гибел хубавата Троя!
	Родената от теб главня, Хекубо*28,
	[*28 _„… родената от теб главня, Хекубо…“_ — Хекуба — царица на Троя, съпруга на Приам, преди да роди Парис, сънувала, че ражда пламтяща главня, от която изгаря Троя. Жреците искали детето да бъде умъртвено, за да бъде спасен градът, но родителите му се противопоставили, като само го изпратили да бъде отгледано от овчари, незнаещи за неговия произход.]
	ще ни подпали всички! Илион,
	така зарад Елена ти пострада —
	или върни я, или ставай клада!

N	Излиза.

	__ХЕКТОР__
	Не чувстваш ли, о, пламенни Троиле,
	душевно угризение от туй
	високо ясновидство на сестра ни?
	Или кръвта ти тъй е полудяла,
	че ни разумно слово, ни боязън
	от изход лош на лошо дело могат
	да я смирят?

	__ТРОИЛ__
			Ако ме питаш, братко,
	не бива да решаваме дали
	е право, или не известно дело,
	по туй какъв успех ще има то;
	и също тъй не бива дух да губим,
	защото се е смахнала Касандра.
	Безумните й пристъпи не могат
	да принизят една война, в която
	тук всеки е заложил свойта чест!
	Самият аз от нея имам полза
	не повече от всеки син Приамов
	и Зевс да ни опази от постъпки,
	способни да подтикнат към упорство
	най-буйните сред нас.

	__ПАРИС__
			В противен случай
	светът осъдил би за безразсъдство
	и мен, и вас. Но аз кълна се в Зевса,
	че вашето съгласие придаде
	крила на склонността ми и пресече
	страха, съпътстващ дръзкия ми план!
	Защото колко струват две ръце?
	Каква защита те ми биха дали
	срещу напора на онез, които
	щях неминуемо да разгневя?
	Макар че, да би трябвало аз сам
	да срещна трудностите и да имах
	за туй възможност, както имам смелост,
	заклевам се пред всички ви, че Парис
	не би се дръпнал от това, което
	веднъж е предприел.

	__ПРИАМ__
			Говориш, сине,
	замаян от любовната наслада.
	За теб медът е, жлъчката — за тях;
	не е учудващо, че нямаш страх!

	__ПАРИС__
	Царю, да си запазя сладостта
	от хубост като тази на Елена,
	не е единствен подтик мой: аз искам
	петното от това, че съм я грабнал,
	да излича със славата от туй, че
	съм я запазил своя. Представи си
	какъв позор за нея, какъв удар
	за твойта чест, какъв плесник за мен
	ще бъде изведнъж да се откажем
	от правото на собственост над нея,
	принудени със сила! Не, не може
	такъв безславен стрък да пусне корен
	в тез царствени сърца! Аз зная, няма
	сред низкия народ един тъй низък,
	че меч да няма, смелост да му липсва,
	щом трябват за Елена; нито има
	сред знатните един тъй знатен, че
	живот да пази, смърт да иска друга,
	Елена щом залогът е. Повтарям:
	достойна е за всяка кръв пролята
	таз хубост без подобна на земята!

	__ХЕКТОР__
	Ти, Парисе, и ти, Троиле, също
	говорихте и свързано, и ясно,
	ала повърхностно. Младежи вий сте,
	а младежта съгласно Аристотел*29
	[*29 _Аристотел_ — един от честите анахронизми на Шекспир. Гръцкият философ Аристотел от Стагира (384–322 г. пр.н.е.) е живял много след времето на Троянската война.]
	не е способна да се занимава
	с морална философия. Вий двама
	си служите със доводи, които
	раздухват повече бурливи чувства,
	отколкото ни водят към разумно
	решение между добро и лошо;
	защото страст и мъст са към гласа на
	разсъдъка по-глухи от змията.
	Законът на природата изисква,
	което чуждо е, да се възвръща
	на собственика му; а где в света
	ще се намери собственост по-силна
	от тази на съпруга над жена му?
	И ако щението често стъпква
	природния закон дотам, че даже
	високи духове му се опълчват,
	снизили се до слепите си страсти,
	то всяко уредено общество
	и друг закон познава, който смачква
	най-упоритите и непокорни
	в желанията си. Ако Елена
	жена на Менелай е — а се знае,
	че тя му е такава, — тез закони,
	природен и обществен, искат гръмко
	възвръщането й. Да се упорства
	във злото, не смекчава това зло,
	а само го засилва. Туй е мойто
	становище. Но въпреки това
	съгласен съм, о, буйни мои братя,
	да задържим Елена за това, че
	във нея тук заложили сме всички
	и общата, и личната си чест!

	__ТРОИЛ__
	Да, ти допря живеца на въпроса!
	Ако не бе честта за нас причина,
	по-важна от възбудените страсти,
	бих казал, че не бива за Елена
	да се пролива вече нито капка
	троянска кръв. Но нейната защита,
	о, Хекторе, за нас въпрос на чест е
	и шпора към извършване дела,
	които днес ще разгромят врага ни,
	а в бъдни дни ще подарят на нас
	безсмъртие. Защото — предполагам —
	безстрашният ни Хектор срещу всички
	богатства на света не би изпуснал
	възможност за победа като тази,
	която ни приветства от челото
	на утрешните битки!

	__ХЕКТОР__
			Аз съм с теб,
	израстъко на славния Приам!
	Предизвикателство аз пратих дръзко
	до мудните и каращи се знатни
	от стана на ахейците, което
	ще сепне сънните им духове.
	За главния им вожд дочух, че дреме,
	а дрязгите растели в това време.
	Туй, вярвам, ще го стресне!

N	Излизат.


>>	Трета сцена

N	В гръцкия стан, до шатъра на Ахил.
N	Влиза Терсит.

	__ТЕРСИТ__
	Ами сега, Терсите? Загубих се в лабиринта на яростта си! Нима тоя слон Аякс ще ме победи? Той ме бие, а аз го оплювам. Добра разплата, няма що! Бих искал да е обратното — аз да го бия, а той да ме оплюва! Огън и жупел, ще се науча на заклинания, дяволи ще викам, но ще видя плода на своята ярост! А този Ахил, който само се превзема, че умеел да превзема крепости! Ако Троя чака тези двама зидорушители, зидовете й ще си стоят, докато рухнат от старост! О, Зевсе гръмовержецо, дано престанеш да бъдеш цар на боговете, и ти, Меркурий, дано загубиш змийската мощ на жезъла си, ако не им отнемете и тази малка, невероятно малка наличност от мозък в главите им, която — както и най-невежият знае — е така обилно оскъдна, че тези двама гиганти муха от паяк не могат отърва, без да измъкнат тежки мечове, за да разсекат паяжината му. А след тях чумата да порази и целия ни лагер! Или не чумата, а неаполитанската болест*30 — такова наказание по ще отговаря за тези, които са дигнали цяла война заради една цепка… на женска фуста. Това е. Казах си молитвата, сега дяволът на злобата да каже „Амин“!… Велики Ахиле! Господарю!
	[*30 _„… неаполитанската болест…“_ — става дума за сифилиса.]

N	Влиза Патрокъл.

	__ПАТРОКЪЛ__
	Кой вика? Терсите, ти ли си? Хайде, мили, кажи няколко хапливи думички!

	__ТЕРСИТ__
	Ако ми беше дошло наум преди малко за подправените монети, щях да те опитам и тебе на зъб. Но нищо.
N	Настрани.
	Дано се струпаш сам върху себе си, сиреч: да те обсипят боговете с общите дарове на човечеството — глупостта и невежеството! Небето да те опази от умен наставник и да те отмине всяко въздържание! Да ти бъдат страстите едничко ръководство, докле издъхнеш и тогава, ако тая, дето те увива в савана, каже, че си хубав труп, да мога да се закълна, че тя други освен прокажени не е виждала! Амин!… Къде е Ахил?

	__ПАТРОКЪЛ__
	Я, ти си бил набожен! Това молитва ли беше?

	__ТЕРСИТ__
	Да. И дано се сбъдне!

	__ПАТРОКЪЛ__
	Чул те Зевс!

N	Влиза Ахил.

	__АХИЛ__
	С кого говореше?

	__ПАТРОКЪЛ__
	С Терсит. Ей го!

	__АХИЛ__
	Къде? Къде?… Ха, върна ли се? О, мой лек за леко храносмилане, сиренце послеобедно мое, защо те нямаше толкова дни на трапезата ми? Хайде, почвай! Какво е Агамемнон, Терсите?

	__ТЕРСИТ__
	Твой началник. А какво е Ахил, Патрокле?

	__ПАТРОКЪЛ__
	Твой господар. А ти какво си, Терсите?

	__ТЕРСИТ__
	Твой познавач. А какво си ти, Патрокле?

	__ПАТРОКЪЛ__
	Ти ме познаваш — ти кажи!

	__АХИЛ__
	Кажи му, кажи му!

	__ТЕРСИТ__
	Ще спрегна всички наведнъж: Агамемнон е началник на Ахил; Ахил е мой господар; аз съм познавач на Патрокъл, а Патрокъл е глупак!

	__ПАТРОКЪЛ__
	Ах, негодник!

	__ТЕРСИТ__
	Успокой се, глупако! Не съм завършил.

	__АХИЛ__
	Той е неприкосновен*31. Продължавай, Терсите!
	[*31 _„… той е неприкосновен…“_ — шутовете се ползвали с правото — невинаги спазвано, разбира се — да говорят безнаказано горчиви истини.]

	__ТЕРСИТ__
	Агамемнон е глупак. Ахил е глупак. Терсит е глупак. И Патрокъл е глупак, повтарям го пак.

	__АХИЛ__
	Сега доказателствата! Хайде!

	__ТЕРСИТ__
	Агамемнон е глупак, защото иска да заповядва на Ахил. Ахил е глупак, защото се оставя на Агамемнон да му заповядва. Терсит е глупак, защото служи на такъв глупак. А Патрокъл е глупак поначало.

	__ПАТРОКЪЛ__
	А защо да съм глупак?

	__ТЕРСИТ__
	Отнеси въпроса до Създателя. Аз знам, че си и толкоз… Вижте кой иде!

N	Влизат Агамемнон, Одисей, Нестор, Диолгед, Аякс и Калхас.

	__АХИЛ__
	Не искам да говоря с никого. Терсите, с мене в шатъра!

N	Излиза.

	__ТЕРСИТ__
	Всичко е чиста проба мошеничество, измамничество и надхитряне! И за какво? Заради една курва и един рогоносец! Отличен предлог за човеците да се цепят на враждебни лагери, за да си цепят главите едни на други! Дано ги хване сухият лишей и двамата, а другите от война и блудство да изпукат!

N	Излиза.

	__АГАМЕМНОН__
	Къде е цар Ахил?

	__ПАТРОКЪЛ__
			Във своя шатър,
	но не добре със здравето, царю.

	__АГАМЕМНОН__
	Върви и съобщи му, че сме тук.
	Той нашите посланици нахока
	и ние, посещавайки го, вършим
	простъпка спрямо своите права.
	Кажи му туй, за да не би да мисли,
	че страх ни е пред него да повдигнем
	въпроса за властта си или че
	не знаем кой какво е!

	__ПАТРОКЪЛ__
				Ще му кажа.

N	Излиза.

	__ОДИСЕЙ__
	Видяхме го с очите си пред входа на неговия шатър. Не е болен.

	__АЯКС__
	Болен е и още как! От лъвска болест е болен той, от надменно сърце! Можете да наричате болестта му меланхолия, ако сте толкоз благоразположени към него, но мене ако питате, това е чиста горделивост! Но от къде на къде? Какво е, та да се гордее толкоз? Нека каже!… Може ли за миг, царю?

N	Отвежда Агамемнон встрани.

	__НЕСТОР__
	Какво кара Аякса да лае толкоз по него?

	__ОДИСЕЙ__
	Това, че Ахил му е подмамил смешника.

	__НЕСТОР__
	Кой смешник? Терсит ли?

	__ОДИСЕЙ__
	Да.

	__НЕСТОР__
	И сега ще мълчи, щом е загубил единствения си предмет за разговор.

	__ОДИСЕЙ__
	Няма, както виждаш — предмет му е станал този, който му е отнел предмета, тоест Ахил.

	__НЕСТОР__
	И толкоз по-хубаво. Добре е двамата да се мръщят, а не да се прегръщат. Но голяма дружба е била тяхната, щом един глупак ги е разделил!

	__ОДИСЕЙ__
	Ако разумът не свързва едно приятелство, глупостта лесно го разкъсва.
N	Влиза отново Патрокъл.
	Патрокъл иде!

	__НЕСТОР__
	Без Ахила?

	__ОДИСЕЙ__
	Слонът няма стави за учтивости*32. Нозете му трябват, за да се движи, не за да превива коляно.
	[*32 _„… слонът няма стави за учтивости…“_ — израз, свързан с вярването, че слонът не можел да сгъва краката си.]

	__ПАТРОКЪЛ__
	Ахил ми каза да ви съобщя,
	че крайно съжалява, ако ваше
	величество и вий, царе, дошли сте
	да го извикате за цел по-важна
	от забавленията. Той желае
	да вярва, че сте само на разходка
	за храносмилане.

	__АГАМЕМНОН__
			Патрокле, чувай!
	Тез отговори негови ний знаем
	и отказът му, с присмех окрилен,
	от тънкия ни усет не избягва.
	Той има много качества и много
	са доказателствата, че ги има,
	но те, макар добри, са толкоз лошо
	от него носени, че вече почват
	да губят блясък в нашите очи…
	и както хубав плод в нечисто блюдо…
	да, точно тъй… на път са да изгният
	невкусени! Върви и съобщи му,
	че сме дошли за разговор и няма
	да сбъркаш, ако кажеш му, че той
	за нас е много горделив, неискрен
	и с мнение за себе си, което
	надхвърля доста мнения за него,
	и че от него по-достойни тук
	търпят чудатата му своенравност,
	умишлено забравят свойта власт
	и приподписват неговото чувство
	за превъзходство, да, следят за всяка
	прищявка негова, за всеки отлив
	и прилив на духа му, сякаш ходът
	и изходът на таз война зависят
	от него само! Туй кажи. И още:
	че ако той все тъй се надценява,
	ще го зарежем, както се зарязва
	непреносим военен механизъм
	с решение: „Не става за война!“
	Пигмеят пъргав е за нас по-ценен
	от спящия гигант. Това да знае!

	__ПАТРОКЪЛ__
	Ще се завърна с отговор след миг!

N	Излиза.

	__АГАМЕМНОН__
	Не сме дошли, за да говори с нас
	чрез чужди глас. Влез вътре, Одисее!

N	Одисей излиза.

	__АЯКС__
	Какво повече е той от всеки друг?

	__АГАМЕМНОН__
	Не е повече, отколкото си мисли, че е!

	__АЯКС__
	А дали е и толкова? Как мислиш, царю, дали той не се смята по-велик от мен?

	__АГАМЕМНОН__
	Смята се несъмнено.

	__АЯКС__
	А ти, Агамемноне, ще се подпишеш ли под това негово смятане?

	__АГАМЕМНОН__
	Не, благородни Аяксе. Ти си силен, храбър и умен не по-малко от него, а при това си много по-любезен и далеч по-сговорчив.

	__АЯКС__
	Защо трябва човек да бъде горделив? Отде никне у хората тази гордост? Аз не знам какво е тя!

	__АГАМЕМНОН__
	И от това умът ти е по-бистър и всичките ти качества — по-явни! Горделивецът се самоизяжда, превръща се в свое собствено огледало, тръба и летопис. А който се хвали другояче освен чрез подвизите си, сам изяжда тези подвизи в сока на хвалбата си.

N	Влиза отново Одисей.

	__АЯКС__
	Тези надменни честолюбци ми са омразни като жабешки разплод!

	__НЕСТОР__ _(настрани)_
	Но себе си обича все пак! Не е ли чудно това?

	__ОДИСЕЙ__
	Отказва да излезе на полето!

	__АГАМЕМНОН__
	Под кой предлог?

	__ОДИСЕЙ__
			Под никой. Сам решил
	че тъй ще бъде, без ни капка почит
	или зачитане на чужда воля,
	по лично хрумване със собствен подпис!

	__АГАМЕМНОН__
	Защо не скланя, тъй учтиво молен,
	за миг от шатъра си да излезе
	и сподели със нас две глътки въздух!

	__ОДИСЕЙ__
	Защото прави от мухата слон,
	щом някой му я иска! Обладан
	от болестно величие, надменно
	говори той със себе си дори!
	Самовнушението подстрекава
	кръвта му с толкоз пламенни слова,
	че в гражданска война на страст и разум
	държавата на нашия Ахил
	сама се разрушава! Той е болен
	от чумата на гордостта и вече
	предсмъртните петна по него казват:
	„Неизлечим!“

	__АГАМЕМНОН__
			Аякс ще ни помогне.
	Иди, Аяксе, в неговия шатър
	и го приветствай! Той те уважава
	и може би ще чуе твойте думи.

	__ОДИСЕЙ__
	О, Агамемноне, това недей!
	Напротив, всяка крачка на Аякса
	за нас ще бъде свята, щом го води
	далече от Ахил! Нима тоз горд,
	наперен самохвалко, свойта наглост
	поливащ с мас от себе си, ще трябва —
	той, който никога не е допускал
	да влезе нещо друго във ума му
	освен онуй, което сам е мислил
	и сам решил — да бъде уважаван
	от тоз герой, когото ние всички
	почитаме къде-къде над него?
	Не, не, тоз триж достоен, храбър воин
	не бива да окастря своя лавър,
	спечелен честно, и да унижава —
	поне тъй мисля — своята заслуга,
	венчана с горди титли не по-малко
	от тази на Ахила, като иде
	при него на крака!
	Това би значело да тъпчем с лой
	и без това свръхгойната му гордост,
	да носим жар на лятото, когато
	го жари с гневен плам Хиперион*33!
	[*33 _Хиперион_ (мит.) — едно от названията на слънцето у древните гърци.]
	Аякс при него? Зевсе, опази ни
	и с тътен заповядай на Ахила:
	„Отивай при Аякса!“

	__НЕСТОР__ _(настрани)_
	Добре върви! По косъма го глади!

	__ДИОМЕД__ _(настрани)_
	Мълчи, но му е драго, че го хвалят!

	__АЯКС__
	Ще ида аз при него, да му смачкам
	лицето с таз желязна ръкавица!

	__АГАМЕМНОН__
	Не, не, Аяксе! Няма да отиваш!

	__АЯКС__
	Ако рече пред мен да вири нос,
	ще му го смъкна аз! Отивам! Тръгвам!

	__ОДИСЕЙ__
	Аяксе, не! За нищо на света!

	__АЯКС__
	Надут нахал!

	__НЕСТОР__ _(настрани)_
	Как себе си описва!

	__АЯКС__
	Какво му пречи да е по-разбран?

	__ОДИСЕЙ__ _(настрани)_
	На чернотата гарванът се сърди!

	__АЯКС__
	Ще му източа гордостта аз на него!

	__АГАМЕМНОН__ _(настрани)_
	Болният иска лекар да става!

	__АЯКС__
	Ако всички бяха на моя ум…

	__ОДИСЕЙ__ _(настрани)_
	… щяхме да забравим ум какво е!

	__АЯКС__
	Няма да му се размине! Първо ще го надупча като решето! Бива ли гордостта да надделее?

	__НЕСТОР__ _(настрани)_
	Ако надделее, от двата й дяла единият е твой!

	__ОДИСЕЙ__ _(настрани)_
	И то по-големият!

	__АЯКС__
	Аз ще го омеся него! Ще ми омекне той!

	__НЕСТОР__ _(настрани)_
	Не е още съвсем нажежен! Повече похвали! Сипвайте, сипвайте! Самолюбието му е още жадно!

	__ОДИСЕЙ__
	Царю, недей се толкоз наскърбява!

	__НЕСТОР__
	Главнокомандуващи, успокой се!

	__ДИОМЕД__
	Готви се да воюваш без Ахила!

	__ОДИСЕЙ__
	Достатъчно повтаряхте туй име!
	Ний имаме един… не ща пред него…
	не е удобно…

	__НЕСТОР__
			А защо пък? Той
	не е тщеславен, както е Ахил!

	__ОДИСЕЙ__
	Тщеславен — не, но ще е славен скоро!

	__АЯКС__
	Ще разиграва всички, кучи син!
	Да бе троянец, аз…

	__НЕСТОР__
			О, колко щеше
	да бъде зле, ако Аякс би бил…

	__ОДИСЕЙ__
	… надменен…

	__ДИОМЕД__
			… или жаден за похвали…

	__ОДИСЕЙ__
	… или свадлив…

	__ДИОМЕД__
			… или природно груб!

	__ОДИСЕЙ__
	Добре че си, какъвто си, Аяксе!
	Хвала на твоите баща и майка,
	на твоите наставници, на твойте
	природни качества, далеч по-славни
	от всяка слава; Марс да одари
	със половината от вечността
	тоз, който на десницата ти даде
	военно майсторство. Милон*34, атлетът,
	[*34 _Милон_ — полулегендарен древногръцки атлет, прочут с това, че пренесъл цял бик на разстояние 120 крачки, убил го с юмрук и го изял за един ден.]
	на теб, Аяксе, трябва да отстъпи
	великия си прякор Биконосец!
	Не ща да славословя твойта мъдрост,
	която като зид и бряг възпира
	размаха на огромните ти сили,
	но тук е Нестор, стар като света,
	той е — и длъжен е да бъде — мъдър,
	ала прощавай, Несторе, но даже
	и ти да беше млад като Аякса,
	би имал разум, колкото той има,
	не повече!

	__АЯКС__
	Да смея ли да те наричам „татко“?

	__НЕСТОР__
	Да, сине мой!

	__ДИОМЕД__
			Изслушай го, Аяксе!

	__ОДИСЕЙ__
	Да тръгваме! Ахил от нас се крие
	като елен в шумак. Върховни вожде,
	военния съвет веднага свикай!
	Царе-съюзници дошли са в Троя.
	Ще е горещо утре. Ала нека
	най-силния си мъж извадят те —
	Аякс като метла ще го смете!

	__АГАМЕМНОН__
	И нека спи Ахил на прежна слава —
	стар шлеп пред лека лодка изостава!

N	Излизат.



>	Трето действие
>>	Първа сцена

N	Дворецът на Приам в Троя.
N	Музика. Влизат Пандар и Слуга.

	__ПАНДАР__
	Минутка, приятелю! Ти придружаваш княз Парис, нали?

	__СЛУГАТА__
	Да, когато ми заповяда, ваша чест.

	__ПАНДАР__
	Искам да кажа, че си от неговите хора.

	__СЛУГАТА__
	Всички хора, ваша чест, сме на Този над нас.

	__ПАНДАР__
	Този над теб е рядък благородник, не мога да не го похваля!

	__СЛУГАТА__
	Да хвалим името му!

	__ПАНДАР__
	Това и правя. Ти ме познаваш, нали?

	__СЛУГАТА__
	Да си призная, повърхностно, ваша чест.

	__ПАНДАР__
	Знай тогава, че говориш с благородния Пандар!

	__СЛУГАТА__
	Прошка, ваше величество! Не знаех, че заемате такава висока служба!

	__ПАНДАР__
	Каква служба?

	__СЛУГАТА__
	Ами слушал съм, че царят давал, а пъдарят не разрешавал.

	__ПАНДАР__
	Зле си чул. „Пандар“ е името ми. И обръщай се към мен с „ваша чест“ или „ваше благородие“… Каква е тази музика?

	__СЛУГАТА__
	Духова, ваша чест. За тоя, що духа.

	__ПАНДАР__
	Познаваш ли музикантите?

	__СЛУГАТА__
	Отлично, ваше благородие.

	__ПАНДАР__
	За кого свирят?

	__СЛУГАТА__
	За тези, които ги слушат, ваша чест.

	__ПАНДАР__
	По чие нареждане, приятелю?

	__СЛУГАТА__
	Ами те сами си се нареждат.

	__ПАНДАР__
	Искам да кажа „заповед“!

	__СЛУГАТА__
	Ами кажете я, ваша чест! Ние сме затуй, да изпълняваме.

	__ПАНДАР__
	Приятелю, ние с тебе трудно се разбираме. Аз съм твърде изискан, а ти — премного изврътлив. Искам да зная: кой е заповядал на тези хора да свирят?

	__СЛУГАТА__
	А, сега ми стана ясно! Разбрах, разбрах! Те, ваша чест, свирят по заповед на княз Парис. Той е сега тук заедно със земната Венера, венеца на красотата, въплътената любов!

	__ПАНДАР__
	С Кресида? Племенницата ми?

	__СЛУГАТА__
	Не, с Елена. Нима не я познахте по епитетите ми?

	__ПАНДАР__
	Изглежда ти, драги, не си виждал каква красавица е Кресида… Дошъл съм да говоря с княз Парис от името на княз Троил. Трябва да го отрупам с учтивости, защото работата ми е належаща.

	__СЛУГАТА__ _(настрани)_
	Ами належаща ще бъде, като си настоящ сводник!

N	Влизат Парис и Елена, придружени от Свита.

	__ПАНДАР__
	Всичко най-хубаво на тебе, княже, и на окръжаващата те хубост! Най-хубави мисли да ви водят всеки миг към най-хубави цели. А ти, царице, най-хубава между хубавите, да имаш за възглавка най-хубавите мисли на света!

	__ЕЛЕНА__
	Ти си пълен с хубави думи, уважаеми!

	__ПАНДАР__
	Това е най-хубавата похвала, която съм чувал за себе си, о, най-хубава царице! Княже, каква хубава музика имаш! Чух няколко чудесни откъса.

	__ПАРИС__
	Ти ги откъсна един от друг, братовчеде, и сега ще изпълниш празнината между тях с едно свое изпълнение… Знаеш ли, скъпа, той пее извънредно сладко.

	__ПАНДАР__
	Не е истина, царице, пея дори много лошо!

	__ЕЛЕНА__
	Не, не, любезни!…

	__ПАНДАР__
	Не, честно слово, грубо и сурово!

	__ПАРИС__
	Той вече пее!… Повтори отново!

	__ПАНДАР__
	Не, княже, моля те!… Прекрасна царице, имам малко работа с княза. Княже, ще ме удостоиш ли с няколко мига?

	__ЕЛЕНА__
	Не, няма да ми се измъкнеш! Ще изпееш нещо непременно!

	__ПАНДАР__
	Царице, ти си прекалено добра към мене!… Ето какво, княже: моят господар и уважаван приятел брат ти Троил…

	__ЕЛЕНА__
	Мили Пандаре, сладки ми Пандаре!…

	__ПАНДАР__
	Не, моля те, царице… те поздравява горещо…

	__ЕЛЕНА__
	Няма да се измъкнеш без песен! Инак, да знаеш, цялата ми меланхолия ще се струпа върху твоята глава!

	__ПАНДАР__
	Сладка царице, ти си невероятно мила и красива, но…

	__ЕЛЕНА__
	… но който огорчава една красива жена, върши некрасива постъпка!

	__ПАНДАР__
	А, не! Това няма да ти помогне! Честна дума, няма! Не, не!… Той те моли, княже, ако царят го потърси на трапезата тази вечер, да го извиниш пред него.

	__ЕЛЕНА__
	Милички Пандаре…

	__ПАНДАР__
	Какво казва моята сладка царица? Моята свръх-свръхсладка царица?

	__ПАРИС__
	Какво е намислил? Къде смята да вечеря?

	__ЕЛЕНА__
	Но, господарю…

	__ПАНДАР__
	Какво казва моята сладка царица? Братовчед ми ще ти се разсърди!

	__ЕЛЕНА__
	… защо ти трябва да знаеш къде щял да вечеря?

	__ПАРИС__
	Залагам си главата, че с моята повелителка Кресида!

	__ПАНДАР__
	Не, не! Нищо подобно! Съвсем не! Твоята повелителка е неразположена днес.

	__ПАРИС__
	Е, добре. Ще го извиня.

	__ПАНДАР__
	Благодаря ти, княже! Отде накъде с Кресида? Не, горката ти повелителка е болна.

	__ПАРИС__
	Сещам се.

	__ПАНДАР__
	Сещаш се? Какво се сещаш? Хайде, ще ми дадете ли един инструмент, сладка царице?

	__ЕЛЕНА__
	Виж, това е мило!

	__ПАНДАР__
	Моята племенница, мила царице, ужасно жадува да има нещо, което ти притежаваш.

	__ЕЛЕНА__
	Тя ще го има, стига да не е моят Парис.

	__ПАНДАР__
	Парис? Той и през ума не й минава. Той и тя са две съвсем далечни неща.

	__ЕЛЕНА__
	Две далечни неща могат да станат три, ако се сближат.

	__ПАНДАР__
	Хайде, хайде! Не ща да слушам повече за това. Сега ще ви изпея нещо.

	__ЕЛЕНА__
	Да, да, моля те! Я, гледай, че ти си имал хубаво чело!

	__ПАНДАР__
	Да, да, продължавай да се шегуваш!

	__ЕЛЕНА__
	Искам песента да е любовна! Ах, тази любов ще ни разсипе всички! О, Купидоне, Купидоне*35!
	[*35 _Купидон_ (мит.) — римски бог на любовта, изобразяван обикновено като момченце — често сляпо — въоръжено с лък и стрели.]

	__ПАНДАР__
	Любовна ще бъде, разбира се! Каква друга?

	__ПАРИС__
	Любов, любов и пак любов!

	__ПАНДАР__
	Улучи, княже! Тя започва точно така:
N	Пее.
			„Любов! И пак любов! И само туй: любов!
			Стрелецът Купидон е всеки ден на лов,
			но щом улучи, милосърд,
			елен или сърничкн,
			стрелата му не носи смърт,
			а само гъделичка.
			И всички казват си: «Умрях!»,
			но не, не са умрели,
			и «ха-ха-ха!» след «ах-ах-ах!»
			звучи със звънки трели.
			Любов! И пак любов! И само туй: любов!
			Стрелецът Купидон е всеки ден на лов, хей-хо!“


	__ЕЛЕНА__
	Влюбен е, честна дума! До ушите!

	__ПАРИС__
	Той се храни само с гълъби*36, а това поражда гореща кръв; горещата кръв поражда горещи мисли; горещите мисли пораждат горещи действия; а пък горещите действия са самата любов.
	[*36 _„… Той се храни само с гълъби…“_ (мит.) — гълъбите били, според гръцкото вярване, любимите птици на Венера.]

	__ПАНДАР__
	Така ли се поражда любовта — от гореща кръв, горещи мисли и горещи действия? Че това са все ехидни! Нима любовта е змийско изчадие?… Драги княже, кои са днес на полето?

	__ПАРИС__
	Хектор, Деифоб, Хелен, Антенор и всички други храбреци на Троя. Аз също исках да изляза, но моята малка Елена не разреши на своя елен да се въоръжи. Но как така брат ми Троил не е излязъл?

	__ЕЛЕНА__
	Цупи се за нещо. Ти знаеш цялата работа, Пандаре.

	__ПАНДАР__
	Аз? Не, сладка царице! Жадувам да узная как им е провървяло днес… Няма да забравиш да го извиниш, нали, княже?

	__ПАРИС__
	Бъди спокоен!

	__ПАНДАР__
	Довиждане, сладка царице!

	__ЕЛЕНА__
	И поздрави племенницата си!

	__ПАНДАР__
	Непременно, царице!

N	Излиза. Тръбен знак за отбой.

	__ПАРИС__
	Завръщат се. Да идем да ги срещнем.
	Елено скъпа, тебе ще помоля
	да съблечеш доспехите на Хектор.
	Упорните им закопчалки, зная,
	на твойте пръсти ще са по-послушни,
	отколкото на острата стомана
	в ръцете на ахейците. Ще сториш,
	което толкоз островни царе
	не смогнаха да сторят: един Хектор
	пред тебе ще остане безоръжен!

	__ЕЛЕНА__
	Мой Парисе, за мене ще е гордост
	слугиня да му бъда. Този дълг,
	изпълнен, ще изпълни мен самата
	със радост повече от красотата,
	с която ме прославят!

	__ПАРИС__
			О, да знаеш
	как жарко те обичам, скъпа моя!

N	Излизат.


>>	Втора сцена

N	Троя. В градината на Пандар.
N	Влизат от разни страни Пандар и един Слуга на Троил.

	__ПАНДАР__
	Е? Къде е господарят ти? При племенницата ми?

	__СЛУГАТА__
	Не, уважаеми. Чака ви да го отведете при нея.

N	Влиза Троил.

	__ПАНДАР__
	Ха, ето го, иде!… Как е? Какво ново?

	__ТРОИЛ__
	Ти, отивай си!

N	Слугата излиза.

	__ПАНДАР__
	Видя ли се с племенницата ми?

	__ТРОИЛ__
	Не съм, Пандаре. Само се въртях
	като душа пред Стиксовия бряг*37,
	[*37 _„… като душа пред Стиксовия праг…“_ (мит.) — Стикс била река в подземното царство, край чиито брегове според вярването на древните гърци душите на мъртвите блуждаели, докато телата им не били погребани.]
	очакваща лодкаря. О, бъди ти
	Харон за мен и пренеси ме бързо
	там, дето свръхщастлив ще се търкалям
	сред цветните полета, обещани
	на заслужаващия! О, Пандаре,
	крилцата пъстроцветни отскубни
	от плешките на Купидон и двама
	да литнем към Кресида!

	__ПАНДАР__
	Поразходи се из градината! След миг ще ти я доведа!

N	Излиза.

	__ТРОИЛ__
	Главата ми се мае от небесно
	очакване! Предвкусваната сладост
	опива чувствата ми; а какво ли
	ще е, когато влажното небце
	опита във действителност вкуса на
	нектара й божествен? Смърт навярно —
	до сладост остра, сладостна до болка —
	несвяст, припадък, радост непосилна
	за сетивата ми. Боя се много!
	И се боя освен това, че може
	да се объркам в многото наслади
	като войска, преследваща в безреда
	побягналия враг!

N	Влиза отново Пандар.

	__ПАНДАР__
	Докарва се. След малко ще дойде. Свикай всичките си способности! Задъхва се от вълнение, горката, сякаш призрак я е подгонил! Ей сегичка ще ти я доведа! Не съм виждал такова сладко пакостниче! Сърчицето й тупка като на врабче в шепа!

N	Излиза отново.

	__ТРОИЛ__
	Така вълнува се и мойта гръд!
	Сърцето ми чести като при треска
	и всичките ми сетива са в смут —
	васали сякаш при внезапна среща
	със погледа на краля им!

N	Влиза отново Пандар, следван от Кресида.

	__ПАНДАР__
	Ела, ела! Няма нищо за червене! Срамът е детска работа!… Ето я! Закълни й се сега, както се кле досега пред мене!… Виж я ти, пак се измъкна!… Ах ти, соколчето ми, човек трябва да те държи будно, докато се опитомиш*38! Хайде, хайде, ако се дърпаш така, ще трябва да те впрегна като кобилка!… А ти какво мълчиш? Заговори й де!… Хайде, вдигни тази завеска и дай да видим портрета зад нея! О, богове, колко се плашим да не обидим светлината! Ако беше тъмничко, откога да сте се сближили! Ха, тъй! Ха, тъй! С лек фалц — така, — към кегличката. Целуни я сега! Ами да! Това се казва целувчица като договор за вечни времена. Реди сега гредите, майсторе! Мястото е хубаво, въздухът — чист!… Е-хей, вие ще си изцакате цял куп купи, преди да съм ви оставил! Соколът е добър, ама и женската му си я бива, залагам всички патици от блатото! Ха, така! Ха, така!
	[*38 _„… да те държи будно, докато се опитомиш…“_ — израз, свързан с практиката да се опитомяват ловните соколи, като се оставят дълго време без сън.]

	__ТРОИЛ__
	Ти ми ограби всичките думи, повелителко моя!

	__ПАНДАР__
	Дума дупка не прави, ти действия й дай! Но тя ще те остави и без действия, като дойдете до тях! Какво? Още си гукаме?… Виж, това беше истинско „… в подкрепа на което договарящите страни…“ Влизайте, влизайте! Аз ще ида за дърва.

N	Излиза.

	__КРЕСИДА__
	Искаш ли да влезем, господарю?

	__ТРОИЛ__
	О, Кресидо, колко пъти съм сънувал този миг!

	__КРЕСИДА__
	Наистина ли, господарю? Дано боговете… О, господарю!

	__ТРОИЛ__
	Какво „дано боговете“? Защо тъй мило прекъсна речта си? Нима моята сладка повелителка е съзряла следа от мътилка в извора на нашата любов!

	__КРЕСИДА__
	Повече мътилка, отколкото вода, ако страховете ми имат добро зрение.

	__ТРОИЛ__
	Страховете правят дяволи от херувимите. Те никога не виждат вярно.

	__КРЕСИДА__
	Слепият страх, воден от зрящ разсъдък, стъпва по-сигурно от заслепения разсъдък, препъващ се без страх. Който се бои от лошото, често го избягва.

	__ТРОИЛ__
	О, нека моята господарка прогони страховете си. В шествието на Купидон няма чудовища!

	__КРЕСИДА__
	И нищо чудовищно?

	__ТРОИЛ__
	Нищо освен чудовищните ни преувеличения, когато се заричаме да пролеем морета от сълзи, да се хвърляме в огън, да прегризваме скали, да укротяваме тигри, винаги убедени, че ще бъде по-трудно на нашите любими да ни измислят изпитания, отколкото на нас да ги преодоляваме. Чудовищното в любовта, моя скъпа, е именно това, че желанията ни нямат край, а способностите ни си имат граници, че въжделенията са безмерни, а деянията — роби на възможното!

	__КРЕСИДА__
	Чувала съм, че влюбените се заричали да правят неща, невъзможни за тях, а не изпълнявали и тези, които били във възможностите им, защото всеки от тях обещавал дела за десетима, а не изпълнявал и десета от възможното за един. Не е ли чудовищно такова съчетание от лъвски рев и заешки дела?

	__ТРОИЛ__
	Има ли такива влюбени? Троил не е от тях. Хвали ме, след като ме изпиташ, оцени ме, щом го заслужа! Нека вървя без венец, додето делата не ме увенчаят! За деяние утре не ти искам признание днес! Не давай име на подвига ми, преди да се е родил, а роди ли се, нека титлите му бъдат от най-скромните! За голяма вярност малко думи стигат: Троил ще бъде към своята Кресида такъв, че най-лошото, което завистта ще може да му стори, ще е да го подиграе за неговата вярност, а най-доброто, което искреността ще може да каже за него, не ще бъде по-искрено от неговата собствена искреност!

	__КРЕСИДА__
	Искаш ли да влезем, господарю?

N	Влиза отново Пандар.

	__ПАНДАР__
	Как? Още руменеем? Не сте ли престанали да разговаряте?

	__КРЕСИДА__
	Добре, чичо, каквато глупост извърша, ще я хвърля върху тебе!

	__ПАНДАР__
	Съгласен! Ако моят господар ти направи детенце, ще го дадеш на мене! Бъди му вярна, а ако той рече да шава, на мене се сърди!

	__ТРОИЛ__
	Сега имаш два залога: неговата дума и моята вярност!

	__ПАНДАР__
	Но аз давам честната си дума и за нея. Девойките от нашия род мъчно се поддават на ухажвания, но веднъж спечелени, са постоянни. Същински репеи, честна дума — закачат ли се, не можеш ги отлепи!

	__КРЕСИДА__
	Усещам, смелостта ми расне. Княже,
	във моето сърце си ти от много
	свръхдълги месеци!

	__ТРОИЛ__
	Защо тогава моята Кресида
	тъй трудно се призна за победена?

	__КРЕСИДА__
	Не исках победена да изглеждам,
	но бях… от оня първи поглед, който…
	Но не! Ако призная всичко, зная,
	тиран към мене ти ще станеш, княже!
	Сега те любя, но до днес те любех
	не тъй, че да не мога да владея
	горещите си чувства… Пак излъгах!
	Като изпуснати деца те бяха,
	които майка си не слушат вече!
	Глупачки ний! Защо бърборя толкоз?
	Кой с нас ще бъде искрен, щом не пазим
	и личните си тайни? И все пак,
	макар и да те любех, любовта си
	не ти подсказвах. А, кълна се, исках
	да бъда мъж или и ний, жените,
	да се сдобием с мъжкото предимство
	на първото признание… Мой мили,
	възпри езика ми, да не изкажа
	във своя унес нещо, за което
	ще се разкайвам сетне! Ето, ето,
	мълчанието ти с лукавство нямо
	изтръгва от устата ми все нови
	и нови тайни! Затвори я, мили!

	__ТРОИЛ__
	И ще го сторя, въпреки че сладка
	е музиката й!

N	Целува я.

	__ПАНДАР__
	Мило, честна дума!

	__КРЕСИДА__
	Прости ми, господарю! Не желаех
	да си изпрося твоята целувка.
	Срамувам се. Небе, какво направих!
	За днес ти казвам сбогом, мили княже!

	__ТРОИЛ__
	Как „сбогом“, скъпа моя!

	__ПАНДАР__
	„Сбогом“? Ако си вземеш сбогом преди утре сутрин…

	__КРЕСИДА__
	Не, княже!

	__ТРОИЛ__
		Но какво те притеснява?

	__КРЕСИДА__
	Присъствието ми.

	__ТРОИЛ__
			Но ти не можеш
	сама да се напуснеш!

	__КРЕСИДА__
			Ще опитам,
	защото едно второ мое аз,
	напусна ли те, ще остане с теб;
	но как жестока съм, да го оставям
	играчка във ръцете ти!… Без ум съм!
	Не знам какво говоря, честна дума!

	__ТРОИЛ__
	Които с толкоз ум говорят, знаят
	какво говорят.

	__КРЕСИДА__
			Може би, мой княже,
	със своето признание за теб
	показала съм повече изкусност,
	отколкото любов, но ти самият
	с това показваш трезвост, а кой може
	тъй трезв да е, ако от страст обзет е —
	разумно любят само боговете!

	__ТРОИЛ__
	О, само ако можех да повярвам,
	че е възможно — а за тебе първа
	го бих допуснал, ако бе възможно! —
	една жена да пренесе до гроба
	жаравата на своята любов,
	да се опази свежа в свойта вярност
	оттатък срока къс на хубостта й
	чрез дух, чието вътрешно цъфтене
	да надживее вехнещата плът;
	или да можех да се убедя,
	че мойта чиста искреност към тебе
	могла би да намери равностойна
	по сила и по качество отдайност
	на чувството! Как литнал бих! Но аз съм
	по-чист от реч в младенчески уста
	и по-наивен от наивността!

	__КРЕСИДА__
	И аз съм същата!

	__ТРОИЛ__
			О, свят двубой,
	когато два елмаза спорят кой
	е по-блестящ! Във бъдеще момците
	ще се кълнат на своите любими
	с Троиловото име! Щом стихът им,
	натъпкан със обети и превзети
	хиперболи, потърси най-върховно
	сравнение за „вярност“, подир всички
	познати вече „верен като прилив
	на месечината“, „като земята
	на своя център“, „като влюбен гълъб
	на женската“, „като компас на полюс“,
	да, да, след тях накрая, като пример
	най-верен за това какво е вярност,
	тоз израз ще краси стиха им: „Верен
	като Троил!“

	__КРЕСИДА__
			Дано да си пророк!
	Ако пък аз към теб невярна бъда,
	ако от клетвата си отклоня се
	на косъм само, нека тъй да стане,
	че тоя старец, Времето, когато
	ще е забравил себе си от старост,
	когато дъждовете ще са вече
	изтрили камънаците на Троя
	и градове в забвение ще тънат,
	и днешните царства ще бъдат смлени
	на прашно Нищо, споменът за мен,
	пренесен през безчет измени женски,
	все още да клейми неверността ми,
	така че, казали веднъж: „Лъжлива
	като вода и въздух, като пясък,
	като лисица към невинно агне
	и мащеха към син“, след тези думи
	човеците да казват, за да стигнат
	сърцето на лъжливостта: „Лъжлива
	като Кресида!“

	__ПАНДАР__
	Хайде, сделката е сключена. Подписвайте! Аз ще ви бъда свидетел. Дай си ти ръката, дай ми и ти своята, племеннице! Ха така! И ако, след като положих толкоз усилия, за да ви събера, някой от вас изневери на другия, нека нещастните любовни посредници до края на света носят като прозвище моето име! И тъй, всички верни мъже да бъдат троиловци, всички неверни жени — кресиди и всички бедни посредници — пандаровци! Казвайте „Амин“!

	__ТРОИЛ__
	Амин!

	__КРЕСИДА__
	Амин!

	__ПАНДАР__
	Амин!… А сега ще ви покажа една стаичка с легло, което, за да не проговори за срещата ви, трябва да бъде натискано до смърт! Пред мене!
N	Троил и Кресида излизат.
	А ти, о, Купидоне, на тез тук дами скромни дай ключ, легло и сводник, та всяка да те помни!

N	Излиза.


>>	Трета сцена

N	В гръцкия стан.
N	Влизат Одисей, Диомед, Нестор, Агамемнон, Менелай, Аякс и Калхас.
N	Тръбен звук.

	__КАЛХАС__
	Царе ахейски, случаят зове ме
	за помощта, която ви оказах,
	дължимата мъзда да си поискам.
	Спомнете си, че бъдното прозрял
	със дара си на ясновидец, Троя
	напуснах аз, имот и дом оставих,
	приех да бъда считан за предател,
	изтръгнах се от всичко, на което
	по силата на връзки, сан и бит
	привикнала бе моята природа,
	и тук, за да ви служа, се оказах
	новодошъл на тоя свят, без близки
	и без уют. Затуй, царе, ви моля
	за мъничка отплата — първа вноска
	от многобройните, които вие
	твърдите, че във бъдеще ме чакат.

	__АГАМЕМНОН__
	Троянецо, какво желаеш? Казвай!

	__КАЛХАС__
	Вий взехте вчера в плен един от Троя,
	на име Антенор — от свойте той е
	ценен високо. Многократно вие —
	и аз съм ви признателен за туй —
	сте искали от Троя във замяна
	на знатен пленник моята Кресида
	и срещали сте отказ досега;
	но Антенор за тях е като ключ,
	без който те разстроени ще видят
	най-дребните си планове; за него
	те биха дали и Приамов син.
	Върнете го на Троя, о, царе,
	и той ще купи моята Кресида,
	а нейното присъствие до мен
	ще ми плати за всичките несгоди,
	които съм понесъл!

	__АГАМЕМНОН__
			Диомед
	да върне пленника и доведе
	Кресида тук! Сложи си пищни дрехи
	и тръгвай, Диомеде, да изпълниш
	Калхасовата просба! А на Хектор
	кажи, че утре сутрин на полето
	ще го очаква нашият Аякс!

	__ДИОМЕД__
	Отивам и съм горд, че ми възлагаш
	такъв товар!

N	Излиза заедно с Калхас.
N	Пред входа на шатъра си се появява Ахил, придружен от Патрокъл.

	__ОДИСЕЙ__
	Ахил застанал е пред своя шатър.
	Върховни вожде, премини край него
	без никакво приветствие!… Вий също
	хвърлете му най-много бегъл поглед.
	Ще мина аз последен и навярно
	ще ме попита той защо тъй хладно
	го срещате, а пък за тоя случай
	приготвил съм му аз едно лекарство,
	което гордостта му, уязвена
	от хладината ви, ще глътне с радост.
	Ще е от полза: гордият се вижда
	огледан само в гордостта на други,
	а знаем: пълни приемът ни мек
	със двойна гордост гордия човек!

	__АГАМЕМНОН__
	Ще те послушаме и хладен вид
	ще вземем, преминавайки край него…
	Сторете всички тъй! И без привет
	край него преминете или с толкоз
	презрителен, че туй да го разтърси
	дваж повече! Вървете подир мен!

	__АХИЛ__
	Какво ли ще ми иска Агамемнон?
	Аз вече казах. Няма да се бия!

	__АГАМЕМНОН__
	Ахил там рече нещо. Какво иска?

	__НЕСТОР__
	Дали желае нещо твоя милост?

	__АХИЛ__
	Не.

	__НЕСТОР__
	Не искал нищо.

	__АГАМЕМНОН__
	И по-добре.

N	Излиза заедно с Нестор.

	__АХИЛ__
	Привет на Менелай!

	__МЕНЕЛАЙ__
	Аха, здравей!

N	Излиза.

	__АХИЛ__
	Над мен се гаври тоя рогоносец?

	__АЯКС__
	Здравей, Патрокле!

	__АХИЛ__
	Добро утро, Аяксе!

	__АЯКС__
	А?

	__АХИЛ__
	Добро утро, казах!

	__АЯКС__
	Утре ще е по-добро!

N	Всички излизат.

	__АХИЛ__
	Какво е туй? Не ме ли знаят кой съм?

	__ПАТРОКЪЛ__
	Държат се хладно, а до вчера само
	се кланяха, топяха се в усмивки
	и лазеха пред тебе, сякаш беше
	свещен олтар!

	__АХИЛ__
			Нима съм обеднял?
	Когато щастието ни остави,
	оставят ни и хората. Така е.
	Залязващият вижда своя залез
	във хорските очи тъй бързо, както
	го чувства сам, защото всички хора
	подобно пеперудите разтварят
	крилцата си красиви само лете
	и никога човек не е почитан
	за него си, а го почитат все
	за разни външни почести — като
	богатства, служби, връзки, — много често
	дарени му от случая, които
	несигурни са и когато рухнат,
	повличат подир себе си в провала
	несигурната като тях любов
	на хората. Но с мен не е така!
	Фортуна ме обича и каквото
	съм имал досега, и днес е мое,
	като изключим прежните усмивки
	на тези там, които май че виждат
	в мен нещо недостойно за честта,
	която ми оказваха тъй често
	във миналото. Ей го Одисей!
	Чете, но нищо!… Как си, Одисее?

	__ОДИСЕЙ__
	Минутка само, сине на Тетида!

	__АХИЛ__
	Какво четеш?

	__ОДИСЕЙ__
			Един чудак ми пише,
	че колкото и надарен да бъдел
	и колкото богат да бил по дух
	и външни качества, човек не можел
	да се възползва от което има
	и да познае себе си освен
	чрез отражение, като например,
	когато добродетелите в нас
	съгряват близките ни, а пък те
	получената грейка после връщат
	на източника й.

	__АХИЛ__
			Че туй е вярно!
	Човек не знае хубав ли е сам
	и доверява се на чужди поглед.
	Окото, този най-изтънчен орган
	на чувствата, не може да се види,
	понеже няма как да се измъкне
	от себе си; но щом око с око
	се срещнат, те откриват се взаимно,
	защото зрението, Одисее,
	към себе си се връща само щом
	достигне нещо, връзката с което
	отпраща го назад. Това е тъй.

	__ОДИСЕЙ__
	Със таз отправна точка аз не споря —
	тя всъщност не е нова, — по съм хладен
	към мисълта на автора, доказващ
	в обстойни изложения, че никой —
	макар и одарен — не разполагал
	със качествата си, додето те
	не станели известни и на други;
	че даже сам цената си не знаел,
	дорде не се усетел оценен
	от чуждото признание, което
	приличало на храмов свод, усилващ
	гласа ни, и на бронзова врата,
	отблъсваща лика и топлината
	на слънцето отсреща й. Тоз извод
	припомни ми за нашия нещастен
	неоценен Аякс.
	Какъв човек, а също като кон
	не знае какво носи! Зевсе, колко
	неща със низка външност се оказват
	полезни, щом приложим ги; и колко
	високоуважавани, обратно,
	пропадат при проверката! Сега
	ще видим как по истинска случайност
	Аякс ще стане изведнъж прочут.
	Какви дела извършват, о, небе,
	едни, додето други се потъркват!
	Как някои се греят при Фортуна,
	додето други зяпат с глупав вид!
	Как тоз яде от гордостта на оня,
	додето той от много гордост пости!
	Виж нашите царе — те вече тупат
	по рамото това дърво Аякс,
	като че ли сандалът му е стъпнал
	върху гръдта на Хектора и Троя
	аха да рухне!

	__АХИЛ__
			Сигурно е тъй.
	Сега, като скъперници край просяк,
	те минаха край мен. Ни реч, ни поглед!
	Нима не помнят моите дела?

	__ОДИСЕЙ__
	Старикът Време носи, драги мой,
	торба, която пълни непрестанно
	със милостиня — хапки и огризки,
	храна за страшната ламя Забрава.
	Тез хапки са делата ни, които
	тя в миг поглъща; подвизите наши,
	които чезнат в гладната й паст,
	едва извършени. Човек, Ахиле,
	със постоянно лъскане поддържа
	честта си бляскава; не го ли прави,
	увисва като ризница ръждива
	за смях на всички. Случая лови!
	Пътечката на Славата е тясна
	и има място само за един.
	Поемай в нея и не я отстъпвай,
	защото честолюбието ражда
	безчетни синове и всички те
	се блъскат с лакти. Ако ти се дръпнеш,
	съвсем или отчасти, те ще хлуйнат
	край теб като поток и ще се видиш
	останал на опашката или
	като жребец от първата редица,
	препънал се във сблъсъка, ще бъдеш
	изтъпкан от страхливия поток
	на тез след теб. Нищожното, което
	извършват други днес, ще скрие бързо
	огромното, което ти си сторил
	във прежни дни. Защото тоя свят
	като салонен домакин подава
	едва-едва ръка на госта, който
	си тръгва, а обятия разперил,
	политва към пристигащия. Тъй е:
	„Добре дошъл“ усмихва се широко,
	„На добър път“ въздиша издълбоко.
	Заслужилият нека не очаква
	награда за отминали дела,
	защото всичко — хубост, дарба, здраве,
	висока служба, обич, родовитост,
	приятелство — да, всичко е подвластно
	на завистливото и злобно Време.
	Една черта сродява всички хора:
	наклонността да възхваляват в хор
	по-новата дрънкулка, па макар тя
	да е изливана във стара форма,
	и да скъпят праха, щом позлатен е,
	над златото, покрито с прах. Човек
	цени, което вижда във момента,
	затуй, велики, цялостни геройо,
	не се чуди, че гърците започват
	да падат на колене пред Аякса —
	предметите в движение привличат
	окото ни по-лесно от онези,
	които са в покой. Ти вече беше
	на гребена на славата и пак
	могъл би да го яхнеш, ако сам
	не се погребеш жив и не заключиш
	във шатъра си името на оня,
	чиито подвизи из туй поле
	посеяха раздор сред боговете
	и Марса тласнаха да се намеси
	във битката!

	__АХИЛ__
	За своето оттегляне аз имам
	солидни основания!

	__ОДИСЕЙ__
			Но имаш
	далече по-солидни срещу него!
	Известно е, Ахиле, че си влюбен
	в една от дъщерите на Приама.

	__АХИЛ__
	Известно? Ха!

	__ОДИСЕЙ__
			Учудва ли те туй?
	Умът на прозорливия държавник
	открива всяка дребна песъчинка
	от златото на Плутоса*39, измерва
	[*39 _Плутос_ (мит.) — гръцки бог на богатствата.]
	дълбочината на незнайни бездни,
	достига мислите и ги разбулва
	със мощ почти божествена дълбоко
	в безгласните им люлки. Има тайна
	в държавната управа, за която
	не се говори и която действа
	по начин тъй върховен, че пред нея
	безсилни са и слово, и перо.
	Така че всички твои връзки с Троя
	са ни известни, както са на теб,
	и по ще е добре, ако събориш
	наместо Поликсена*40 брат й Хектор,
	[*40 _Поликсена_ — дъщеря на Приам и Хекуба.]
	защото иначе, слухът щом стигне
	до твоя остров, син ти Пир със болка
	ще чуе как момите там ще пеят:
	„Ахил от Поликсена си изпати,
	но храбрият Аякс натупа брат й!“
	Помни за сбогом: сам излъскваш ти
	леда, по който други ще лети!

N	Излиза.

	__ПАТРОКЪЛ__
	Аз казах ти, Ахиле: в дни на бой
	изнеженият мъж е по-отблъскващ
	от груба мъжкарана. За това, че
	отдръпваш се, причината ще дирят
	във мойта неприязън към войната
	и в твоята привързаност към мен.
	Сепни се, мили, и се отърси
	от Купидона, шията ти стиснал,
	та той да хвръкне като росна капка
	от гривата на лъв!

	__АХИЛ__
	Аякс ли ще се бие срещу Хектор?

	__ПАТРОКЪЛ__
	Аякс. И може би ще се прослави.

	__АХИЛ__
	Това заплашва името ми. Чувствам
	честта си наранена!


	__ПАТРОКЪЛ__
			Щом е тъй,
	пази се много — раните, които
	сами нанасяме си, зле зарастват!
	Пропускайки да действува навреме,
	човек подписва на бедата сам
	свободен пропуск и тогава тя го
	напада като треска посред лято.

	__АХИЛ__
	Патрокле мили, подири Терсита!
	По него на Аякса ще изпратя
	молбата си след боя да покани
	троянските князе на гости тук.
	По-гладен съм от бременна жена
	да видя Хектора във мирни дрехи,
	със него да беседвам, да разгледам
	открит лика му!…
N	Влиза Терсит.
			… Той спести труда ти!

	__ТЕРСИТ__
	Чудо!

	__АХИЛ__
	Какво има?

	__ТЕРСИТ__
	Аякс крачи напред-назад из полето, сякаш си търси място да…

	__АХИЛ__
	И защо?

	__ТЕРСИТ__
	Утре трябва да се бие с Хектора и така се е възгордял вече от предвижданата си победа, че е изпаднал в няма лудост.

	__АХИЛ__
	Как е възможно?

	__ТЕРСИТ__
	Разхожда се нагоре-надолу наперен като паун. Направи крачка и се спре. Пак направи и пак се спре. И си говори наум като кръчмарка, на която аритметиката й не стига да си направи сметката; прехапва устна с дълбокомислен вид, сякаш казва: „Ама каква мисъл има в тази глава, само дето не ще да излезе!“ И прав е, само че мисълта лежи замразена в главата му като искра в кремък — трябва човек да го чукне с нещо твърдо, за да изскочи! Няма за него отърваване: ако Хектор не му строши врата в двубоя, той сам ще си го скърши от много вирене на носа. Не можа да ме познае. Аз му казвам: „Добро утро, Аяксе!“, а той ми отговаря: „Здравей, Агамемноне!“ Какво ще кажете за човек, който може да сбърка мене с царя на царете? Заприличал е на някакво нямо чудовище, на риба с крака! Проклето да е славолюбието, дето ни обръща и на така, и на така като кожуси!

	__АХИЛ__
	Ти ще бъдеш мой посланик до него, Терсите!

	__ТЕРСИТ__
	Кой? Аз? Той не ще да чуе за никого! Не признава изобщо отговарянето. Разговорът е според него занимание за просяци. Той знае само юмручния говор. Сега ще ви го представя. Нека Патрокъл ми подава реплики и ще видите Аякса точ в точ!

	__АХИЛ__
	Хайде, Патрокле! Кажи му, че аз смирено моля безстрашния Аякс да покани безтрепетния Хектор на мирно посещение в моя шатър и да поиска за него свободен пропуск от великодушния, свръхзнаменития и дваж или триж уважавания върховен вожд на гръцкото войнство и така нататък — Агамемнон! Хайде, почвай!

	__ПАТРОКЪЛ__
	Да благослови Зевс великия Аякс!

	__ТЕРСИТ__
	Хм!

	__ПАТРОКЪЛ__
	Пратен съм от достойния Ахил…

	__ТЕРСИТ__
	Ха!

	__ПАТРОКЪЛ__
	… който най-смирено те моли да поканиш Хектора в неговия шатър…

	__ТЕРСИТ__
	Хм!

	__ПАТРОКЪЛ__
	… и да вземеш за него свободен пропуск от Агамемнона.

	__ТЕРСИТ__
	От Агамемнона?

	__ПАТРОКЪЛ__
	Да, господарю.

	__ТЕРСИТ__
	Ха!

	__ПАТРОКЪЛ__
	Какъв е отговорът ти, уважаеми?

	__ТЕРСИТ__
	Сбогом и много ти здраве!

	__ПАТРОКЪЛ__
	Но какво да съобщя, господарю?

	__ТЕРСИТ__
	Ако утре е хубаво времето, в единайсет часа всичко ще се реши. Но каквото и да стане, скъпо ще му се продам!

	__ПАТРОКЪЛ__
	Но отговора ти, уважаеми?

	__ТЕРСИТ__
	Сбогом и всичко добро!

	__АХИЛ__
	И наистина ли е така настроен?

	__ТЕРСИТ__
	Наистина е така разстроен. И никакво съзвучие не може да се получи от него. Когато Хектор го цапардоса по кратуната, ще излезе навярно добър трясък, но музика — само ако свирачът Аполон му измъкне жилите, за да си насуче от тях струни за лирата.

	__АХИЛ__
	Тогава ще му отнесеш само едно писмо.

	__ТЕРСИТ__
	Дай ми и едно за коня му — той е по-схватливият от двамата.

	__АХИЛ__
	Умът ми е като размътен извор
	и аз не виждам дъното му сам!

N	Излиза, следван от Патрокъл.

	__ТЕРСИТ__
	Дано стане бистър като по-рано, та да мога да си напоя магарето в него! Честна дума, по-добре да съм овчи кърлеж, отколкото такъв воин с дървена глава!

N	Излиза.



>	Четвърто действие
>>	Първа сцена

N	В Троя.
N	Влизат, от една страна, Еней, придружен от Слуга с факел, а от друга — Парис, Деифоб, Антенор, Диомед и Други с факли.

	__ПАРИС__
	Кой иде там?

	__ДЕИФОБ__
		Еней.

	__ЕНЕЙ__
			Княз Парис лично?
	Да имах, княже, твоята причина
	за излежаване, не бих се вдигнал
	от ложето освен по Зевсов зов!

	__ДИОМЕД__
	Съгласен съм със теб. Привет, Енее!

	__ПАРИС__
	Енее, дай ръка на този грък!
	Храбрец е той — ти сам си го доказвал
	със разказа за туй, как дни наред
	във боя те е търсил Диомед.

	__ЕНЕЙ__
	Днес мирен ден е и привет от мене,
	боецо, приеми; а утре, в боя,
	очаквай най-ужасната закана,
	каквато може ум да си представи
	и храброст да изпълни!

	__ДИОМЕД__
				Диомед
	прегръща и закана, и привет!
	Сега кръвта ни кротка е, но утре,
	щом боят сблъска ни, кълна се в Зевса,
	като ловец със хитрост, сила, стръв
	ще те преследвам!

	__ЕНЕЙ__
			И ще имаш лъв
	от тез, които срещат с паст и нокти
	ловеца си! Добре дошъл във Троя!
	Кълна се във живота на Анхиса*41,
	[*41 _Анхис_ — дардански цар, от чиято връзка с Афродита се родил Еней. Боговете го наказали със слепота и след падането на Троя Еней го изнесъл на раменете си и отвел в своите странствания до остров Сицилия, където той умрял.]
	добре дошъл! В ръката на Венера*42
	[*42 _„… в ръката на Венера кълна се…“_ — според легендата Диомед, сражавайки се с Еней, ранил в ръката майка му Афродита-Венера.]
	кълна се, друг не може да обича
	тъй силно тоз, когото тъй жадува
	да умъртви!

	__ДИОМЕД__
		Ний братя сме по чувство.
	Ако Еней със свойта смърт, о, Зевсе,
	не ще прослави моя меч, стори го
	хилядолетник; но ако ще бъде
	за моя чест, от рани неизбройни
	душа дано излъхне още утре!

	__ЕНЕЙ__
	Добре се опознахме двама с тебе!

	__ДИОМЕД__
	И жадни сме да се познаем зле!

	__ПАРИС__
	Такъв омразно-мил и злобно-ласкав
	обмен на поздрави за пръв път чувам.
	Енее, где тъй рано?

	__ЕНЕЙ__
			Бях извикан
	при царя ни. Защо и аз не зная.

	__ПАРИС__
	Тогаз узнай го: трябваше да идеш
	в Калхасовия дом с тоз грък и там
	за Антенор, освободен от плен,
	да му дадеш чаровната Кресида.
	Върви със нас или, ако желаеш,
	дори изпревари ни: имам чувство —
	и като казвам „чувство“, ти разбирай
	„увереност“, — че моят брат, Троил,
	спи тази нощ при нея. Събуди го,
	кажи му, че пристигаме и точно
	му разясни Приамовата воля.
	Страхувам се, че няма да ни срещне
	с „добре дошли“.

	__ЕНЕЙ__
			В това не се съмнявам.
	Той дал би вместо нея цяла Троя
	на гърците!

	__ПАРИС__
			Уви, друг изход няма.
	Горчиви обстоятелства налагат
	да бъде тъй. Върви! Ний също идем.

	__ЕНЕЙ__
	Довиждане на всички!

N	Излиза.

	__ПАРИС__
				А сега
	кажи ми, Диомеде, откровено,
	като другар, от дън душа: кого
	от двама ни ти считаш по-достоен
	за дивната Елена — Менелай ли
	или пък мен?

	__ДИОМЕД__
			Еднакво сте достойни.
	Той — със това, че пет пари недаващ
	за туй, че ще я има омърсена,
	света обръща, за да си я върне;
	ти — със това, че без да имаш чувство
	за привкуса на нейния позор,
	я отстояваш с толкоз кръв и злато.
	Готов е той да лочи, рогоносец,
	утайката от бъчва изветряла,
	а ти пък — да засяваш, сластолюбец,
	наследници в разпусната утроба.
	Така че вий и двамата със свойто
	безстрашие към укор и към гавра
	сте свръхдостойни за една пачавра!

	__ПАРИС__
	Ти свойта сънародничка не жалиш!

	__ДИОМЕД__
	Народа си не жали тя! Чуй, княже:
	за всяка сластна капка нейна кръв
	погивал е ахеец; всеки грам
	от нейната порочна плът платен е
	с живота на троянец! Чисти думи
	до днеска тя изрекла е по-малко,
	отколкото в тез гибелни предели
	за нея чисти войни са измрели!

	__ПАРИС__
	Ти черниш, Диомеде, по търговски
	това, което би желал да купиш,
	но то не е за продан и ний няма
	да казваме цената му голяма.
	Натам е пътят ни.

N	Излизат.


>>	Втора сцена

N	Троя. В дома на Калхас.
N	Влизат Троил и Кресида.

	__ТРОИЛ__
	Не, влез си, мила, утрото е хладно!

	__КРЕСИДА__
	Тогаз ще викна чичо си отгоре,
	да ти отключи.

	__ТРОИЛ__
			Не, не го буди!
	В леглото! Бързо! Нека сладък сън
	затвори тези хубави очички
	и ти дари покоя на отроче,
	незнаещо злина.

	__КРЕСИДА__
			Любими мой…

	__ТРОИЛ__
	Не, лягай си!

	__КРЕСИДА__
			Омръзнах ли ти вече?

	__ТРОИЛ__
	О, миличка, ако денят, повикан
	от чучулигата, не бе разбудил
	в дворовете клюкарите петли,
	и нощ могла би още да укрива
	насладите ни, не, не бих напуснал
	леглото ти!

	__КРЕСИДА__
		Нощта бе толкоз кратка!

	__ТРОИЛ__
	Проклета вещица! Болник щом зърне,
	закретва адски мудно, а полита
	с криле, по-бързи и от мисълта,
	щом види любещи се!… Ще настинеш
	и мен ще обвиняваш.

	__КРЕСИДА__
			Не, не бързай!
	Мъжете все тъй бързате. Глупачка,
	ако ти бях отказала, сега,
	знам, нямаше да бързаш… Някой иде!

	__ПАНДАР__ _(отвън)_
	Кой е оставил отворени вратите?


	__ТРОИЛ__
	Спокойно! Чичо ти е.

	__КРЕСИДА__
			Взел го дявол!
	Сега ще ми се смее цял живот!

N	Влиза Пандар.

	__ПАНДАР__
	Ха така! Ха така! Как сме с девствеността? Хей, моме, къде е моята племенница Кресида?

	__КРЕСИДА__
	Върви във пъкъла — ти сам ме тласна
	да го извърша, а сега се гавриш!

	__ПАНДАР__
	Какво „го“? Какво „го“?… Нека каже!… Какво „го“ съм те тласнал да извършиш?

	__КРЕСИДА__
	Не те е срам! Сам пълен си с пороци
	и други без пороци не търпиш!

	__ПАНДАР__
	Ха-ха! Ах, горкичката! Ах, непристъпното ми срамежливче, то не ми си е доспало тази нощ, а? Този лош човек не го ли е оставил да си поспинка, вампир да го гази?

	__КРЕСИДА__
	Какво ти казвах?…
N	Чука се.
			Ах, дано те чукнат
	по тиквата! Кой може да е? Чичо,
	иди и виж! Любими, да се върнем
	във стаята! Защо се смееш, сякаш
	го казвам с лоша мисъл?

	__ТРОИЛ__
				Лоша? Ха!

	__КРЕСИДА__
	Не ми е минало и през ума!
	Как силно блъскат! Моля те, да влезем!
	Да ми дадат и половина Троя,
	не искам да ни видят!

N	Излиза заедно с Троил.

	__ПАНДАР__
	Кой е? Какво има? Ще строшиш вратата! Ама че работа! Какво искаш?

N	Влиза Еней.

	__ЕНЕЙ__
	Добрутро, уважаеми, добрутро!

	__ПАНДАР__
	Кой е? Ха, знатният Еней! Кълна се, не те познах. Какво те носи толкоз рано?

	__ЕНЕЙ__
	Къде е княз Троил?

	__ПАНДАР__
	Княз Троил? Че какво ще прави той тук?

	__ЕНЕЙ__
	Недей отрича! Зная, че е тук.
	От полза е за него да го видя.

	__ПАНДАР__
	Тук ли казваш? Такова нещо не зная, честна дума! Вярно, че се върнах късно снощи, но какво ще търси тук?

	__ЕНЕЙ__
	Достатъчно! Преди да си усетил,
	ще му направиш мечешка услуга.
	От преданост предаваш го. Викни го,
	макар и да не знаеш, че е тук!

N	Влиза отново Троил.

	__ТРОИЛ__
	Каква е работата?

	__ЕНЕЙ__
			Тя е, княже,
	тъй бърза, че за поздрав няма време.
	След малко тук ще бъдат брат ти Парис
	със Деифоб и гърка Диомед.
	Той води Антенор, освободен
	от гърците. За него в срок от час,
	до първото принасяне на жертва,
	ний трябва да дадем на Диомед
	девойката Кресида.

	__ТРОИЛ__
			Кой ви праща?

	__ЕНЕЙ__
	Приам и висшият съвет на Троя.
	Те идат за размяната насам.

	__ТРОИЛ__
	О, как се гаври щастието с мене!
	Отивам да ги срещна. Ти, Енее,
	видял си ме навън. Не в тоя дом.

	__ЕНЕЙ__
	Не бой се, аз, когато е за тайна,
	по ням съм и от нямата природа!

N	Излиза заедно с Троил.

	__ПАНДАР__
	Как стана тая? Тъкмо я спечели и я загуби! Дявол го взел този Антенор! Младият княз ще побеснее. Пустият Антенор, чума да го тръшне! Да му бяха строшили врата!

N	Влиза отново Кресида.

	__КРЕСИДА__
	Какво има, чичо? Какво се е случило? Кой беше тук?

	__ПАНДАР__
	Ах! Ах!

	__КРЕСИДА__
	Защо въздишаш тъй дълбоко? Къде е моят господар? Отишъл си е? Милички ми чичо, кажи ми: какво се е случило?

	__ПАНДАР__
	Да можех да потъна в земята толкоз, колкото стърча над нея!

	__КРЕСИДА__
	О, богове! Какво се е случило?

	__ПАНДАР__
	Моля те, влез си! Да не беше се раждала! Знаех си аз, че ще го погубиш! О, нещастникът! Чума и мор над този Антенор!

	__КРЕСИДА__
	Мили чиченце, на колене те моля, кажи ми: какво се е случило?

	__ПАНДАР__
	Трябва да заминеш, момичето ми, трябва да заминеш! Разменили са те за Антенор! Трябва да отидеш при баща си и да се разделиш с Троил! Ах, това ще бъде чиста гибел, жива смърт за него! Няма да го понесе!

	__КРЕСИДА__
	О, богове! Аз няма да замина!

	__ПАНДАР__
	Това е заповед!

	__КРЕСИДА__
			И все пак няма!
	Баща си аз не помня, кръвна връзка
	не чувствам с него! Нямам родство, близост,
	любов, душевна спойка по-дълбоки
	от тези със Троил! О, богове,
	ако оставя някога Троила,
	да стане името Кресида име
	на женската измяна! Време, смърт,
	каквото и да правите с туй тяло,
	не можете поклати любовта ми —
	устойчива е тя и неизменна
	като привличащия всичко център
	на таз земя! Ще ида да ридая…

	__ПАНДАР__
	Добре, добре.

	__КРЕСИДА__
	… коси да скубя и да драскам бузи,
	със стонове гласа си да дера,
	сърцето си да пръсна с горък вопъл:
	„Троиле мой!“… Не, не, оставам в Троя!

N	Излизат.


>>	Трета сцена

N	В Троя, близо до дома на Калхас.
N	Влизат Парис, Троил, Еней, Деифоб, Антенор и Диомед.

	__ПАРИС__
	Развиделя се и часът, уречен
	за нейното предаване на този
	достоен грък, настъпва. Мили братко,
	кажи й какво трябва да извърши
	и се опитай да я убедиш
	в правилността му!

	__ТРОИЛ__
			Влезте с мен в дома й
	и аз самият ще му я предам,
	но в този миг ръката му ще бъде
	олтар, на който брат ти като жрец
	полага в жертва своето сърце!

	__ПАРИС__
	Аз знам какво изпитваш. Сам обичам
	и, както те оплаквам, тъй бих искал
	да ти помогна… Влизайте след мен!

N	Излизат.


>>	Четвърта сцена

N	Троя. В дома на Калхас.
N	Влизат Пандар и Кресида.

	__ПАНДАР__
	Умереност! Недей! Смекчи скръбта си!

	__КРЕСИДА__
	Каква умереност от мене искаш?
	Скръбта, която вкусвам, е без примес,
	изтънчена и пълна, и бушува
	със остротата на онуй, което
	я причинява. Как да я смекча?
	Да можех чувството си да отслабя,
	като напитка да го разводня,
	могла бих да смекча и свойта скръб,
	но в мен страстта разреждане не знае
	и мойта скръб тъй буйна затова е!

N	Влиза Троил.

	__ПАНДАР__
	Ей го, ей го! Иде! Ах, бедните пиленца!

	__КРЕСИДА__
	Троиле! О, Троиле!

	__ПАНДАР__
	Каква покъртителна картина! Дайте да ви прегърна и аз. „Защо, сърце?“ — както казва песничката:
		„— Защо, сърце, тоз кръст не лек
		ти носиш с мъка няма?“ —
		на което сърцето отвръща:
		„— Защото знам: за нея лек
		в слова и дружба няма!“
	Славни римички — по-точни и правдиви не съм чувал! Човек не трябва да изхвърля от главата си нищо, че току-виж някое такова стихче му дотрябвало. Ето на! Ето на!… Е, агънца мои?

	__ТРОИЛ__
	Кресидо, аз те любя толкоз чисто,
	че боговете, сякаш разгневени
	от туй ми чувство, много по-набожно
	от вярата, излъхвана към тях
	със хладни устни, грабват те от мен!

	__КРЕСИДА__
	Нима и боговете знаят завист?

	__ПАНДАР__
	Знаят, знаят и още как! Този случай го доказва.

	__КРЕСИДА__
	И, значи, трябва да напусна Троя?

	__ТРОИЛ__
	Това е злата правда!

	__КРЕСИДА__
			И Троила?

	__ТРОИЛ__
	И Троя, и Троил!

	__КРЕСИДА__
			Не е възможно!

	__ТРОИЛ__
	Възможно е и трябва то да стане
	без бавене, защото злобен случай
	отказва ни минутката за сбогом,
	отсрочката разблъсква, безпощадно
	разлъчва устните ни, разпокъсва
	със груба сила бързите прегръдки,
	обетите ни задушава още
	недоизлъхнати от бурна гръд!
	Ний купихме се — тебе аз, ти мене —
	със хиляди въздишки, а сега
	срещу една-единствена, ах, трябва
	покупките взаимно да си върнем!
	Крадецът Време струпва в миг накуп
	богатата си плячка; и безбройни
	сбогувания, всякое с печата
	на собствени въздишки и целувки,
	той стяга във вързопа на едно
	единствено „прости!“ и ни оставя
	със таз недоцелувана целувка,
	нагарчаща от плач!…

	__ЕНЕЙ__ _(отвън)_
			Готови ли сте, княже?

	__ТРОИЛ__
	Чуй, викат те! Тъй демонът на всеки —
	разказват — викал го преди смъртта!…
	Да я почакат! Ей сега ще дойде!

	__ПАНДАР__
	О, къде са сълзите ми? Ливни, дъжд, та да стихне тоя вятър, че, както кара, ще ми отскубне сърцето от корен!

N	Излиза.

	__КРЕСИДА__
	И трябва да замина?

	__ТРОИЛ__
			Няма изход!

	__КРЕСИДА__
	Една Кресида, бледа от печал,
	сред веселите гърци! И кога ли
	отново ще се видим?

	__ТРОИЛ__
			Чуй ме, скъпа:
	бъди ми само вярна…

	__КРЕСИДА__
			Как? „Да бъда“?
	Какво е туй допускане обидно?

	__ТРОИЛ__
	Не, нека си говорим нежно в тази
	минута пред разлъката! Аз казах:
	„бъди ми вярна“ не от страх, че можеш
	да ме оставиш — на самата смърт
	аз хвърлям ръкавица, че в теб няма
	неискреност! — а само като увод
	към моя свят обет: „Бъди ми вярна
	и аз ще те намеря!“

	__КРЕСИДА__
			О, любими,
	така ще се подхвърлиш ти на смъртни
	опасности! Но вярна ще ти бъда!

	__ТРОИЛ__
	Побратим аз ще стана на смъртта!
	Вземи за спомен този мой ръкав*43!
	[*43 _„… за спомен този мой ръкав…“_ — в рицарския бит, който Шекспир пренася в гръцката древност, като залог за любов наред с кърпичките и панделките бивали използвани и откопчаващите се ръкави.]

	__КРЕСИДА__
	Ти — тази ръкавица! А кога
	отново ще те видя?

	__ТРОИЛ__
			Скоро, скоро!
	Подкупил часовите, нощем аз
	при теб ще идвам. Но бъди ми вярна!

	__КРЕСИДА__
	Отново „бъди вярна“!

	__ТРОИЛ__
				Скъпа, чуй ме,
	защо го казвам: гръцките младежи
	са привлекателни, любвеобилни,
	природно одарени и блестящи
	в различните изкуства. Всичко в тях
	за теб ще бъде ново и туй ново
	ме пълни със ревнивост — грях безгрешен —
	и с таен страх.

	__КРЕСИДА__
			Ах, ти не ме обичаш!

	__ТРОИЛ__
	Ако така е, да умра в позор!
	Във себе си аз нямам вяра — не
	във твойта вярност! Аз не съм певец,
	танцувам лошо, нямам сладък говор,
	умел не съм в изящните игри,
	а тез неща, в които всички гърци
	са майстори изпечени, укриват
	ужасно хитър дявол-съблазнител.
	Недей му се поддава!

	__КРЕСИДА__
				Нима мислиш,
	че бих го искала?

	__ТРОИЛ__
			О, не! Но нявга
	човек не иска нещо, а го прави
	и често сам за себе си е дявол,
	като изпитва крехката си воля,
	повярвал на менливата й мощ.

	__ЕНЕЙ__ _(отвън)_
	По-бързо, княже!

	__ТРОИЛ__
			Целуни ме, скъпа,
	и сбогом!

	__ПАРИС__ _(отвън)_
		Братко!

	__ТРОИЛ__
			Парисе, ела
	и покани Енея и гърка!

	__КРЕСИДА__
	Нали ще си ми верен, мой любими?

	__ТРОИЛ__
	Кой? Аз? Уви, това е мойта слабост!
	Докато други гонят с реч фалшива
	известност на умници, с откровеност
	аз хващам само слава на наивник;
	докато други хитро позлатяват
	пиринчени корони, аз си нося
	без хитрост своята, каквато е.
	За мен не бой се! Върху моя щит
	написано е: „Верен и открит!“
N	Влизат Еней, Парис, Антенор, Деифоб и Диомед.
	Добре дошъл, ахеецо! Това е
	девойката, която ще получиш
	за Антенор. При портата на Троя
	ще ти предам ръката й, а пътьом
	ще ти разкажа нужното. Към нея
	бъди вежлив и ако някой ден
	от моя меч животът ти зависи,
	викни: „Кресида!“ и ще бъдеш, знай,
	във безопасност, както е Приам
	във Илион!

	__ДИОМЕД__
			Красавице Кресидо,
	излишно е на този княз да плащаш
	с мечтаната от него благодарност —
	тоз ясен взор и тез ланити дивни
	сами закрилят те: от днеска аз съм,
	властителко, покорен твой слуга!

	__ТРОИЛ__
	Ахеецо, обиждаш ме с това, че
	посрамваш моята молба към тебе,
	отправяйки хвалебствия към нея!
	От мене знай го: тя е толкоз над
	похвалите ти, колкото си ти
	под правото служител да й станеш!
	Нареждам ти учтив да бъдеш с нея,
	защото аз го искам! Инак, даже
	Ахил да бъде твой телохранител,
	заклевам се в Плутоновото име*44,
	[*44 _„… в Плутоновото име…“_ (мит.) — владетел на подземното царство на мъртвите според вярванията на древните гърци.]
	ще те заколя!

	__ДИОМЕД__
			По-спокойно, княже!
	По чин и длъжност аз тук имам право
	на волна реч; а вън съм господар
	на себе си и, знай, не правя нищо
	по чужда заповед! Аз таз девойка
	и сам ценя за нейните достойнства,
	но щом ми кажеш: „Направи това!“,
	знам само „Не“ от всичките слова!

	__ТРОИЛ__
	Да тръгваме! Пази се, Диомеде,
	от битките, които са напреде!
	Към портата! Ръка ми дай, любима,
	по пътя много да си кажем има!

N	Излиза заедно с Кресида и Диомед.
N	Тръбен звук.

	__ЕНЕЙ__
	Това е Хектор! Бях му обещал
	да бъда преди него на полето.
	Ще ме помисли сънльо и нехайник!

	__ПАРИС__
	Вината е в Троила! Да вървим!

	__ДЕИФОБ__
	Да се приготвим бързо!

	__ЕНЕЙ__
				И да хвръкнем
	нетърпеливи като младоженци
	там, дето вече Хектор затръбил е!
	Със своя дух и здравината своя
	той днес ще брани славата на Троя!

N	Излизат.


>>	Пета сцена

N	В гръцкия стан.
N	Влизат Аякс — въоръжен, Ахил, Патрокъл, Агамемнон, Менелай, Одисей, Нестор, Калхас и други.

	__АГАМЕМНОН__
	Въоръжен, красив и бодър, ей те,
	преварил времето, Аяксе страшни!
	Издай с тръбата си сигнал такъв,
	че въздухът, изплашен, да се втурне
	към Троя и заврял се във ухото
	на Хектора, да го извика тук!

	__АЯКС__
	Тръбачо, дръж! И дробове надуй,
	ребра да пукнат и тръба да цъфне!
	Надувай, кръв да пръснеш от очите!
	Издуй си бузите като корема
	на северния вятър във часа
	на коликите му! Тръбиш за Хектор!

N	Тръбен звук.

	__ОДИСЕЙ__
	Не отговаря.

	__АХИЛ__
			Рано е, затуй.

	__АГАМЕМНОН__
	Кой иде там? Не е ли Диомед
	със дъщерята на Калхас?

	__ОДИСЕЙ__
				Да, той е.
	Знам хода му — на пръсти стъпва, сякаш
	духът му млад го вдига над земята.

N	Влиза Диомед, водещ Кресида.

	__АГАМЕМНОН__
	Това ли е Кресида?

	__ДИОМЕД__
			Да, царю.

	__АГАМЕМНОН__
	Добре дошла сред гърците, Кресидо!

	__НЕСТОР__
	Девойко, с таз целувка те приветства
	всеобщият ни вожд.

	__ОДИСЕЙ__
			Той сам „всеобщ“ е,
	ала приветствието му е лично.
	Добре ще е и то да е всеобщо.

	__НЕСТОР__
	Добър съвет. Девойко, туй ти дава
	старикът Нестор.

	__АХИЛ__
			Неговия мраз
	от твойте устни ще прогоня аз!
	Ахил приветства те!

	__МЕНЕЛАЙ__
			И аз преди
	от сладостите женски не странях.

	__ПАТРОКЪЛ__ _(отмества го)_
	Но Парис отстрани тъй, с грубост млада,
	те отстрани от главната услада!

	__ОДИСЕЙ__
	И тези негови рога, уви,
	ний плащаме със своите глави!

	__ПАТРОКЪЛ__
	Таз бе за него. А за мен е тая.

	__МЕНЕЛАЙ__
	Добре скроено!

	__ПАТРОКЪЛ__
			Вместо Менелая
	целуват, значи, Парис и Патрокъл!

	__МЕНЕЛАЙ__
	Ела, девойко!… Стига си я локал!

	__КРЕСИДА__
	За теб, царю, целувката какво е:
	да взимаш ли или да даваш свое?

	__ПАТРОКЪЛ__
	И двете, гълъбче!

	__КРЕСИДА__
			Тогава жалко —
	желаеш много, а предлагаш малко!

	__МЕНЕЛАЙ__
	Аз искам ти една за мои три!

	__КРЕСИДА__
	Една за три? Премного са дори!

	__МЕНЕЛАЙ__
	Такъв съм — с разточителна ръка!

	__КРЕСИДА__
	Жена си дал си — значи е така!

	__МЕНЕЛАЙ__
	Добре ме драсна!

	__КРЕСИДА__
			Мъничък урок!

	__ОДИСЕЙ__
	Ти скрий си ноктите — той муши с рог!
	Една целувка?

	__КРЕСИДА__
			Не, не е прието!

	__ОДИСЕЙ__
	Какво да сторя?

	__КРЕСИДА__
			Помоли небето!

	__ОДИСЕЙ__
	Тогава във Венериното име
	заклевам те, девойко, целуни ме,
	когато на тогова у дома
	съпругата му върне се мома!

	__КРЕСИДА__
	Дълга си предяви на този ден!

	__ОДИСЕЙ__
	Тоз ден се казва „никога“ за мен!

	__ДИОМЕД__
	Ела да идем при баща ти, драга!

N	Излиза заедно с Кресида.

	__НЕСТОР__
	Девойче с пъргав ум!

	__ОДИСЕЙ__
				Пфу, срам не знае!
	У нея бузки, клепки, устни, всичко —
	дори краката й — си има говор!
	Порочен дух излъчва се от всяко
	движение на тялото й! Знам ги
	аз тези нападателни женички
	с разюздани езичета, които
	неканени подканват и широко
	разтварят книгата на мисълта си
	пред първия четец, охотна плячка
	на всякоя случайност, дъщери
	на уличния лов! Като видях я
	как весело в закачките се втурва,
	аз казах си: една троянска…

	__ВСИЧКИ__
				Идат!

N	Влизат Хектор, Парис, Еней, Хелен, Троил и Свита.

	__АГАМЕМНОН__
	Да, те тръбят. А, ето ги и тях!

	__ЕНЕЙ__
	Привет, царе на Гърция! Кажете
	с какво ще бъде награден тоз, който
	надвие във двубоя; и дали
	да се сражават двамата до края
	на всички краища, или ще бъдат
	разлъчени със глас, или тръба?
	Туй пита Хектор.

	__АГАМЕМНОН__
			Как желае той?

	__ЕНЕЙ__
	Той всякакви условия приема.

	__АХИЛ__
	Съвсем по хекторовски, ала малко
	самонадеяно и с твърде много
	презрение към воина съперник.

	__ЕНЕЙ__
	Ако не си Ахил, тогава кой си?

	__АХИЛ__
	Ако не съм Ахил, то — никой!

	__ЕНЕЙ__
				Значи
	Ахил си! Но и тъй да бъде, знай,
	че доблестта и гордостта у Хектор
	надварват се за върховите точки
	в голямото и малкото. Едната
	огромна е почти като безкрайност,
	а другата е дребна като нула.
	Добре, ако го знаеше, видял би
	вежливост, дето дириш горделивост.
	Тоз ваш Аякс е негов полусродник*45
	[*45 _„… Аякс е негов полусродник…“_ — сестрата на Приам, Хезиона, омъжена за саламинския цар Теламон, му родила син Аякс.]
	и Хектор ще излезе с половина
	от себе си срещу герой такъв
	с полутроянска-полугръцка кръв!

	__АХИЛ__
	Разбирам те. Двубой безкръвен значи!

N	Влиза Диомед.

	__АГАМЕМНОН__
	Ха, ето те и тебе, Диомеде!
	Ела, бъди застъпник на Аякса!
	Решете със Еней дали двубоят
	да е приятелски, или докрай!
	Понеже кръв една тече в тях двама,
	желателно е крайна стръв да няма.

N	Аякс и Хектор застават един срещу друг.

	__ОДИСЕЙ__
	Приготвиха се!

	__АГАМЕМНОН__
			Кой е тоз троянец
	с лице, издаващо дълбока скръб?

	__ОДИСЕЙ__
	Най-младият Приамов син. Смел воин,
	не още зрял, но вече свръхдостоен;
	на думи скъп, с дела приказващ славно;
	непламващ бързо, но угасващ бавно;
	с ръка широка и сърце открито,
	но въпреки това от тез, които
	блага не пръскат, без да разсъждават,
	и глас на недомислици не дават.
	Той смел е като брат си, в меч и броня,
	но по-опасен е, защото оня
	прощава и в гнева си, а пък тоя
	като ревнивец жал не знае в боя!
	Наричат го Троил и той изглежда
	за Илион е втората надежда
	след Хектора. Така твърди Еней,
	а той познава момъка добре
	и поверително ми го описа,
	когато бях във Троя…

N	Продължително тръбене. Аякс и Хектор се сражават.

	__АГАМЕМНОН__
	Започнаха!

	__НЕСТОР__
			Аяксе, дръж се здраво!

	__ТРОИЛ__
	Заспа ли, Хекторе? Какво го чакаш?

	__АГАМЕМНОН__
	Успешен удар! Ха така, Аяксе!

	__ДИОМЕД__
	Достатъчно!

	__ЕНЕЙ__
			Противниците, спри!

N	Тръбенето замлъква.

	__АЯКС__
	Не съм се още сгрял. Да продължим!

	__ДИОМЕД__
	Ако желае Хектор.

	__ХЕКТОР__
			Хектор казва:
	„Достатъчно!“ Аяксе, ти си син на
	сестрата на баща ми. Братовчед си
	на славните Приамови чада.
	Таз кръвна връзка забранява всяка
	кръвопролитна битка между нас.
	Троянецът във тебе и гъркът
	да бяха поотделно, та да можеш
	да кажеш: „Таз ръка ми е троянска,
	а тази — гръцка; в тоз прасец съм грък,
	а в тоз — троянец; майчината кръв
	е в дясната ми буза, а отляво —
	е бащината ми.“, кълна се в Зевса,
	оттук не би успял да отървеш
	едничка част от гръцко потекло,
	без мечът ми да й е врязал спомен
	от нашата вражда! Но боговете
	ми запрещават да пролея капка
	от тази свята кръв, която ти си
	добил от леля ми! Аяксе драги,
	ела да те прегърна! Нека бъде
	Мълниевержецът свидетел мой,
	ти имаш яки мишци! И със тях
	желае Хектор тъй да го прегърнеш!
	Честта от боя нека бъде твоя!

	__АЯКС__
	Благодаря ти, Хекторе, за твойто
	великодушие и благородство —
	пък аз тук дойдох с цел да те погубя
	и нова слава да пожъна с туй!

	__ХЕКТОР__
	Дори Ахил, над чийто гривест шлем
	самата Слава гръмко възвестява:
	„Това е той!“, не би могъл да храни
	надеждата да се прослави нявга
	за Хекторова сметка!

	__ЕНЕЙ__
				Всички чакат
	да разберат как смятате да свърши
	двубоят ви.

	__ХЕКТОР__
			С прегръдка, ето как!
	Аяксе, сбогом!

	__АЯКС__
			Ако се надявах
	с молби да стигна до успех — което
	до днеска не съм правил, — бих поканил
	прочутия си братовчед на гости
	във стана ни.

	__ДИОМЕД__
			Самият Агамемнон
	желае го, а славният Ахил
	жадува без оръжие да види
	нетрепващия Хектор.

	__ХЕКТОР__
				О, Енее,
	викни Троила тук и, съобщил
	за дружеския изход от двубоя
	на сбраните троянци, помоли ги
	да се завърнат в Троя! Братовчеде,
	ръка ми дай и в стана отведи ме,
	сбрал толкова бойци с прочуто име!

N	Агамемнон и другите се приближават към четиримата.

	__АЯКС__
	Всегръцкият водител Агамемнон
	сам иде да ни срещне!

	__ХЕКТОР__
				Назови ми
	най-златните от тях. Ахила — не.
	По необхватните му рамене,
	могъщи мишци и огромен бой
	аз мигом ще отгатна, че е той!

	__АГАМЕМНОН__
	О, Хекторе, добре дошъл ти казва
	тоз, който би се радвал да те няма
	сред живите!… Да, туй не е привет,
	но минало и бъдеще, повярвай,
	като ненужна смет захвърлям аз
	в забравата и с искреност и честност,
	пречистени от всяка задна мисъл,
	те поздравявам със „Добре дошъл,
	могъщи Хекторе!“

	__ХЕКТОР__
			Благодаря ти,
	велики Агамемноне!

	__АГАМЕМНОН__ _(към Троил)_
				Ти също
	бъди добре дошъл, троянски княже!

	__МЕНЕЛАЙ__
	Споделям братски поздрава на брат си.
	Добре дошли сте, братя храбреци!

	__ХЕКТОР__
	С кого говорим?

	__ЕНЕЙ__
			С царя Менелай!

	__ХЕКТОР__
	Това си ти, царю? Не се надявах,
	кълна се в Марсовия наколенник!…
	Защо те смайва тази моя клетва,
	щом нявгашната ти жена кълне се
	във ръкавицата на Афродита?
	Тя чувства се отлично, но не ти
	изпраща поздрави.

	__МЕНЕЛАЙ__
			Не споменавай
	за нея днес!

	__ХЕКТОР__
			Прощавай! Оскърбих те!

	__НЕСТОР__
	Троянецо юначен, много пъти
	аз виждал съм те в бой да си просичаш —
	помощник на Съдбата — кървав път
	сред гръцките момци; и съм те виждал,
	горещ като Персея*46, да пришпорваш
	[*46 _Персей_ (мит.) — герой на аргоските сказания. Син на Даная, дъщеря на аргоския цар Акризий, от Зевс, който се промъкнал при нея под формата на златен дъжд. Персей извършил ред подвизи: отсякъл главата на страшната Медуза, чийто поглед превръщал всичко живо в камък, освободил пленената от морско чудовище Андромеда и т.н.]
	фригийския си кон, великодушно
	не дал на страшния си меч да падне
	над падналия враг — и към съседа
	възкликвал съм пред тази гледка: „Вижте,
	сред нас е Юпитер Жизнедарител!“;
	и виждал съм те, обкръжен от наши,
	спокойно да отдъхваш, сякаш беше
	борец на олимпийски стадион.
	Такъв те помня, ала твоя образ,
	до днес заключен винаги в стомана,
	за пръв път виждам. Дядо ти познавах,
	сражавал съм се с него — беше той
	добър войник, но Марс ми е свидетел,
	ти с много го надхвърляш! Позволи
	на стареца да те прегърне здраво!

	__ЕНЕЙ__
	Това е уважаваният Нестор!

	__ХЕКТОР__
	О, жива летопис, вървяла редом
	със Времето от толкоз дълго време!
	Прегръщам те, мъдрецо беловласи!

	__НЕСТОР__
	О, как бих искал тези стари мишци
	на твоите да съперничат във битка,
	тъй както им съперничат в прегръдка.

	__ХЕКТОР__
	Аз също бих го искал.

	__НЕСТОР__
				Ха, не бързай!
	Кълна се в таз беда, да беше тъй,
	на бой те бих извикал още утре!
	Добре дошъл си! Доживях и туй!

	__ОДИСЕЙ__
	Не знам как Троя още се държи,
	когато главният й стълб е тука!

	__ХЕКТОР__
	Познах те, Одисее. Много гърци —
	а и троянци — паднаха, откакто
	видях те с Диомед посланик в Троя.

	__ОДИСЕЙ__
	Тогаз предрекох ти, каквото стана,
	но моето пророчество е още
	на половина път, защото тези
	града ви бранещи стени и кули,
	чиито зъбери така надменно
	сега целуват облаците, утре
	ще лижат стъпалата си!

	__ХЕКТОР__
				Едва ли!
	Държат се още те и скромно мисля,
	че всеки паднал техен камък вие
	ще оросите с капка своя кръв.
	Но краят увенчава всяко дело
	и всепризнатият арбитър Време
	ще разреши въпроса някой ден!

	__ОДИСЕЙ__
	И затова да го оставим нему!
	Безстрашни Хекторе, ще те помоля
	веднага след пира у Агамемнон
	да бъдеш гост на скромния ми шатър.

	__АХИЛ__
	Не, аз ще те изместя, Одисее!
	О, Хекторе, нахраних своя взор.
	Подробно, всеки мускул, всяка става
	запомних ти!

	__ХЕКТОР__
			Ахил ли ми говори?

	__АХИЛ__
	Самият той!

	__ХЕКТОР__
			Стани да те разгледам
	внимателно!

	__АХИЛ__
		Разглеждай ме!

	__ХЕКТОР__
				Видях те!

	__АХИЛ__
	Премного бързаш. Всеки път аз искам
	с око на купувач да те изследвам.

	__ХЕКТОР__
	Прелистваш ме като забавна книга,
	но аз не съм за твоя ум, четецо…
	Защо се взираш толкоз остро в мен?

	__АХИЛ__
	Кажи, небе, къде да го ударя?
	Тук може би? Или пък тук? Или
	тук най-добре? Кажи, да знам, отгде,
	от кой отвор ще излети душата
	на първия ми враг! Небе, аз чакам!

	__ХЕКТОР__
	Небето, горделивецо, едва ли
	ответ ще ти даде на тоз въпрос.
	Стани отново! Тъй ли лесно, мислиш,
	загива един Хектор, че да можеш
	да кажеш предварително где точно
	ще го намушиш смъртно?

	__АХИЛ__
				Да, тъй лесно!

	__ХЕКТОР__
	Да бе оракул и да бе ми казал,
	че тъй ще е, не щях да ти повярвам!
	От днес пази се, тъй като аз няма
	да размишлявам где да те раня,
	а тук, и тук, и тук ще те надупча
	като решето целия, кълна се
	във Марсовия шлем!… Премъдри гърци,
	простете ми тоз миг на самохвалство!
	Със свойта дързост той от мен изтръгна
	нелепа реч. Но аз ще потвърдя
	заплахите си с действия или
	до гроба да…

	__АЯКС__
			Спокойно, братовчеде!
	И ти, Ахиле, също отложи
	заканите си за деня, когато
	се срещнете — случайно или не —
	в сражение! Със Хектора ще можеш
	да се нахраниш винаги, ако
	стомахът ти е годен да го смели.
	Боя се само, че Съветът мъчно
	ще те принуди да го предизвикаш!

	__ХЕКТОР__
	Ахиле, да се срещнем на полето!
	Войната издребня, откакто ти
	отказа да се биеш.

	__АХИЛ__
			Ти ме каниш?
	Добре тогава! Утре ще те срещна
	по-страшен от смъртта, но днес да бъдем
	приятели!

	__ХЕКТОР__
		Отлично! Дай ръка!

	__АГАМЕМНОН__
	Ахейски благородници, елате
	на пиршество най-първо в моя шатър!
	След туй, ако охотата на госта
	съвпадне с вашето гостоприемство,
	да го покани всеки поотделно
	у себе си!… Тръби, със весел звук
	кажете му: „Добре дошъл си тук.“

N	Излизат всички освен Троил и Одисей.

	__ТРОИЛ__
	Кажи ми, о, почтени Одисее,
	къде живее старият Калхас?

	__ОДИСЕЙ__
	Във Менелаевия шатър, княже.
	Със него днес пирува Диомед.
	Той тъй се е увлякъл в дъщеря му,
	че сляп е за небето и земята
	и вижда само нейните очи!

	__ТРОИЛ__
	Дали ще бъдеш толкова любезен
	подир гощавката у Агамемнон
	да ми покажеш пътя за към тях?

	__ОДИСЕЙ__
	Разбира се, но моля те, кажи ми
	каква е славата на таз мома?
	Не е ли имала любовник, който
	сега по нея да ридае в Троя?

	__ТРОИЛ__
	Достоен е за присмех, който вади
	на показ раните си. Ще вървим ли?
	Тя любеше и любена сега е,
	но с чувствата Съдбата си играе!

N	Излизат.



>	Пето действие
>>	Първа сцена

N	В гръцкия стан.
N	Влизат Ахил и Патрокъл.

	__АХИЛ__
	Със гръцко вино днес кръвта ще сгрея,
	която утре с меч ще охладя.
	Да му дадем разкошен пир, Патрокле!

N	Влиза Терсит.

	__ПАТРОКЪЛ__
	Терсит пристига.

	__АХИЛ__
			Ха, какво те носи,
	огризко на природата, пес лаещ?

	__ТЕРСИТ__
	Това писмо за тебе, идоле на идиотопоклонниците, кухи истукане!

	__АХИЛ__
	Какво писмо, парче-човек?

	__ТЕРСИТ__
	От Троя, паницо с глупости!

	__ПАТРОКЪЛ__
	А кой се пазел шатъра?

	__ТЕРСИТ__
	Който се пази от вятъра.

	__ПАТРОКЪЛ__
	Добър си в извъртанията, но каква полза от тях?

	__ТЕРСИТ__
	Затвори си устата, хапльо! От твоите приказки полза няма. Известно е, че си нощна прислужница на Ахила.

	__ПАТРОКЪЛ__
	Нощна прислужница? Какво значи това, животно?

	__ТЕРСИТ__
	Значи мъжка курва, какво друго! Дано всички гнойни зарази на Венера, всички чревни сплитания, катари и пясъци в бъбреците, всички параличи, апоплексии, очни пердета, буци на черния дроб; екземи между пръстите, гнойници в гръбнака; и накрая — за безплатно доживотно ползване — всички люспести красти, келове и лишеи да се струпат върху всички извратени уроди на този свят!

	__ПАТРОКЪЛ__
	Ах ти, мехур, пълен със злъч, защо кълнеш така?

	__ТЕРСИТ__
	Че какво, тебе ли кълна?

	__ПАТРОКЪЛ__
	Не, разбира се, разсъхната бъчво! Отде накъде, мелезе неясен?

	__ТЕРСИТ__
	Е, тогава защо се сърдиш бе, хлапе разнежено, размекнато чиле от бубена плюнка, парцалче нежно за гнойно око, ти бе, ремъче от кесия на прахосник? А? Защо се сърдиш? Ах, защо страда тоя свят от такива като тебе, водни мушици, умалителни на природата?

	__ПАТРОКЪЛ__
	Махни се, жлъчко!

	__ТЕРСИТ__
	Стой си, напръстниче!

	__АХИЛ__
	Патрокле мой, препятствие внезапно
	осуети мечтата ми за слава
	във утрешната битка. Туй писмо
	изпраща ми Хекуба, а тоз дар е
	от дъщеря й, моята любов.
	И двете ме корят и ме заклинат
	да удържа един обет, от който
	обвързан съм. Аз няма да го стъпча.
	Обетът е обет и не признава
	ни гърци, ни война, ни чест, ни слава!…
	Палатката добре да украсите
	за пир до утринта! Върви, Терсите!
	Патрокле, с мен!

N	Излиза заедно с Патрокъл.

	__ТЕРСИТ__
	Тия двамата може да полудеят от излишък на кръв и недостиг на ум. Ако беше от много ум и малко кръв, бих станал покрай тях лечител на луди. Но ето Агамемнон, добър човечец, пада си по яребичките, но има по-малко мозък в главата, отколкото кал в ушите. А ето брат му — този Зевс, превъплътен в бик*47, измамения съпруг, този символ и образец за паметник на рогоносците от всички времена, тази рогова обувалка, дето се кандилка на верижка край бедрото на брат си — какво друго освен това, което е, биха могли да направят от него умът му, пълен със злоба, и злобата му, подправена с ум? Магаре? Малко е — той си е магаре, и вол. Вол? Пак не стига — той си е и вол, и магаре. Готов съм да стана куче, муле, котка, пор, жаба, гущер, бухал, ястреб, изцеден херинг, но да стана Менелай — никога! По-скоро ще организирам заговор срещу Съдбата! Не ме питайте какво бих искал да бъда, ако не бях Терсит, защото съм готов да стана въшка в дрипа на прокажен, само и само да не бъда Менелай!… Ха, духове и блуждаещи огньове!
	[*47 _„… Зевс, превъплътен в бик…“_ (мит.) — Зевс, върховният бог на древногръцката религия, влюбен в Европа, дъщеря на финикийския цар Агенор, се преобразил в бик и когато девойката го възседнала на игра, я отнесъл през вълните на остров Крит.]

N	Влизат с факли Агамемнон, Одисей, Нестор, Хектор, Аякс, Троил, Менелай и Диомед.

	__АГАМЕМНОН__
	Объркали сме пътя.

	__АЯКС__
			Не, не сме.
	Натам към факлите е.

	__ХЕКТОР__
			Съжалявам,
	че ви създадох грижи.

	__АЯКС__
				Няма нищо.

	__ОДИСЕЙ__
	Ха, ей го, иде сам да те посрещне!

N	Влиза Ахил.

	__АХИЛ__
	Безстрашни Хекторе, добре дошъл!
	Добре дошли и вие, знатни гости!

	__АГАМЕМНОН__
	И тъй, троянски княже, лека нощ!
	Аякс командва твоята охрана.

	__ХЕКТОР__
	Благодаря и лека нощ на тебе,
	върховни гръцки вожде!

	__МЕНЕЛАЙ__
				Лека нощ!

	__ХЕКТОР__
	На теб по-лека, славни Менелае!

	__ТЕРСИТ__
	Ха, славен! Славна помийна яма, славна дупка на нужник!

	__АХИЛ__
	Здравейте и довиждане на всички,
	оставащи и тръгващи си!

	__АГАМЕМНОН__
				Сбогом!

N	Излиза заедно с Менелай.

	__АХИЛ__
	Не, Несторе — ти също, Диомеде —
	поостанете малко зарад госта!

	__ДИОМЕД__
	Уви, не мога. Имам спешно дело.
	Велики Хекторе, спокойна нощ!

	__ХЕКТОР__
	Ръка! И стискай!

	__ОДИСЕЙ__ _(настрани към Троил)_
			Бърза за Калхас.
	След факела му!… Да се поразходим?

	__ТРОИЛ__
	Със удоволствие.

	__ХЕКТОР__
			Тогаз до утре!

N	Диомед излиза, следван на разстояние от Одисей и Троил.

	__АХИЛ__
	Насам, сторете чест на моя шатър!

N	Излиза заедно с Хектор, Аякс и Нестор.

	__ТЕРСИТ__
	И тоя Диомед не е гърне със мед! Такъв двуличен негодник и лукав разбойник рядко се среща! Имам по-малко вяра в него, когато ми се усмихва, отколкото в змия, когато съска. Обещания сее, както улично псе — бълхите си, но когато изпълни някое, това е такова явление, че астрономите се надпреварват да го тълкуват. След подобно чудо не може да няма важни събития. Слънцето ще почне да черпи светлина от луната, щом Диомед е удържал на думата си. По-добре да тръгна по дирята му, макар че няма да зърна Хектора в лицето. Говори се, че той си е хванал някаква троянска фльорца и се събира с нея в шатъра на тоя предател Калхас. Тръгвам след него. Нагдето извиеш врат — развала и разврат! Блудници и коцкари, всички до един!

N	Излиза.


>>	Втора сцена

N	В гръцкия стан.
N	Влиза Диомед.

	__ДИОМЕД__
	Хей, будни ли сте там? Отговорете!

	__КАЛХАС__ _(отвън)_
	Кой вика?

	__ДИОМЕД__
		Диомед!… Калхас е май че…
	Извикай дъщеря си!

	__КАЛХАС__ _(отвън)_
			Ей сега!

N	Влизат Троил, Одисей и след тях — Терсит.

	__ОДИСЕЙ__
	Да спрем тук в тъмното!

N	Влиза Кресида.

	__ТРОИЛ__
				Кресида с него!

	__ДИОМЕД__
	Добре ли си, поверенице моя?

	__КРЕСИДА__
	Добре, пазачо мой. Ела насам!

N	Шепне му.

	__ТРОИЛ__
	Тъй близки вече?

	__ОДИСЕЙ__
			Тя мъжете кара
	във миг по нейна свирка да играят.

	__ТЕРСИТ__
	И всеки мъж може да я просвири нея, стига веднъж да й хване ключа. Лека е за изпълнение.

	__ДИОМЕД__
	И значи тъй? Не щеш да си го спомниш?

	__КРЕСИДА__
	Че аз го помня.

	__ДИОМЕД__
			Е, тогава хайде,
	стори словата ти да станат дело!

	__ТРОИЛ__
	Какво я кара да си спомни?

	__ОДИСЕЙ__
				Тихо!

	__КРЕСИДА__
	Ахеецо, недей с тоз меден глас
	ме тласка към безумства!

	__ТЕРСИТ__
	Ах, мошеничка!

	__ДИОМЕД__
			Значи тъй!

	__КРЕСИДА__
	Не, слушай ме!…

	__ДИОМЕД__
			Дрън-дрън! Какво ще слушам!
	Ти даде ли ми дума или не?

	__КРЕСИДА__
	Не мога! Какво искаш да направя?

	__ТЕРСИТ__
	Да му дадеш какво! Голяма работа!


	__ДИОМЕД__
	Да си изпълниш дадената дума.

	__КРЕСИДА__
	Не, моля те, ахеецо любезни,
	каквото искаш, само не това!

	__ДИОМЕД__
	Тогава лека нощ!

	__ТРОИЛ__
			Търпя, търпя!

	__ОДИСЕЙ__
	Троянецо, по-тихо!

	__КРЕСИДА__
			Диомеде!…

	__ДИОМЕД__
	Не, влизай си! Шут няма да ти бъда!

	__ТРОИЛ__
	Друг вече е!

	__КРЕСИДА__
			Ще ти пошъпна нещо…

	__ТРОИЛ__
	Ах, грозна мъка!

	__ОДИСЕЙ__
			Княже, да вървим!
	Неудоволствието ти — личи си —
	след миг ще се излее в гневни думи.
	Нощта е глуха, мястото — опасно.
	Да тръгваме!

	__ТРОИЛ__
		Почакай!

	__ОДИСЕЙ__
			Хайде, хайде!
	Усещам те — не се владееш вече.
	Върви със мен!

	__ТРОИЛ__
			Почакай още малко!

	__ОДИСЕЙ__
	Не, стига толкова! Опасно става!

	__ТРОИЛ__
	Почакай, много моля те! Кълна се
	във мъките на пъкъла, че няма
	да кажа думица!

	__ДИОМЕД__
			… Така че сбогом!

	__КРЕСИДА__
	Сърдит си, виждам.

	__ТРОИЛ__
			И от туй боли те?
	О, прецъфтяла вярност!

	__ОДИСЕЙ__
				Тихо, княже!

	__ТРОИЛ__
	Ще бъда ням, заклевам се във Зевса!

	__КРЕСИДА__
	Ахеецо! Пазачо мой!

	__ДИОМЕД__
				Дрън-дрън!
	Играеш си със мене! Лека нощ!

	__КРЕСИДА__
	Не си играя. Моля те, върни се!

	__ОДИСЕЙ__
	Троянецо, тресе те! Ще избухнеш!

	__ТРОИЛ__
	Ах, милва го по бузата!

	__ОДИСЕЙ__
				Ела!

	__ТРОИЛ__
	Недей! Кълна се в Зевса, ще мълча!
	Преграда от търпение дели
	гнева ми от коя да е обида.

	__ТЕРСИТ__
	Трътлестият демон на сладострастието ги гъделичка с китка от мораво рогче. Пържи ги на тигана си, пържи ги, дявол е!

	__ДИОМЕД__
	Но значи обещано?

	__КРЕСИДА__
			Честно слово!
	Излъжа ли, недей ми вярва в нищо!

	__ДИОМЕД__
	Не стига. Дай ми нещо във залог!

	__КРЕСИДА__
	Почакай тук, ще ти намеря нещо!

N	Излиза.

	__ОДИСЕЙ__
	Нали се кле да бъдеш търпелив!

	__ТРОИЛ__
	Бъди спокоен, аз ще съм дотам
	изпълнен със търпение, че няма
	да помня кой съм и какво изпитвам!

N	Влиза отново Кресида.

	__ТЕРСИТ__
	Залогът! Ето го! Ето го!

	__КРЕСИДА__
	Дръж тоз ръкав, мой мили!

	__ТРОИЛ__
				Красота,
	къде е твойта вярност?

	__ОДИСЕЙ__
				Княже! Княже!

	__ТРОИЛ__
	Спокоен съм! Отвън поне — спокоен!

	__КРЕСИДА__
	Ти гледаш дара ми? Добре го виж!
	Обичаше ме той… О, аз, лъжливка!
	Върни ми го!

	__ДИОМЕД__
			Чий беше?

	__КРЕСИДА__
				Не е важно,
	щом вече си го взех. Не идвай утре!
	Изобщо остави ме, Диомеде!

	__ТЕРСИТ__
	Сега му изостря желанието. Добре го правиш, точилче!

	__ДИОМЕД__
	Не, дай ми го!

	__КРЕСИДА__
			Ръкава?

	__ДИОМЕД__
				Него, да!

	__КРЕСИДА__
	О, богове! Безценен мой залог,
	в леглото твоят прежен притежател
	сънува мен сега, по мен въздиша,
	целува ръкавицата ми, както
	сега аз теб целувам!… Не посягай —
	изтръгнеш ли ми го, ще ми изтръгнеш
	сърцето от гърдите!

	__ДИОМЕД__
			Аз сърцето
	го имам вече. Туй върви със него.

	__ТРОИЛ__
	Заклех се да търпя!

	__КРЕСИДА__
				Не, него точно
	ти няма да получиш, Диомеде!
	Виж, друго може.

	__ДИОМЕД__
			Аз пък искам него.
	Кажи ми: от кого е?

	__КРЕСИДА__
				Не е важно.

	__ДИОМЕД__
	Повтарям: от кого ти е подарък?

	__КРЕСИДА__
	От едного, чиято обич беше
	над таз, която ти ще ми дадеш!
	Но щом си ми го грабнал, запази го!

	__ДИОМЕД__
	И от кого ти беше?

	__КРЕСИДА__
			Не, кълна се
	в Диана и във звездната й свита*48,
	[*48 _„… в Диана и във звездната и свита…“_ (мит.) — Диана била римската богиня на лова; покровителка на девствениците, често отъждествявана с хладната луна. „Одеждите на Диана“, „було на Диана“ са — по-нататък — образи, свързани с моминството.]
	че няма да ти кажа от кого!

	__ДИОМЕД__
	На шлема ми ще го съзре тогава,
	страхлив, за да ме викне на двубой!

	__ТРОИЛ__
	И дявол да си, и да се развява
	на рога ти, ще те извика той!

	__КРЕСИДА__
	Но туй е минало… И все пак не!
	Не ща! Отмятам се!

	__ДИОМЕД__
			Тогава сбогом!
	За сетен път се гавриш с Диомед!


	__КРЕСИДА__
	Не, тука стой! При всяка дума скачаш!

	__ДИОМЕД__
	Не ми харесва да ме разиграват.

	__ТЕРСИТ__
	И на мен, Плутон ми е свидетел! Но което на тебе не харесва, на мене харесва повече от всичко.

	__ДИОМЕД__
	Е, как? Да дойда ли?

	__КРЕСИДА__
				Ела! О, Зевсе!
	Добре, ела! Макар и да е грях!

	__ДИОМЕД__
	Е, сбогом дотогава!

	__КРЕСИДА__
			Ще те чакам.
N	Диомед излиза.
	Троиле, сбогом! Ти си в паметта ми,
	но образ нов окото ми подмами.
	У нас, жените, лошото това е,
	че погледът ни винаги блуждае,
	а щом блуждае погледът, тогава
	по него и умът се заблуждава!

N	Излиза.

	__ТЕРСИТ__
	Разправяй ги! „Заблуди“, „заблудени“!…
	За блудници сте всичките родени!

	__ОДИСЕЙ__
	Това е, княже. Свърши.

	__ТРОИЛ__
				Вярно, свърши!

	__ОДИСЕЙ__
	Защо стоим тогаз?

	__ТРОИЛ__
			За да вдълбая
	в душата си звука на всяка сричка,
	която тук се каза. Но дали,
	разправяйки правдиво как тез двама
	сговаряха се, няма да излъжа?
	Защото във сърцето ми все още
	е жива една вяра упорита,
	неискаща да чува какво казват
	очите и ушите, сякаш те са
	устроени с нарочна цел да мамят
	и клеветят. Кажи ми, Одисее:
	Кресида ли видяхме преди малко?

	__ОДИСЕЙ__
	Аз духове не знам да призовавам.

	__ТРОИЛ__
	Била е друга!

	__ОДИСЕЙ__
			Тя си беше точно!

	__ТРОИЛ__
	Но аз не съм побъркан!

	__ОДИСЕЙ__
				Нито аз!
	Кресида беше ей сега пред нас!

	__ТРОИЛ__
	Във името на всичките жени,
	недей го вярва! Майка си спомни!
	Да не дадем на бъдни женомразци
	възможност и когато нямат повод,
	да чернят със Кресидиния пример
	жените поголовно. По-добре е
	да мислиш, че не е била Кресида.

	__ОДИСЕЙ__
	С какво една Кресида би могла
	за срам да стори майките ни?

	__ТРОИЛ__
				С нищо,
	освен ако била е тя…

	__ТЕРСИТ__
	Гледай го! Иска да надприкаже очите си!

	__ТРОИЛ__
			… Тя — тази?
	Не, туй не беше моята Кресида,
	а Диомедовата! Да, така е!
	Ако ликът е израз на душата,
	не е била! Ако душите раждат
	любовните обети; ако всеки
	обет е свят; ако е тая святост
	небесна воля; ако общ закон е
	неразделимостта на всяко нещо —
	не е била! О, логика двояка,
	която трупа доводи и за,
	и против себе си, в която странно
	умът бунтува се, но без да води
	в безумие, а лудостта се включва
	в разсъдъка, без той да се бунтува!
	Туй беше тя, но и не беше тя!
	В душата ми — поле на страшна битка —
	едно неразделимо същество
	разделя се на две, далечни както
	земята от небето, без при туй
	в безкрайното пространство между тях
	пролука да остане за игла,
	по-тънка от конец на Арахнея*49.
	[*49 _Арахнея_ (мит.) — млада лидийка, умела тъкачка, която дръзнала да извика на състезание Атина и била превърната от нея в паяк. В Шекспировия текст името е „Ариахна“ поради смесването с друга героиня на гръцката митология — Ариадна.]
	С увереност, по-твърда от земята,
	знам: възел свят ни свързва двама с нея!
	С увереност, по-ясна от небето,
	знам: тоз небесен възел е развързан,
	разкъсан, за да може тя с нов възел
	да свърже и даде на Диомед
	останките от прежната си вярност,
	трохите низки, мазните огризки
	от своята наядена любов!

	__ОДИСЕЙ__
	Възможно ли е знатният Троил
	дори наполовина да е близък
	до чувствата, които тук изказа?

	__ТРОИЛ__
	Възможно е и аз ще го запиша
	със букви, по-червени от сърцето
	на пламналия по Венера Марс*50:
	[*50 _„… пламналия по Венера Марс…“_ (мит.) — древногръцкият бог на войната Марс имал според преданието любовна връзка с Афродита-Венера.]
	до днес не е обичал друг със обич,
	по-твърда и устойчива от мойта.
	И чувай ме, ахеецо, и вярвай,
	че колкото обичам нея, толкоз
	намразих този неин грък! Той моя
	ръкав на своя шлем ще вее утре
	и нека този шлем да е кован
	с Вулканово умение, все пак
	ще го ухапе мечът ми! Дори
	и вихърът, наречен ураган,
	от слънцето усукан в страшен смерч,
	не трясва, като рухва, с гръм такъв,
	с какъвто моят меч ще се стовари
	връз Диомеда!

	__ТЕРСИТ__
	Ще го погали, за да му успокои страстта!

	__ТРОИЛ__
	Кресидо! Ах, изменнице! Ах, лъжло!
	Най-грозната измама да поставим
	наред със твоето безчестно име,
	ще засияе в слава!

	__ОДИСЕЙ__
			Овладей се!
	Привличаш със гнева си любопитни!

N	Влиза Еней.

	__ЕНЕЙ__
	Цял час те търся, княже. Хектор вече
	е в Троя и доспехите си стяга.
	Аякс е тук, за да те върне вкъщи.

	__ТРОИЛ__
	Ти в мъки, Одисее, ме доведе,
	но дружески ръка да си дадем!
	Изменнице, прощавай! Диомеде,
	сложи си утре крепост вместо шлем!

	__ОДИСЕЙ__
	Ще дойда с теб до вашите врати.

	__ТРОИЛ__
	Благодаря… Объркан съм, прости!

N	Излиза заедно с Еней и Одисей.

	__ТЕРСИТ__
	Ех, да го срещна нейде тоя Диомед, че да отворя клюн като гарван! Цял кош нещастия ще му програча!… А Патрокъл ще даде мило и драго да чуе за тая мръсница. Той услужливите пачаври ги обича като папагал — бадеми! Блудство, блудство! Война и блудство — блудство и война! Само тези двете не излизат никога от мода, дано ги жегне дяволът на онова място!

N	Излиза.


>>	Трета сцена

N	Троя. В двореца на Прием.
N	Влизат Хектор и Андромаха.

	__АНДРОМАХА__
	Кога съпругът мой е бил дотам
	настроен зле, че да не ще да слуша
	предупреждения? Свали таз броня
	и днеска не излизай да се биеш!

	__ХЕКТОР__
	Недей ме кара да те нагрубя!
	Кълна се в боговете, ще изляза!

	__АНДРОМАХА__
	Сънят ми, знай, не беше на добро!

	__ХЕКТОР__
	Мълчи, ти казвам!

N	Влиза Касандра.

	__КАСАНДРА__
			Где е брат ми Хектор?

	__АНДРОМАХА__
	Тук, сестро, при това въоръжен
	и войнствено настроен. Помогни ми
	да го склоним със плач, на колене,
	да не излиза днес. Таз нощ сънят ми
	бе цял изпълнен с кръвнини и смърти!

	__КАСАНДРА__
	Правдив е бил!

	__ХЕКТОР__
			Викнете да тръбят!

	__КАСАНДРА__
	Нали не е сигнал за излаз, братко!

	__ХЕКТОР__
	Мълчете! Пред небето дал съм клетва!

	__КАСАНДРА__
	То глухо е за клетви безразсъдни!
	За него те са жертви по-нечисти,
	отколкото гнил дроб върху олтара!

	__АНДРОМАХА__
	Послушай ни! Не смятай злото редно,
	защото вършиш го за право дело:
	нередно то е, както да крадеш,
	за да раздаваш после милостиня.

	__КАСАНДРА__
	Според целта си клетвата е здрава,
	не всякоя докрай ни задължава.
	Смъкни таз броня, братко!

	__ХЕКТОР__
				Казах, стига!
	Честта си аз поставям над съдбата.
	Животът ценен е за всички хора,
	но ценните сред тях го оценяват
	по-евтино от свойта чест!
N	Влиза Троил.
				Троиле,
	нима решил си да се биеш днес?

	__АНДРОМАХА__
	Касандро, сестро, помоли баща ни
	да дойде тук и каже свойта дума!

N	Касандра излиза.

	__ХЕКТОР__
	Не, момко, не! Свали таз броня, братко!
	Днес имам настроение за бой.
	Дорде заякнеш в мишците, Троиле,
	не се пресилвай с битки всеки ден!
	Разоръжи се! Сам ще смогна в боя
	да защитя теб, себе си и Троя!

	__ТРОИЛ__
	Не, Хекторе, ти имаш една склонност,
	добра за лъв, но лоша за човек.

	__ХЕКТОР__
	Коя е? Упрекни ме. Аз те слушам.

	__ТРОИЛ__
	Щом в боя някой грък се строполи
	от вихъра на твоя свирещ меч,
	ти казваш му: „Стани!“ и жив го пускаш.

	__ХЕКТОР__
	Във боя туй за мен е главна хубост!

	__ТРОИЛ__
	Не, то е в боя гламавост и глупост!

	__ХЕКТОР__
	Какво, какво?

	__ТРОИЛ__
			Предостави, о, братко,
	на майка ни да жали и прощава —
	щом мечове веднъж разголим, трябва
	ненавист ядовита да ги яха,
	към кръв да ги пришпорва и да дърпа
	юздата им, помислят ли за прошка!

	__ХЕКТОР__
	Фу, варварство!

	__ТРОИЛ__
			Война, а не игра!

	__ХЕКТОР__
	Троиле, днес не искам да се биеш!

	__ТРОИЛ__
	Че кой ще ми попречи да го сторя?
	Съдбата? Послушанието? Марс,
	издигнал пламенен съдийски жезъл?
	Хекуба и Приам на колене,
	с очи от плач неспирен възпалени?
	Ти даже, Хекторе, ако поискаш
	да ми препречиш пътя с остър меч,
	ще спреш Троила само със цената
	на неговата гибел!

N	Влизат Приам и — отново — Касандра.

	__КАСАНДРА__
	Приаме, дръж го и не го изпускай!
	Той твоята опора е. А Троя
	опира се на теб. Без него ти
	и Троя с теб, и всички ние с нея
	ще рухнем в прах и пепел!

	__ПРИАМ__
				Сине, спри се!
	Таз нощ жена ти е видяла сън;
	и майка ти е имала поличби;
	Касандра предвещава зло; и даже
	самият аз в пророчески проблясък
	ти казвам: „Този ден не е добър.
	Върни се тук!“

	__ХЕКТОР__
			Еней е на полето.
	Пред много гърци бойната си чест
	заложих за това, че ще участвам
	във боя днес!

	__ПРИАМ__
			Ти няма да отидеш!

	__ХЕКТОР__
	Честта си аз не мога да потъпча,
	а син послушен съм — не ме заставяй
	неуважение да ти показвам!
	О, царствени Приаме, отмени
	запрета си, изречен преди малко!

	__КАСАНДРА__
	Недей, Приаме!

	__АНДРОМАХА__
			Стой на свойто, татко!

	__ХЕКТОР__
	Ти много ме разсърди, Андромахо!
	Във името на обичта ни, влез си!

N	Андромаха излиза.

	__ТРОИЛ__
	Това страхливо, смахнато девойче
	със свойте сънища наплаши всички!

	__КАСАНДРА__
	Прощавай, братко Хекторе! Ах, виж се,
	виж как умираш, как очи изцъкляш,
	как блика кръв от раните ти! Чувай
	как Троя стене, как Хекуба плаче,
	как вие безутешно Андромаха!
	Виж как уплаха, смайване и смут
	се срещат като призраци безумни,
	крещейки диво: „Хектор е убит!“
	„Убиха Хектора!“

	__ТРОИЛ__
			Върви! Върви!

	__КАСАНДРА__
	Отивам си! О, Хекторе, прости —
	ти себе си и нас опропасти!

N	Излиза.

	__ХЕКТОР__
	Царю, сестра ми — виждам го — смути те,
	но стой в града и насърчи душите,
	а ний навън такъв ще водим бой,
	че вечерта да ги възрадва той!

	__ПРИАМ__
	Върви и да те пазят боговете!

N	Излиза. Хектор също излиза от друга страна.

	__ТРОИЛ__
	Сега кичи си, Диомеде, шлема —
	ръка ще дам или ръкав ще взема!

N	Влиза Пандар.

	__ПАНДАР__
	Княже! Ей, княже! Чуваш ли?

	__ТРОИЛ__
	Защо ти трябвам?

	__ПАНДАР__
	Пристигна едно писъмце от онази клетница.

	__ТРОИЛ__
	Дай да видя.

	__ПАНДАР__
	Една подла охтика, една куча, мръсна, дяволска охтика така ме мъчи заедно с глупавата съдба на това момиче, че от тези двете ще хвърля петалата някой хубав ден! А освен това така ми сълзят очите и така ме въртят кокалите, че явно съм прокълнат — друго обяснение не може да се намери!… Какво пише?

	__ТРОИЛ__
	О, думи, думи! Нищо от сърцето!
	И как могло би иначе да бъде!
N	Скъсва писмото.
	Словесен вятър, с вятъра лети,
	смесете се, той с тебе, с него — ти!
	Неверница! Мен лъже с празен звук,
	а с действия — о, Зевсе! — храни друг!

N	Излиза.


>>	Четвърта сцена

N	На бойното поле.
N	Бойни звуци. Схватки. Влиза Терсит.

	__ТЕРСИТ__
	Почнаха да се млатят. Ще ида да ги погледам. Оня отвратителен и двуличен негодник Диомед е закачил на шлема си ръкава на тоя смахнат и пощръклял от любов троянски хапльо. Много ми се ще да се срещнат и това младо и глупаво троянско магаре да сипе на тоя хитър и мръсен гръцки коцкар с ръкава един ръкав цицини и да го върне безкръвен при лъжливата му фльорца! Но и дълбокомислените ходове на ония двама вероломни разбойници — това изсъхнало и наядено от мишките парче сирене, Нестор, и тоя лисугер, Одисей — не струват спукана пара. От много държавническо умуване насъскаха оня подъл мелез Аякс против тоя бесен пес, Ахил, и понеже кучият му Аякс се наду повече от песия му Ахил и не ще да участва в днешната битка, сега нашите славни гърци я подкараха през просото и държавническото умение никой не го бръсне за слива!
N	Влизат Диомед и Троил.
	Тихо, тоя с ръкава и оня без ръкава довтасаха!

	__ТРОИЛ__
	Не бягай, подир тебе ще преплувам
	и адската река!

	__ДИОМЕД__
			Погрешно ти
	оттеглянето ми наричаш бягство —
	аз само търся място настрани
	от блъсканицата. Започвай! Хайде!

	__ТЕРСИТ__
	Брани си фльорцата, троянецо! Не му я отстъпвай, ахеецо! Ръкава! Ръкава! Недейте се разтакава!

N	Троил и Диомед излизат, сражавайки се.
N	Влиза Хектор.

	__ХЕКТОР__
	Какъв си ти, ахеецо? От род ли?
	Добър ли си за Хектора по кръв?

	__ТЕРСИТ__
	Не, не! Аз съм само един низък негодник, един гаден скитник, един отвратителен сквернословец!

	__ХЕКТОР__
	Не лъжеш, явно е. Живей!

N	Излиза.

	__ТЕРСИТ__
	Да те поживят боговете, че ми повярва, но чума да те тръшне, задето ме уплаши! Какво стана с ония двама мръсни женкари? Трябва да са се изяли един друг. Какъв смях ще падне да видя това чудо! Макар че нищо чудно в него няма: развратът се самоизяжда винаги. Отивам да ги намеря.

N	Излиза.


>>	Пета сцена

N	На бойното поле.
N	Влизат Диомед и Слуга.

	__ДИОМЕД__
	Момче, хвани Троиловия кон
	и отведи го с моите привети
	на дивната Кресида! Съобщи й,
	че съм наказал нейния троянец
	и че слуга съм й, доказал с дело
	правата си!

	__СЛУГАТА__
			Отивам, господарю!

N	Излиза.
N	Влиза Агамемнон.

	__АГАМЕМНОН__
	Натам! Натам! В подкрепа! Полидам
	срази Менона, а Маргарелон
	взе в плен Дорея и сега е стъпнал,
	размахал копие — гигант същински —
	над труповете на царете Кедий
	и Епистроф! Убит е Поликсен!
	Ранени са Тоад и Амфимах!
	Патрокъл е убит или пленен,
	а Паламед — контузен, вън от строя!
	Стрелите на кентавра Сагитарий*51
	[*51 _„… кентавра Сагитарий…“_ — става дума за чудовището Сагитарий (Стрелец), подобно на кентавър — т.е. получовек-полукон — което било взело страната на троянците.]
	ни носят смърт! Побързай, Диомеде,
	загиваме, не ги ли подкрепим!

N	Влиза Нестор.

	__НЕСТОР__
	Веднага отнесете на Ахила
	Патрокловия труп и съобщете
	на охлюва Аякс да влезе в боя!
	Таз сутрин на полето са излезли
	хиляда Хекторовци: тук един
	на коня си Галат сече — и вече
	е без противници; там друг спешен е —
	и гърците пред него бягат, както
	пред зинал кит побягва рибе стадо;
	там трети меч върти като косач —
	и нашите на купове полягат
	пред него, дето мине; тук и там,
	той вредом е — погубващ и помилващ —
	и тъй като умението в него
	послушно е на волята, каквото
	поиска да направи, той го прави
	и то е толкоз много, че макар и
	действителност, изглежда невъзможно!

N	Влиза Одисей.

	__ОДИСЕЙ__
	Главата горе, вождове! Ахил
	доспехи стяга, плаче и ругае!
	Патрокловите рани и тълпата
	безноси и безръки мирмидонци,
	вопиещи към него да мъсти
	на Хектора, раздухаха в кръвта му
	угасналия жар. Аякс, и той
	загубил е приятел, и сега,
	въоръжен и с пяна на устата,
	Троила търси под дърво и камък,
	защото този момък днес във боя
	се би — човек би казал — със такава
	нехайна храброст, всеки път успешна,
	че сякаш беше воля на Фортуна,
	напук на всички видимости, вредом
	да побеждава той!

N	Влиза Аякс.

	__АЯКС__
	Троиле, пъзльо, где си?

N	Излиза.

	__ДИОМЕД__
				Смело в бой!

	__НЕСТОР__
	Така! Съвземаме се!

N	Влиза Ахил.

	__АХИЛ__
				Где е Хектор?
	Убиецо на юноши, къде си?
	Ела да ти покажа аз какво е
	Ахиловият гняв! Не искам друг!
	Къде е Хектор? Дайте ми го тук!

N	Излизат.


>>	Шеста сцена

N	На бойното поле.
N	Влиза Аякс.

	__АЯКС__
	Троиле, пъзльо, покажи се. Где си?

N	Влиза Диомед.

	__ДИОМЕД__
	Троиле, где си? Тук ли е Троил?

	__АЯКС__
	Защо ти е?

	__ДИОМЕД__
			За да му дам урок!

	__АЯКС__
	Да бях Върховен вожд, преди туй право
	аз бих ти дал великата си титла!…
	Троиле, где си? Криеш се, страхливец!

N	Влиза Троил.

	__ТРОИЛ__
	О, подли Диомеде, обърни се
	и ми плати с живота си за коня!

	__ДИОМЕД__
	Ха, тук ли си?

	__АЯКС__
			Аз сам ще го убия!
	Не мърдай, Диомеде!

	__ДИОМЕД__
				Той е мой!

	__ТРОИЛ__
	Лукави гърци, идвайте и двама!
	Бранете се!

N	Излиза — сражавайки се — заедно с Аякс и Диомед.
N	Влиза Хектор.

	__ХЕКТОР__
			Така, така, Троиле!
	Отлично се сражаваш, млади братко!

N	Влиза Ахил.

	__АХИЛ__
	Ха, Хекторе! Най-сетне те открих!
	Брани се!

N	Сражават се.

	__ХЕКТОР__
			Отдъхни си, ако искаш!

	__АХИЛ__
	Презирам твоята троянска милост!
	Щастлив бъди, задето тези мишци
	отслабнали са — дългият им отдих
	помогна ти. Но пак ще си говорим,
	търси си щастието дотогава!

N	Излиза.

	__ХЕКТОР__
	А ти пък — своето! Да знаех само,
	че днеска ще те срещна, ти би имал
	по-свеж противник!
N	Влиза отново Троил.
			Как е боят, братко?

	__ТРОИЛ__
	Аякс плени Енея! Но не бива
	това да се остави тъй! Кълна се
	във слънцето или ще го избавя,
	или ще падна в плен и аз самият!
	Фортуно, безразлично е за мен
	кога ще е последният ми ден!

N	Излиза. Влиза Гръцки воин.

	__ХЕКТОР__
	Постой, боецо! Ти си чуден прицел.
	Желязото, в което закован си,
	харесва ми. Аз искам да е мое.
	Звяр в скъпа кожа ти си в тая броня
	и аз като ловец ще те подгоня!

N	Излиза, преследвайки воина.


>>	Седма сцена

N	На бойното поле.
N	Влиза Ахил, следван от Мирмидонци.

	__АХИЛ__
	Насам елате, мои мирмидонци,
	и слушайте: не влизате във бой
	и се запазвате със свежи сили;
	вървите подир мене и когато
	открия Хектора и го нападна,
	обграждате го с мечове отвред
	и кърваво разправяте се с него.
	Напред и проявете се добре —
	решено е днес Хектор да умре!

N	Излиза, следван от Мирмидонците. Влизат — сражавайки се — Менелай и Парис, следвани на разстояние от Терсит.

	__ТЕРСИТ__
	Рогоносецът и женокрадецът се счепкаха! Хайде, бикът, да те видим!… Хайде, куче крадливо*52, какво чакаш? Дръж, Парис, дръж!… Бодни го, Менелае, да не лае!… С-с-с, Парис! Бикът май ще спечели — големи рога си му сложил!
	[*52 _„… Хайде, бикът… хайде, куче крадливо…“_ — по Шекспирово време борбите между животни (мечка и кучета; бик и кучета) били много популярно развлечение. Възклицанията, употребени тук, са свързани с тях.]

N	Парис и Менелай излизат, сражавайки се.
N	Влиза Маргарелон.

	__МАРГАРЕЛОН__
	Ей, гнидо, обърни се и се бий!

	__ТЕРСИТ__
	Ти пък кой си?

	__МАРГАРЕЛОН__
	Приамовият незаконен син,
	Маргарелон!

	__ТЕРСИТ__
	Че хубаво именце имаш! И още по-хубава титла. Но щом си роден извън закон, не си Маргарелон, а Магаре-кон! Дай си ръката! И аз съм копеле като тебе: копеле заченат, копеле възпитан, копеле в мислите, копеле в боя — с една дума, копелдак във всяко отношение! Гарван гарвану око не вади, бива ли копеле на копеле да вади копие. Внимавай, че ние в тази война може да си навлечем небесния гняв: син на курва, който се бие за курва, върши грях. Сбогом, побратиме!

	__МАРГАРЕЛОН__
	Върви по дяволите, пъзливецо!

N	Излизат в разни страни.


>>	Осма сцена

N	На бойното поле.
N	Влиза Хектор.

	__ХЕКТОР__
	О, скрита в дивна външност, ядко гнила,
	погуби те изящната ти броня.
	Но свърши моят ден. Спи, верен щит!
	Почивай, меч, на смърт и кърви сит!

N	Сваля оръжието си.
N	Влиза Ахил, следван от Мирмидонците.

	__АХИЛ__
	Виж, Хекторе, как слънцето залязва
	и мракът чер го гони по петите —
	когато в своя плащ го скрие той,
	ще падне нощ и над живота твой!

	__ХЕКТОР__
	Ти искаш безоръжен да се бия?

	__АХИЛ__
	Нападайте! Това е той самия!
N	Хектор пада.
	Тъй рухвай, Троя! Туй за теб е знак —
	той беше твоят мускул и гръбнак!…
	Вий викайте във хор със пълна сила:
	„Загина Хектор във двубой с Ахила!“…
N	Тръбни звуци за отбой.
	Ха, гръцките тръби тръбят отбой!

	__МИРМИДОНЕЦ__
	И от троянците приет е той!

	__АХИЛ__
	С крило на дракон вечерният мрак
	разделя като съдник враг от враг.
	Днес мечът ми не много кръв изпи,
	но толкоз ценна, че щастлив ще спи.
N	Скрива меча си в ножницата му.
	А вий зад моя боен кон вържете
	трупа на този мъж между мъжете!

N	Излизат.


>>	Девета сцена

N	На бойното поле.
N	Влизат, с военна крачка, Агамемнон, Аякс, Менелай, Нестор, Диомед и други.
N	Тръбен звук за отбой. Викове.

	__АГАМЕМНОН__
	Какво там викат?

	__НЕСТОР__
			Спрете, барабани!

	__ВОЙНИЦИ__ _(отвън)_
	Убит е Хектор! Слава на Ахила!
	Ахил! Ахил!

	__ДИОМЕД__
			Изглежда, че Ахил
	убил е Хектора!

	__АЯКС__
			Ако е тъй,
	то няма много място за хвалба:
	надвил е случаят във таз борба.

	__АГАМЕМНОН__
	Спокойно да преминат редовете!
	При мен след туй Ахила позовете!
	Окаже ли се вярна новината,
	дошъл е, значи, краят на войната!

N	Излизат.


>>	Десета сцена

N	На бойното поле.
N	Влизат Еней, Парис, Антенор и Деифоб.

	__ЕНЕЙ__
	Полето още наше е. Да спрем
	и да изчакаме зората тук!

N	Влиза Троил.

	__ТРОИЛ__
	Убит е Хектор!

	__ВСИЧКИ__
			Хектор? Зевс опазил!

	__ТРОИЛ__
	Убит е и убиецът му, зверски,
	завързан за опашката на коня,
	трупа му дивен в прах и срам е влачил!
	Чела сбърчете, богове — ще бъде
	това за нас усмивка милосърдна!
	Града ни смачкайте с внезапна гибел,
	разрухата му пълна не бавете!

	__ЕНЕЙ__
	Недей войската да отчайваш, княже!

	__ТРОИЛ__
	Ти, който казваш туй, не ме разбираш.
	Към страх и бягство аз не призовавам,
	а предизвиквам всичките беди,
	които богове и смъртни могат
	да струпат върху нас. Убит е Хектор!
	Кой тази вест ще каже на Приама
	и на Хекуба? Оня, който иска
	до гроб да носи прозвището бухал,
	да иде в Троя и да викне там,
	че Хектор е убит! О, вест, която
	Приама ще превърне в хладен камък,
	жените — във фонтани, а момците —
	в недвижни статуи! О, вест, която
	ще хвърли в ужас целия ни град!
	Да тръгваме! Убит е Хектор! Няма
	какво да се прибави към това…
	Не, спрете се!… О, вие, пъстри шатри,
	така надменно в нашите поля
	разперили нахалството си, нека
	Титан*53 да освети земята само
	[*53 _Титан_ (мит.) — едно от имената на Хелиос, древногръцкия бог на слънцето и светлината.]
	и аз ще ви разпоря до една
	със меча си! А ти, гиганте подли*54,
	[*54 _„… гиганте подли…“_ — става дума за Ахил.]
	земята няма да намери място
	за двете ни омрази! Ще те гоня
	до гроба аз като нечиста съвест,
	която ражда демони по-бързо
	от мозъка на луд!… Но да вървим
	и нека е утеха за сърцата
	надеждата във близката разплата!

N	Влиза Пандар.

	__ПАНДАР__
	Чакай, княже! Чувай!…

	__ТРОИЛ__
	Марш, своднико, в позор живей ти сам
	и нека носи името ти срам!

N	Всички, освен Пандар, излизат.

	__ПАНДАР__
	Няма що, добро лекарство за гнилите ми кости… О, свят, свят! Ето как се отнасяш ти към нещастния посредник! Помощници и сводници, колко настойчиво ви наемат и колко зле ви се отплащат! Защо все така се радват на делата ни, а хулят занаята ни? Няма ли някое стихче за подобни случаи? Аха! Аха!
		„Жилца щом носят, и медец в торбици,
		мъжете бръмкат — ще речеш: пчелици;
		но щом като загубят мед и жило,
		замлъква и бръмченето им мило!“
	Драги търговци по оная част, избродирайте си това стихче на пъстрите завески във вашите заведения!
	И изобщо:
		Пандаровци, промъкнали се тука,
		сълзете гной над мойта злополука,
		а туй ако не можете, два стона
		издайте от партера и балкона,
		щом не от състрадание, поне
		от страдащи гръбнак и колене!
		Аз свойто завещание оттук
		пред вас ще разглася след месец-друг;
		готов съм с него и сега дори,
		но страх ме е, о, братя и сестри,
		че някоя продаваща се гъска
		от Уинчестър*55, щом чуй го, ще засъска.
	[*55 _„… гъска от Уинчестър“_ — по Шекспирово време Уинчестърският архиепископ управлявал един район на Лондон — Саутуарк, който бил известен с публичните си домове.]
		Затуй въпросът ще се поотложи,
		но, моля ви, недейте се тревожи —
		преди смъртта си ще припиша аз,
		каквито имам, болести на вас!

N	Излиза.
