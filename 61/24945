	[* Оригиналното название на трагедията е „The Tragedy of Julius Caesar“ — „Трагедия за Юлий Цезар“.]

>
#	Действащи лица

	__ЮЛИЙ ЦЕЗАР__, __ОКТАВИЙ ЦЕЗАР__, __МАРК АНТОНИЙ__, __МАРК ЕМИЛИЙ ЛЕПИД__ — триумвири след смъртта на Цезар
	__ЦИЦЕРОН, ПУБЛИЙ__, __ПОПИЛИЙ ЛЕНА__ — сенатори
	__МАРК БРУТ__, __КАСИЙ__, __КАСКА__, __ТРЕБОНИЙ__, __ЛИГАРИЙ__, __ДЕЦИЙ БРУТ__, __МЕТЕЛ ЦИМБЕР__, __ЦИНА__ — заговорници против Цезар
	__ФЛАВИЙ, МАРУЛ__ — трибуни
	__АРТЕМИДОР КНИДСКИ__ — учител по риторика
	__ГАДАТЕЛ__
	__ЦИНА__ — поет
	__ДРУГ ПОЕТ__
	__ЛУЦИЛИЙ__, __ТИТИНИЙ__, __МЕСАЛА__, __МЛАДИЯТ КАТОН__, __ВОЛУМНИЙ__ — приятели на Брут и Касий
	__ВАРОН__, __КЛИТ__, __КЛАВДИЙ__, __СТРАТОН__, __ЛУЦИЙ__, __ДАРДАНИЙ__ — слуги на Брут
	__ПИНДАР__ — слуга на Касий
	__КАЛПУРНИЯ__ — жена на Цезар
	__ПОРЦИЯ__ — жена на Брут

	Сенатори, граждани, стражи, слуги и т.н.

	Място на действието: главно Рим; после околностите на Сардис и равнината край Филипи.


>	Първо действие
>>	Първа сцена

N	Улица в Рим.
N	Влизат Флавий, Марул и неколцина граждани.

	__ФЛАВИЙ__
	Прибирайте се! Скитници! Ленивци!
	По домовете! Уж занаятчии,
	а наизлезли, сякаш че е празник!
	Не знаете ли, че в работен ден
	сте длъжни да се движите със знака
	на своите еснафи?… Ти какъв си?

	__ПЪРВИ ГРАЖДАНИН__
	Кой, аз ли? Дърводелец, господине.

	__МАРУЛ__
	Защо не си със кожена престилка
	и с линия? Къде си се запътил
	в най-новите си дрехи?… Ами ти
	какво работиш, а?

	__ВТОРИ ГРАЖДАНИН__
	Да си кажа правичката, сравнен с някой майстор, аз, уважаеми, съм, тъй да се каже, прост кърпач.

	__МАРУЛ__
	Какъв по занаят? Не го усуквай!

	__ВТОРИ ГРАЖДАНИН__
	Такъв, уважаеми, че това, дето го правя, се смята за най-долно при хората и те го тъпчат без милост.

	__МАРУЛ__
	Какво работиш, питам те, негодник!

	__ВТОРИ ГРАЖДАНИН__
	Моля ви, не се ядосвайте, уважаеми, защото, ако излезете от кожата си, мога да ви оправя.

	__МАРУЛ__
	Какво? Нахалник! Ще оправяш мен?

	__ВТОРИ ГРАЖДАНИН__
	Вас не, но обувките ви, уважаеми.

	__ФЛАВИЙ__
	Значи, си кърпач на обувки, така ли?

	__ВТОРИ ГРАЖДАНИН__
	Точно така, уважаеми. Аз живея само от шилото си. И се мушкам в чуждите работи — мъжки, женски, без разлика — само с него. Защото ще знаете, уважаеми, че аз съм голям хирург на вехти обувки. Закъсат ли, веднага им закърпвам здравословието. Мнозина от най-важните граждани са стъпнали на моите основи.

	__ФЛАВИЙ__
	Защо тогаз оставил си калъпа
	и си повел тез хора из града?

	__ВТОРИ ГРАЖДАНИН__
	За да си изтъркат подметките, уважаеми, та да има повече работа за мен… Истината, уважаеми, е, че сме си дали почивка днес, за да видим Цезаря и да приветстваме триумфа му.

	__МАРУЛ__
	Да го приветствате? А за какво?
	С какви завоевания се връща?
	Какви заложници довел е в Рим,
	да украсят с оковите си робски
	победоносната му колесница?
	Глупаци, пънове, безсвестни твари,
	жестоки римляни! И, значи, тъй
	забравихте Помпея? Толкоз пъти
	сте лазили по крепостни стени,
	по кули, по прозорци, по комини,
	с деца в ръце, от утро до зори,
	да чакате да видите за миг
	Помпей Велики! И едва съзрели
	колата му, кой вдигаше, не вий ли,
	такава врява, че самият Тибър
	потръпваше, дочул я да отеква
	във неговите кухи брегове?
	А днеска сте навлекли нови дрехи?
	А днеска сте решили, че е празник?
	А днеска срещате с цветя тоз, който
	удави в кръв Помпеевите рожби?
	Вървете си във къщи и молете
	небето да си върне мора, който
	ще ви слети за тази ваша гнусна
	неблагодарност!

	__ФЛАВИЙ__
			Тръгвайте си с миром,
	добри съграждани, и съберете,
	за да изкупите греха си, всички
	бедняци, вам подобни, и със тях
	излейте във коритото на Тибър
	тъй много горки сълзи, че водата,
	когато е най-ниска, да целуне
	най-горния си белег!
N	Гражданите излизат.
			Виж ги, виж ги!
	Разчувства се дори таз низка сган!
	Изчезнаха, от гузност онемели!
	Ти поеми, Марул, по този път
	към Капитолия! Пък аз ще тръгна
	по другия. И видиш ли украса
	по статуите, смъквай!

	__МАРУЛ__
			Може би
	не ще е редно. Днеска е денят
	на Луперкалиите*1.
	[*1 _Луперкалии_ — римски празник на оплодотворяващото божество Луперк, който се чествал на 15 февруари. Знатните юноши, участващи в свещеното бягане, устройвано на този ден, шибали с ремъци срещнатите граждани — смятало се, че докосването на ремъка лекува жените от безплодие.]

	__ФЛАВИЙ__
			Нямо нищо!
	Не бива Цезаровите трофеи
	да кичат статуите! Аз ще ида
	да пръсна тази паплач. И ти също,
	разпъждай ги, щом видиш, че се струпват!
	Така от Цезаровите криле
	тез никнещи пера като оскубем,
	по-ниско ще накараме да хвърка
	тоз, който инак литнал във небето,
	ще ни държи във рабски трепет всички!

N	Излизат.


>>	Втора сцена

N	Площад в Рим.
N	Влизат Цезар, Антоний — готов за празничното бягане, Калпурния, Деций, Цицерон, Брут, Касий и Каска, следвани от народ, сред който един Гадател; по-късно Марул и Флавий.

	__ЦЕЗАР__
	Калпурния!

	__КАСКА__
		Пазете тишина! Говори Цезар!

	__ЦЕЗАР__
	Калпурния!

	__КАЛПУРНИЯ__
		Аз слушам, господарю.

	__ЦЕЗАР__
	Когато се затича Марк Антоний,
	ти застани край пътя му!… Антоний!

	__АНТОНИЙ__
	Нареждай, Цезар, господарю мой!

	__ЦЕЗАР__
	Помни при пробега си да докоснеш
	Калпурния! Преданието казва,
	че щом бегачът в този бяг свещен
	допре бездетница, тя в миг отхвърля
	проклятието си.

	__АНТОНИЙ__
			Не ще забравя.
	Каквото каже Цезар, е закон!

	__ЦЕЗАР__
	Започвайте! Най-малкият ни обред
	да бъде спазен!

	__ГАДАТЕЛЯТ__
			Цезар!

	__ЦЕЗАР__
				Кой ме вика?

	__КАСКА__
	Да млъкнат! Въдворете тишина!

	__ЦЕЗАР__
	Кой вика сред тълпата? Глас дочух,
	по-остър от тръба, да вика: „Цезар!“
	Приказвай! Цезар слуша те!

	__ГАДАТЕЛЯТ__
				Пази се
	от Мартенските Иди*2!
	[*2 _Мартенски Иди_ — 15 март по латинския календар.]

	__ЦЕЗАР__
				Кой говори?

	__БРУТ__
	Един гадател! Казва да се пазиш
	от Мартенските Иди.

	__ЦЕЗАР__
			Нека дойде!
	Желая да го видя във лицето.

	__КАСИЙ__
	Ей, ти, излез и застани пред Цезар!

	__ЦЕЗАР__
	Какво ми каза? Повтори!

	__ГАДАТЕЛЯТ__
				Пази се
	от Мартенските Иди!

	__ЦЕЗАР__
			Той бълнува!
	Бъбривци не ми трябват! Да вървим!

N	Тръбен звук. Излизат всички освен Брут и Касий.

	__КАСИЙ__
	Ще дойдеш ли да видим как ще бягат?

	__БРУТ__
	Не ми се идва.

	__КАСИЙ__
			Моля те, ела!

	__БРУТ__
	Не, аз не съм любител на игрите
	и нямам живостта на Марк Антоний.
	Но виждам, че на теб ти се отива —
	върви, не искам да ти преча, Касий!

	__КАСИЙ__
	В последно време забелязвам, Бруте,
	че твоите очи не ми даряват
	онези нежни изрази на обич,
	с които бях привикнал. Твърде хладно
	държиш се ти към своя стар приятел,
	комуто си тъй скъп!

	__БРУТ__
			Мой драги Касий,
	не се лъжи! Ако е моят поглед
	наистина забулен, то вината
	за туй е в мен самия. Напоследък
	във мен се борят разногласни чувства,
	засягащи единствен мен, които
	навярно хвърлят сянка върху мойто
	държание. Но нека туй не кара
	приятелите ми — във чийто кръг
	и тебе включвам, Касий, — да тълкуват
	хлада ми иначе освен във смисъл,
	че техният нещастен Брут, във битка
	със себе си, забравя да покаже
	любов към другите.

	__КАСИЙ__
			Тогава, значи,
	погрешно съм тълкувал твойте чувства;
	а зарад туй във свойта гръд погребвах
	не малко важни размисли. Кажи ми,
	достойни Бруте, можеш ли да видиш
	лицето си самичък?

	__БРУТ__
			Не, не мога.
	Човешкото око се вижда само
	чрез отражение във нещо друго.

	__КАСИЙ__
	Така:
	и тъжно е, че нямаш огледало,
	което да покаже твойта стойност
	на погледа ти, тъй че да се видиш
	какъвто си за другите. Аз чул съм
	мнозина от най-тачените в Рим
	(„най“ — казвам — след безсмъртния ни Цезар!),
	сумтейки под хомота на века,
	да викат: „Ех, защо не иска Брут
	да се огледа в нашите очи!“

	__БРУТ__
	В какви опасности ме тласкаш, Касий,
	като ме караш в себе си да търся
	неща, които нямам?

	__КАСИЙ__
	Щом питаш ме, готви се да ме чуеш,
	о, честни Бруте, и понеже, явно,
	неотразен, не можеш да се видиш,
	аз — скромно огледало — ще разкрия
	на теб самия туй във теб самия,
	което досега не си узнал.
	Не се съмнявай в мен! Ако си чул,
	че станал съм посмешище за всички
	с това, че се кълна в любов и дружба
	с когото падне; или ако знаеш,
	че вмъквам се под кожата на други,
	та после да клеветнича за тях;
	или, обратно, че на всеки пир
	пред всички се разтапям, да, тогава
	страни от мен!…

N	Тръбен звук и викове.

	__БРУТ__
			Какъв е този вик?
	Боя се, Касий, че народът може
	да го направи цар!

	__КАСИЙ__
			„Боя се“ — каза.
	Дали туй значи, че не би го искал?

	__БРУТ__
	Не бих, макар да го обичам, Касий.
	Но за какво ме задържа тъй дълго?
	Какво желаеш с мен да споделиш?
	Ако е то за всенародно благо,
	на моите везни живот и чест
	еднакво тегнат; не, не е и тъй;
	аз повече държа на свойта чест,
	отколкото се плаша за живота!

	__КАСИЙ__
	Аз зная тази твоя доблест, Бруте,
	тъй както зная външния ти образ.
	И точно за честта ще стане дума.
	Ти може би усещаш тоз живот
	по-инак, но за мен е все едно
	да не живея или да живея
	във страх от същество, на мен подобно.
	Роден съм аз свободен като Цезар.
	Ти също. Като него сме и двама
	добре отгледани и като него
	способни да издържаме на студ.
	Веднъж, в един смрачен дъждовен ден,
	когато мътната вода на Тибър
	бе придошла в коритото си, Цезар
	ми каза тъй: „Наемаш ли се, Касий,
	със мене да доплуваш до отсреща
	през бесните вълни?“ Преди да свърши,
	тъй както бях в доспехи, аз се хвърлих
	в течението, викайки към него
	да скочи подир мен. И той го стори.
	Талазите ревяха в гняв, но ние
	ги порехме със мускули могъщи
	и биехме в младежка надпревара;
	ала преди да стигнем до брега,
	съперника си чух да вика: „Касий!
	Потъвам! Помогни ми!“ И тогава,
	тъй както праотецът ни Еней*3
	[*3 _Еней_ — Според „Енеида“ на Вергилий троянецът Еней, родоначалник на римския народ, изнесъл на гръб от пожара на Троя немощния си баща Анхиз.]
	изнесе стария Анхиз на гръб
	от кладата на Троя, аз изнесох
	от Тибъра отпадналия Цезар…
	И тоз човек сега е станал бог,
	а Касий е нищожество, което
	е длъжно да се кланя до земята,
	когато Цезар го удостои
	със кимването си! А като бяхме
	в Испания, той заболя от треска
	и аз видях го в пристъпите как
	трепереше! Да, честна дума, богът
	трепереше! Страхливите му устни
	бледнееха, останали без знаме;
	а взорът, който хвърля в страх и трепет
	земята цяла, бе загубил блясък.
	Той стенеше и с този свой език,
	накарал римляните да записват
	във книгите си неговото слово,
	като момиченце го чух да хленчи:
	„Титиний, дай да пия!“ Богове,
	не е ли чудно, че такъв слабак
	е грабнал палмата на първенството
	от толкова по-силни?

N	Викове. Тръбен звук.

	__БРУТ__
			Викат пак!
	Приветстват нови почести, с които
	са го отрупали!

	__КАСИЙ__
			Защо се чудиш?
	Подобно Родоския колос*4, той
	[*4 _Родоският колос_ — огромна статуя на Аполон, издигала се някога пред входа на Родоското пристанище, така че корабите минавали между краката й — едно от седемте чудеса на света.]
	се вдига над света, за него тесен,
	а ний си дирим в мраве суетене
	под неговия исполински разкрач
	безславни гробчета. Във даден час
	човек е сам ковач на свойта участ.
	Не е във нашите звезди вината
	за туй, че сме подвластни, драги Бруте,
	а в нас самите. „Брут“ и „Цезар“! Казвай
	какво чак толкоз има в това „Цезар“?
	Защо да трябва неговото име
	да бъде разтръбявано по-гръмко
	от твоето? Написано, „Брут“ радва
	окото като „Цезар“. За слуха ни
	е също тъй добро. А на везните
	е също като него без тегло
	и с него може колкото и с „Цезар“
	да се извикват духове! Тогава,
	във името на всички богове,
	с каква храна е бил захранван този
	наш Цезар, та е толкова пораснал?
	О, срамно време! Рим, ти нямаш вече
	способност да отглеждаш храбреци!
	От общия потоп кой помни век,
	прославен само от един човек?
	Кога — до днес! — могло е да се каже,
	говорейки за Рим, че е побирал
	във своите стени единствен мъж?
	Нима е туй Сенат, като все над
	главата му виси един настойник?
	О, ти и аз сме чували от своите
	родители, че нявга един Брут*5
	[*5 _„… един Брут…“_ — Става дума за Юний Брут, основателя на римската република.]
	живял е в Рим, комуто е било
	еднакво трудно да търпи властта
	на дявола или на земен цар!

	__БРУТ__
	Че ме обичаш, в туй не се съмнявам;
	в какво ме убеждаваш, се догаждам;
	какво съм мислил сам по тез въпроси,
	ще ти го кажа друг път; засега
	сърдечно моля те — не ме насилвай!
	Което каза ми, ще го обмисля;
	което не си казал, ще го чуя
	и ти ще имаш отговор; аз сам
	ще диря сгоден час за тази среща.
	Но дотогаз, мой друже, знай, че Брут
	би предпочел на село да живее
	пред туй да бъде считан син на Рим
	под тежките условия, които
	ни готвят времената.

	__КАСИЙ__
			Пак добре,
	че слабите ми думи са извлекли
	тоз намек за искра от моя Брут!

N	Влиза Цезар, следван от своята свита.

	__БРУТ__
	Играта свърши. Цезар се завръща.

	__КАСИЙ__
	Когато покрай нас премине Каска,
	дръпни го за ръкава! Той за всичко,
	по-важно станало, ще ни докладва
	в хапливия си стил.

	__БРУТ__
			Ще го направя.
	Но гледай, Касий, знакът на гнева
	е лумнал върху челото на Цезар
	и свитата му сякаш че е свита
	наистина! Калпурния е бледа,
	а Цицерон — кървясал като пор,
	какъвто сме го виждали, когато
	е дръзвал някой да му се опълчи
	на Капитолия!

	__ЦЕЗАР__
			Антоний!

	__АНТОНИЙ__
				Цезар?

	__ЦЕЗАР__
	Бих искал в свойта свита хора тлъсти,
	с пригладен косъм и спокоен сън.
	Тоз мършав Касий явно мисли много.
	Такива са опасни.

	__АНТОНИЙ__
			Не и Касий!
	От него ти не се страхувай, Цезар.
	Достоен римлянин без лоши мисли.

	__ЦЕЗАР__
	По-тлъст го искам! Но не ме е страх.
	И все таки, ако страхът могъл би
	да бъде свързан някак с мойто име,
	не знам кого бих искал да избягвам,
	тъй както този Касий. Той чете
	премного книги, наблюдава остро
	и вижда в корен хорските постъпки.
	Не е привързан към игрите, както
	си ти, Антоний. Не обича също
	и музиката. Рядко се усмихва,
	а стори ли го, сякаш се надсмива
	над себе си, че е можал на нещо
	да се усмихне. Хора като него
	не си намират мир, додето друг
	стои над тях. Туй прави ги опасни…
	Опасни въобще, а не че аз
	самият опасявам се. Защото
	аз винаги и всякъде съм Цезар.
	Мини отдясно — с туй ухо съм глух —
	и честно ми кажи какво си мислиш
	за този Касий!…

N	Тръбен звук. Излиза, следван от свитата си.

	__КАСКА__
	Защо ме дръпна? Искаш да говорим?

	__БРУТ__
	Да, Каска. Разкажи ни какво точно
	се случи днес, та Цезар е ядосан.

	__КАСКА__
	Вий двамата не бяхте ли със него?

	__БРУТ__
	Не бих те питал, ако беше тъй!

	__КАСКА__
	Ами поднесоха му корона. И като му я поднесоха, той я отблъсна с опакото на ръката, ей така. И тогава народът ревна от възторг.

	__БРУТ__
	А след това шумяха пак. Защо?

	__КАСКА__
	Ами за същото!

	__КАСИЙ__
	А след това? Те три пъти шумяха!

	__КАСКА__
	И все за същото!

	__БРУТ__
	Нима му я поднесоха трикратно?

	__КАСКА__
	Трикратно я! И той три пъти я отблъсна, само че все по-меко. И всеки път красавците около мене надаваха рев до небето!

	__КАСИЙ__
	Кой точно я поднасяше?

	__КАСКА__
	Антоний, кой!

	__БРУТ__
	Как стана? Под каква форма, драги Каска?

	__КАСКА__
	Формално, точно така! Да ме обесят, ако всичко не беше чиста комедия! Не им обърнах внимание дори! Видях, че Марк Антоний му поднесе някаква корона — и то корона не беше, ами нещо по-малко — и, както ви казах, той я отблъсна. Но според мене с удоволствие би я задържал. Тогава той пак му я поднесе и той пак я отблъсна. Но мене ако питате, не можеше да си отлепи пръстите от нея. И тогава той му я поднесе трети път и той трети път я отблъсна. И колкото пъти я отблъскваше, толкоз пъти оная сган ревеше и пляскаше с изпосечените си длани, подхвърляше мазни шапки и бълваше такива облаци от смраден дъх, задето Цезар беше отблъснал короната, че за малко да го задуши. Тогава той загуби съзнание и се строполи на земята. Само че не можах да се посмея, както трябва, защото, ако бях отворил уста, щях да се нагълтам с нечист въздух.

	__КАСИЙ__
	Почакай! Значи, Цезар е припаднал?

	__КАСКА__
	Насред пазарния площад и с пяна на устата. Падна и онемя!

	__БРУТ__
	Той страда от припадъци. Това е
	съвсем възможно.

	__КАСИЙ__
			Не, не той, а ние —
	ти, аз и Каска — страдаме от разни
	припадъци на Цезар!

	__КАСКА__
	Не ви разбирам какво искате да кажете, но съм сигурен, че Цезар се изтърси на земята. И човек да не съм, ако тази паплач не му ръкопляскаше и свиркаше като на актьор от театъра, според туй дали им се харесваше, или не!

	__БРУТ__
	Когато се оправи, какво каза?

	__КАСКА__
	Какво каза! Преди да припадне, като видя, че това стадо от простаци е доволно, че той се отказва от короната, взе, че си разтвори дрехата и им предложи да го заколят. Жалко, че не съм един от тези занаятчии, иначе в пъкъла да ида, ако не бих се хванал за думата му! И после той припадна, значи. А като дойде на себе си, каза, че моли техни милости, ако е направил или изрекъл нещо недобро, да го извинят, защото било от болестта му. Три-четири лигли край мене се разцивриха: „Ах, горкият!“ и веднага му простиха. Но остави ги тях! И да им беше намушкал майките, пак щяха да му простят!

	__БРУТ__
	И след това си тръгна мрачен?

	__КАСКА__
				Да.

	__КАСИЙ__
	А Цицерон? Не каза ли той нещо?

	__КАСКА__
	Да, на гръцки.

	__КАСИЙ__
	В какъв смисъл?

	__КАСКА__
	Ако мога да го кажа, слънце да не видя! Тези, дето го разбраха, се захилиха помежду си и заклатиха глави, но за мене беше гръцки език. Имам и други новини: Марул и Флавий са лишени от правата им на трибуни, задето са смъквали лентите от статуите на Цезар. Сбогом! То бяха толкоз комедии, че кой да ги помни!

	__КАСИЙ__
	Искаш ли да вечеряш с мене тази вечер, Каска?

	__КАСКА__
	Не мога. Обещал съм другаде.

	__КАСИЙ__
	Тогава да обядваме заедно утре?

	__КАСКА__
	Съгласен съм. Стига аз да съм жив, ти да не забравиш и гозбата да си я бива!

	__КАСИЙ__
	Значи, ще те чакам.

	__КАСКА__
			Да. Сбогом на двама ви.

N	Излиза.

	__БРУТ__
	Какъв е станал само груб и тъп.
	А във училище бе жив и бърз!

	__КАСИЙ__
	И още е — за доблестни дела,
	макар че се преструва на отпуснат.
	Таз грубоватост е подправка само
	към будния му ум, която прави
	словата му да се поглъщат даже
	с по-остър апетит.

	__БРУТ__
			Навярно тъй е.
	Сега ще те оставя. А пък утре,
	ако желаеш да си поговорим,
	ще дойда у дома ти или ти
	ела във моя дом. Ще те очаквам.

	__КАСИЙ__
	Добре, ще дойда аз. И помисли
	за положението на нещата!
N	Брут излиза.
	Металът ти е благороден, Бруте,
	но друг могъл би да те накове
	по низък начин. Затова добре е
	добрите да общуват помежду си.
	Кой толкоз твърд е, че да е напълно
	устойчив на съблазни? Цезар има
	на мене зъб, но той обича Брут!…
	Да бях аз Брут, а Брут да беше Касий,
	не бих му се поддавал!… Тази нощ
	ще хвърля през прозорците в дома му
	писма, написани с различен почерк —
	уж от различни граждани — които
	ще казват колко неговото име
	е тачено във Рим и ще загатват,
	че Цезар крие властнически мисли.
	Това като направя, дръж се, Цезар,
	защото, ако днес не те разклатим,
	по-тежки дни ще има да си патим!

N	Излиза.


>>	Трета сцена

N	Улица в Рим.
N	Гръмотевици и светкавици. Влизат от разни страни Каска и Цицерон.

	__ЦИЦЕРОН__
	Здравей, о, Каска! Придружи ли Цезар?
	Защо си тъй задъхан и облещен?

	__КАСКА__
	Нима не се вълнуваш ти, когато
	вселената се люшка като нещо,
	поставено нездраво? Цицероне,
	видял съм вихри да ломят и цепят
	чепати дъбища; и океана
	видял съм да набъбва и да плюва
	парцали пяна във ламтеж да стигне
	навъсените облаци, но нивга —
	до тази нощ — не съм видял огньове
	да капят от небето! Или горе
	избухнала е гражданска война
	или светът ни, дързък с боговете,
	ги е накарал да му пратят гибел!

	__ЦИЦЕРОН__
	А други чудеса да си видял?

	__КАСКА__
	Един прост роб — ти знаеш го на вид —
	си вдигна лявата ръка и тя
	избухна в плам като дванайсет факли,
	събрани в сноп, и въпреки това
	остана невредима. По-нататък —
	на, още меча си не съм прибрал —
	пред Капитолия ме срещна лъв,
	изгледа ме враждебно и отмина,
	без нищо да ми стори. Там се сблъсках
	в тълпа жени със призрачни лица,
	които се кълняха, че били
	видели хора в пламъци да бродят
	по улиците. А среднощен бухал
	бил кацнал — казват — вчера сред площада
	и бухал сред бял ден. Когато толкоз
	учудващи неща се сбират вкупом,
	да ми разправя който ще, че те
	„били естествени и причинени
	от туй и туй“ — аз вярвам, че това са
	поличби за страната, във която
	са станали!

	__ЦИЦЕРОН__
			Наистина това
	не е съвсем обикновено време,
	но хората тълкуват доста често
	явленията, както им се иска,
	противно на същинския им смисъл…
	Дали ще дойде Цезар утре сутрин
	във Капитолия?

	__КАСКА__
			Да, той заръча
	на Марк Антоний да ти прати вест.

	__ЦИЦЕРОН__
	Все пак таз нощ е лоша за разходки.
	Прощавай, Каска!

	__КАСКА__
			Сбогом, Цицероне!

N	Цицерон излиза. Влиза Касий.

	__КАСИЙ__
	Хей, кой е?

	__КАСКА__
		Римлянин!

	__КАСИЙ__
			На име Каска,
	ако гласът не лъже!

	__КАСКА__
			Остър слух!
	Какво ще кажеш, Касий, що за нощ, а?

	__КАСИЙ__
	Приятна нощ за хора с чиста съвест.

	__КАСКА__
	Кой виждал е небето тъй сърдито?

	__КАСИЙ__
	Тоз, който виждал е тъй грешен свят.
	А колкото до мене, разкопчан,
	аз бродих из града, мой драги Каска,
	тъй както сам ме виждаш, и предлагах
	на гръмотевиците гола гръд,
	а синкава светкавица когато
	начупваше небето, тичах точно
	в мишената на гневния й блясък.

	__КАСКА__
	Защо си предизвиквал тъй небето?
	Наш дълг е да се плашим и треперем,
	когато боговете ни изпращат
	като вестители тез кобни знаци!

	__КАСИЙ__
	Ти бавно разсъждаваш, драги Каска,
	и или нямаш, или не използваш
	тез искри на ума, които трябва
	да отличават всеки син на Рим.
	Измъчен, блед, ти цял си страх и трепет
	пред гневното небе, но ако само
	запиташе се: „А защо са тези
	пламтящи хора и безплътни сенки,
	защо лудеят зверове и птици,
	защо деца предсказват, старци буйстват,
	защо те всички са сменили свойта
	изконна и естествена природа
	със уродливи пристъпи?“ — тогава
	ти би разбрал, че небесата горе
	са им придали този дух със цел
	видът им да ни стресне и предпази
	от уродства във нашата уредба.
	Аз бих ти назовал един приличен
	на тази буря, който тряска, святка,
	събужда мъртви и реве, подобно
	лъва на Капитолия, един
	не по-голям от тебе или мене
	по лични качества, но който днес
	вещае зло и страх внушава, както
	тез всички извержения.

	__КАСКА__
			Намекваш
	за Цезар, нали, Касий?

	__КАСИЙ__
			Не е важно.
	По-важно е, че римляните днеска
	приличаме по жили и по мишци
	на древните, но — о, злочесто време! —
	духът на нашите бащи е мъртъв
	и ние сме владени от духа
	на своите майки! Женчовци сме, както
	личи по игото, което мъкнем!

	__КАСКА__
	Наистина, говори се, че утре
	Сенатът щял да увенчае Цезар
	със царска власт. Той щял да има право
	навред, освен в Италия, да кичи
	с корона челото си!

	__КАСИЙ__
			Аз тогава
	ще имам правото да разкрася
	с кинжал гръдта си! Касий ще разбие
	веригите на Касий! Богове,
	с туй правите вий слабия всесилен,
	с туй вие побеждавате тирани!
	Не могат спря ни каменни стени,
	ни медни кули, ни халки железни,
	ни душни клетки силния по дух.
	Тоз, който морен е от всички тези
	окови земни, може всеки миг
	да си даде оставка от живота.
	Щом аз го знам, то нека знаят всички,
	че свойта част от робство съм способен
	да хвърля, щом поискам!

	__КАСКА__
				И аз също!
	Да, всеки роб в ръката си държи
	възможността да се спаси от робство!

	__КАСИЙ__
	Защо тогава Цезар да ни язди?
	Слабак такъв не щеше да е вълк,
	ако не бяха римляните стадо;
	не щеше да е лъв, ако не бяхме
	пред него ний сърнички треперливи!
	По-бързо се запалва буен огън
	със леки сламки. Що за слама Рим е,
	да, що за плява, що за жалък измет,
	щом служи да огрява нещо толкоз
	нищожно като Цезар?… Но, о, мъка,
	къде ме тласна: Може би говоря
	на доброволен раб? Тогава, знам си,
	за тези думи ще ми искат сметка.
	Но мечът ми ме прави безразличен
	към всякакви беди!

	__КАСКА__
			Ти тези думи
	говориш ги пред Каска, а пък той
	не е лукав доносчик! Дай ръка!
	Ти хората сплоти срещу тирана
	и аз надире няма да остана
	от най-усърдния!

	__КАСИЙ__
			Скрепено, значи!
	Знай, Каска, че аз вече убедил съм
	известен брой измежду най-добрите
	и благородни граждани на Рим
	да предприемат с мен едно опасно,
	но благородно дело. Те сега
	ме чакат под Помпеевия портик,
	защото в нощ ужасна като тази
	са пусти улиците и видът
	на небесата горе е съзвучен
	с това, което готвим се да сторим —
	тъй кървав е, и огнен, и зловещ!

N	Влиза Цина.

	__КАСКА__
	Закрий се! Някой иде с бързи крачки!

	__КАСИЙ__
	Това е Цина. Зная му вървежа.
	От нашите е… Де си хукнал, Цина?

	__ЦИНА__
	Да търся тебе! Кой е този? Цимбер?

	__КАСИЙ__
	Не, туй е Каска. Той се приобщи
	към делото ни. Чакат ли ме там?

	__ЦИНА__
	А, радвам се!… Каква ужасна нощ!
	От нашите двамина са видели
	престранни знаци!

	__КАСИЙ__
			Чакат ли ме, питам!

	__ЦИНА__
	Да, чакат те. О, Касий, да би могъл
	да привлечеш и доблестния Брут!…

	__КАСИЙ__
	Бъди спокоен, мой любезни Цина!
	Вземи тоз лист и скришом постави го
	във Брутовото преторско кресло
	та пръв да го открие той; а този
	в дома му през прозореца хвърли;
	а този тука прикрепи със восък
	към мраморната статуя на Брут,
	великия му прадядо. Щом свършиш,
	върни се под Помпеевия портик,
	където ще те чакаме. Требоний
	и Деций Брут дали са вече там?

	__ЦИНА__
	Да, липсва само Цимбер, а и той
	отиде да те търси в твоя дом.
	Аз тръгвам, за да свърша със листата.

	__КАСИЙ__
	И после — под Помпеевия портик!
N	Цина излиза.
	Ти, Каска, тръгвай с мене да отидем,
	преди да съмне, в къщата на Брут —
	превзели сме три четвърти от него,
	след тази среща вече ще е наш!

	__КАСКА__
	О, той стои високо във сърцата
	на всички в Рим, и туй, което в нас
	ще е простъпка, с помощта на Брут
	като с алхимия ще се превърне
	във нещо добродетелно и ценно!

	__КАСИЙ__
	Цената му и ползата от него
	ти правилно изтъкна. Тръгвай с мен!
	Среднощ е вече, а до утре трябва
	да го събудим и доубедим!

N	Излизат.


>	Второ действие
>>	Първа сцена

N	Рим. В градината на Брут.
N	Влиза Брут.

	__БРУТ__
	Хей, Луций! Ставай!…
	Не мога по звездите да позная
	дали е близо утрото… Хей, сънльо!…
	Да можех тъй и аз да се успивам!…
	Хей, чуваш ли ме? Ставай, казах! Луций!

N	Влиза Луций.

	__ЛУЦИЙ__
	Желаете ли нещо, господарю?

	__БРУТ__
	Занес в библиотеката ми свещ
	и ме викни!

	__ЛУЦИЙ__
		Разбрано, господарю.

N	Излиза.

	__БРУТ__
	Да, трябва то да стане чрез смъртта му.
	Аз лично нямам нищо против него
	освен това, че той ламти за власт,
	а нрава му как тя ще промени —
	това е то въпросът. В слънчев ден
	излиза пепелянката — тогава
	пътуващият трябва да внимава!
	Да го направим цар? Как не! И с туй
	да го снабдим с отровен зъб за утре!
	Злоупотребата с властта настъпва,
	когато разделят се власт от съвест,
	пък аз не помня страстите на Цезар
	да са надвивали ума у него.
	Но знае се, че скромността е стълба
	за честолюбието, към която
	с лице е то, додето се катери,
	но на която само щом достигне
	последното стъпало, гръб обръща,
	със поглед в облаците. Кой ми казва,
	че с Цезар няма да се случи туй?
	Да действаме, за да не му се случи!
	И тъй като, какъвто е, не дава
	мотив за иск, ний трябва да поставим
	въпроса тъй: че утре, щом порасне,
	ще го даде; и да постъпим, както
	постъпваме със змийския зародиш,
	отровен в бъдеще — да го убием,
	додето е в яйцето си!

N	Влиза отново Луций.

	__ЛУЦИЙ__
	Свещта в библиотеката гори,
	но като търсих кремъка, намерих
	наблизо до прозореца тоз лист,
	скрепен със восък. Зная, господарю,
	че той не беше там, като си лягах.

N	Дава на Брут писмо.

	__БРУТ__
	Върви да спиш! До светло има време…
	Не са ли утре Мартенските Иди?

	__ЛУЦИЙ__
	Не зная, господарю.

	__БРУТ__
	Иди и провери във календара!

	__ЛУЦИЙ__
	Веднага, господарю!

N	Излиза.

	__БРУТ__
	Небесните излъхвания светят
	тъй ярко, че не ми е нужна свещ.
N	Отваря писмото и чете.
	„Спиш, Бруте! Събуди се! Виж се, Бруте!
	Нима ще трябва Рим…“ и тъй нататък…
	„Заговори! Противодействай! Удряй!
	Спиш, Бруте! Събуди се!“
	Приканвания като туй не пръв път
	подхвърлят ми… „Нима ще трябва Рим…“
	Отгатвам по-нататък: „… да трепери
	от страх пред едного?“ Кой? Рим? От който
	дедите ми прогониха Тарквиний,
	когато пожела да стане цар?
	„Заговори! Противодействай! Удряй!“
	И чакам да ме молят за това?
	Ако изправянето е възможно,
	обет ти давам, Рим, че ще получиш
	от Брут каквото искаш в пълна мяра!

N	Влиза отново Луций.

	__ЛУЦИЙ__
	Петнадесети март сме, господарю.

	__БРУТ__
	Добре е… Някой чука! Бягай, виж!
N	Луций излиза отново.
	Не съм склопил очи, откакто Касий
	за пръв път ме наостри срещу Цезар!
	До изпълнението на един
	ужасен ход от първия му подтик
	е всичко само някакъв кошмар!
	Добрият разум е тогаз в съвет
	със страстите, но мир не се постига
	и в малката държава на човека
	бушува бунт!

N	Влиза отново Луций.

	__ЛУЦИЙ__
		Отвън е зет ви Касий*6.
	[*6 _„… зет ви Касий…“_ — Касий е бил женен за Брутовата сестра Юния.]

	__БРУТ__
	Самичък ли е?

	__ЛУЦИЙ__
		Не, със още други.

	__БРУТ__
	Кои са те?

	__ЛУЦИЙ__
		Не зная, господарю.
	Нахлупили са шапки над очи
	и сгушили лица зад наметала.
	Не ги познах.

	__БРУТ__
		Пусни ги, нека влязат!
N	Луций излиза отново.
	Това са те. О, заговор, нима
	срамуваш се да се покажеш нощем,
	когато злото броди в безопасност?
	Тогаз къде ли денем ще намериш
	тъй тъмна пещера, че да укрие
	от хората ужасния ти лик?
	Не я търси, о, заговор! Прикрий се
	в усмивки и любезности, защото,
	излезеш ли със неподправен образ,
	и в мрачната чернилка на Ереба*7
	[*7 _Ереб_ (мит.) — според вярванията на древните гърци тъмна област между повърхността на земята и Хадес, през която трябвало да минават душите на мъртвите на път към подземното царство.]
	ще те узнаят и предотвратят!

N	Влизат Касий, Каска, Деций Брут, Цина, Метел Цимбер и Требоний.

	__КАСИЙ__
	Добрутро, Бруте! Може би ти пречим?
	Нахлухме малко грубо в твоя отдих.

	__БРУТ__
	От час на крак съм. Цяла нощ не мигнах.
	Познавам ли, които са със тебе?

	__КАСИЙ__
	Да, всички до един. И всички те
	почитат те и всеки би желал
	да се цениш тъй, както те цени
	цял знатен Рим. Тоз тука е Требоний.

	__БРУТ__
	Добре дошъл е!

	__КАСИЙ__
		Този — Деций Брут.

	__БРУТ__
	Добре дошъл и той!

	__КАСИЙ__
			А тези тука
	са Каска, Цина и Метел.

	__БРУТ__
			На всички —
	добре дошли! Какви безсънни грижи
	не пускат във очите ви нощта?

	__КАСИЙ__
	Бих искал да ти кажа две-три думи.

N	Двамата шепнат помежду си.

	__ДЕЦИЙ__
	Натам е изток. Май че съмва.

	__КАСКА__
				Не.

	__ЦИНА__
	Не „не“, а „да“! Тез дрезгави бразди,
	които шарят облаците там, са
	вестители на идещия ден.

	__КАСКА__
	Сега ще ви докажа, че грешите!
	Изгрява слънцето там, по на юг,
	където соча с меча си, защото
	сме в още младото годишно време.
	След месец-два зората ще се пука
	по-северно. А истинският изток
	е там към Капитолия, там точно!

	__БРУТ__
	Един след друг ръцете си ми дайте!

	__КАСИЙ__
	И да скрепим решението с клетва!

	__БРУТ__
	Не, клетва не! Ако лицата хорски,
	душевното страдание, развратът
	със дадената власт, ако тез всички
	подбуди слаби са — да се откажем
	и се завърнем в топлите легла!
	А тиранията с око на ястреб
	да си кръжи, дорде изгнием всички
	от клюна й, един след друг, по жребий!
	Но ако тез подбуди крият огън,
	достатъчен — а знам, че е така —
	за да разпали сетните страхливци
	и закали жените с дух на дързост,
	тогаз, о, сънародници, кажете
	каква ни е потребна друга шпора
	освен потъпканите ни права;
	и друга полица освен това,
	че сме чада на Рим, които знаят
	какво е тайна и дадат ли дума,
	не шикалкавят; или друга клетва
	освен онази между чест и чест,
	които са си казали за нещо:
	„Ще го извършим или ще умрем“?
	Да се кълнат жреци, лъжци, пъзливци,
	безсилни старци, кекавци, които
	приемат кротко гаврата със тях —
	но не и ний! Недейте оскърбява
	звука на благородното ни дело
	и баграта на храбрия ни дух
	със мисълта, че нужно е чрез клетви
	да ги доказваме, като се знае,
	че всяка капка кръв във римска жила
	отделно писва: „Аз съм незаконна!“,
	когато притежателят й стъпче
	макар и най-нищожната частица
	от словото си, хвърлено веднъж!

	__КАСИЙ__
	Какво ще кажете за Цицерон?
	Дали да го подпитаме? Аз смятам,
	че той ще вземе нашата страна.

	__КАСКА__
	Добре е да го включим!

	__ЦИНА__
			Непременно!

	__МЕТЕЛ__
	Да, неговите сребърни коси
	ще ни спечелят име пред народа
	и купят гласове във наша полза.
	Ще си рекат, че неговият разум
	е направлявал нашите ръце,
	и жарът ни младежки ще се скрие
	под пепелта на мъдрата му тежест.

	__БРУТ__
	И дума да не става. Цицерон
	не встъпва в дело, почнато от други.

	__КАСИЙ__
	Тогаз без него!

	__КАСКА__
		Вярно, не подхожда.

	__ДЕЦИЙ__
	А само Цезар ли ще е засегнат?

	__КАСИЙ__
	Добре се сети, Деций. Според мене
	не бива Марк Антоний, мил на Цезар,
	да надживее своя покровител;
	за нас той утре ще е хитър враг
	и, знаете, с възможности такива,
	че непременно ще ни създаде
	не малко грижи. Туй за да не стане,
	Антоний трябва да загине с Цезар!

	__БРУТ__
	Ще има твърде кървав вид, Кай Касий,
	постъпката ни, ако след главата
	нарежем крайниците; ще изглежда,
	че е била смъртта му плод на злоба,
	прераснала във ярост. Марк Антоний
	е крак, ръка на Цезар. Нека бъдем
	жреци, а не касапи! Ние, Касий,
	въставаме против духа на Цезар,
	а пък във духовете няма кръв.
	Защо не можем да унищожим
	духа на Цезар, без да разтерзаем
	самия него! Но, уви, щом трябва
	кръвта му да се лее, нека, братя,
	го сторим храбро, но без ярост, както
	поднася се храна на богове,
	не както мърша хвърля се на псета!
	Сърцата ни да бъдат господари,
	които пращат своите слуги
	насилие да свършат, а след туй
	ги смъмрят строго. Тъй ще стане ясно,
	че не омраза, а необходимост
	ни е подтиквала, и пред народа
	ще бъдем не убийци, а хирурзи,
	лекуващи със пускане на кръв!…
	За Марк Антоний не берете грижа —
	той повече не може да направи,
	отколкото десницата на Цезар,
	когато Цезар бъде без глава!

	__КАСИЙ__
	Страхувам се от него. Толкоз здраво
	е свързан той със Цезар, че аз мисля…

	__БРУТ__
	Мой драги Касий, не мисли за него!
	Щом толкоз го обича, той най-много
	да залинее и умре след Цезар!
	Но за Антоний и това е вече
	премного, вярвай ми, какъвто е
	любител на игрите и разгула!

	__ТРЕБОНИЙ__
	Не е опасен. Нека да живее!
	От скръб не ще умре и ще си спомня
	със смях за всичко…

N	Бие часовник.

	__БРУТ__
			Бройте!

	__КАСИЙ__
				Три часът!

	__ТРЕБОНИЙ__
	Да се разделяме!

	__КАСИЙ__
			Все пак не знаем
	дали таз сутрин Цезар ще излезе
	от къщи си; защото напоследък
	той, който винаги се е надсмивал
	на сънища, пророци и поличби,
	е станал суеверен, тъй че може
	при толкоз непонятни чудеса
	и тази нощ, препълнена със ужас,
	да чуе туй, което му предричат
	авгурите*8, и да не се яви
	[*8 _Авгури_ — жреци в древния Рим, които гадаели за волята на боговете по вътрешностите на жертвените животни и полета на птиците.]
	във Капитолия.

	__ДЕЦИЙ__
			Не е опасно!
	Дори ако решил е да не идва,
	аз зная как да го разубедя,
	защото той обича да му казват,
	че еднорогът се лови със дънер*9,
	[*9 _„… еднорогът се лови със дънер…“_ — Изглежда, че според средновековното вярване митичното животно еднорог се ловяло, като ловецът, скрит зад дънер на дърво, го разярявал дотам, че то забождало рога си в дънера и оставало пленено и беззащитно.]
	глиганът — с огледало, слонът — с яма,
	лъвът — със мрежа, а човекът — с гъдел,
	ала когато казвам му, че мрази
	ласкателите, той се съгласява,
	дълбоко поласкан. На мен го дайте!
	Аз мога върху него да влияя
	и той ще дойде, дето ни е нужен!

	__КАСИЙ__
	Не, всички ще отидем да го вземем!

	__БРУТ__
	Последно беше в осем, нали тъй?

	__КАСИЙ__
	Във осем. И недейте закъснява!

	__МЕТЕЛ__
	Не се досетихме за Кай Лигарий.
	Той мрази Цезар, който го упрекна
	за речите му в полза на Помпей.

	__БРУТ__
	Върви у тях, Метел! Лигарий има
	причини да ми бъде благодарен.
	Прати ми го и аз ще му въздействам.

	__КАСИЙ__
	Зазаря се. Оставяме те, Бруте.
	Приятели, безшумно да се пръснем
	и всеки, казаното тук запомнил,
	да се покаже верен син на Рим!

	__БРУТ__
	И гледайте усмихнато и ведро.
	Лицата ви не бива да издават
	кроежа ни. Като добри актьори
	да издържим до края свойте роли
	с устойчив дух и строго постоянство.
	На всички ви желая добро утро!
	Излизат всички освен него.
	Момче! Хей, Луций!… Как дълбоко спи!
	Не, няма да го будя. Пий, момченце,
	нектара гъст на детския си сън!
	Не знаеш ти среднощните рисунки,
	които трескавите грижи смучат
	от възрастния мозък — затова
	тъй крепко спиш!

N	Влиза Порция.

	__ПОРЦИЯ__
			О, Бруте! Мъжо мой!

	__БРУТ__
	О, Порция, защо тъй рано ставаш?
	Не е добре за крехкото ти здраве
	така да го излагаш на хлада!

	__ПОРЦИЯ__
	За твойто здраве също! Твърде грубо
	измъкна се от ложето ми, Бруте,
	а снощи пък от масата внезапно
	се вдигна и наоколо закрачи,
	намръщен и със скръстени ръце;
	а щом попитах те какво гнети те,
	ти стрелна ме със нелюбезен поглед;
	когато настоях, потърка чело
	и вече раздразнено тропна с крак;
	отново те запитах и отново
	ти само ядно махна ми с ръка
	да те оставя; сторих го от страх
	да не засиля твойта угнетеност,
	и без това немалка, и с надежда,
	че тя е настроение летливо,
	от тез, които има всеки мъж;
	но тя така ти пречи да ядеш,
	да спиш, да разговаряш, че ако
	лика ти изменила беше, както
	обноските ти, аз не бих познала
	в теб своя Брут. Кажи, какво те мъчи?

	__БРУТ__
	Не съм добре със здравето. Това е.

	__ПОРЦИЯ__
	Разумният ми Брут, ако не беше
	добре със здравето, би сторил нещо
	да се сдобри със него.

	__БРУТ__
			Туй и правя.
	Добра ми Порция, върви да спиш!

	__ПОРЦИЯ__
	Как? Брут е болен, а излиза вън,
	разгърден да попива злите пари
	на тази влажна утрин? Брут е болен,
	а пък, напуснал здравото легло,
	излага се на нощните зарази
	и предизвиква въздуха мъглив,
	от слънце непречистен, да помага
	на неговата болест? Не, мой Бруте!
	Ти имаш болест във ума, която
	по силата на свойто място аз,
	жена ти, имам право да узная.
	На колене заклинам те във мойта
	възпявана навремето си хубост,
	в любовните ти клетви и във оня
	велик обет, споил ни в обща плът,
	разкрий на мен, на свойта половина,
	на второто си аз, защо си мрачен
	и със кого се среща тази нощ!
	Защото зърнах тука неколцина,
	които криеха лица дори от
	самата тъмнина!

	__БРУТ__
			Вдигни се, мила!
	Не искам да те виждам на колене!

	__ПОРЦИЯ__
	Да бе по-мил към мен, не би ме виждал!
	Кажи ми, Бруте мой, дали се казва
	във брачния ни договор, че аз
	не трябва да узнавам твойте тайни?
	Нима съм част от теб, но само тъй,
	доколкото на обед ще деля
	трапезата ти, ще услаждам нощем
	постелята ти и сегиз-тогиз
	ще разговарям с теб? Нима живея
	във жалките предградия на твойто
	благоволение? Ако така е,
	държанка ще е Порция, а не
	жена на Брут!

	__БРУТ__
	Ти, Порция, си мойта
	високоуважавана съпруга,
	тъй близка, както алената струя
	за моето потиснато сърце!

	__ПОРЦИЯ__
	Тогава щях да зная твойте тайни!
	Жена съм аз — признавам, — но все пак
	жена, която Брут нарече своя;
	жена съм аз — признавам, — но все пак,
	която дъщеря е на Катон*10!
	[*10 _Катон_ — Марк Порции Катон — римски държавник и оратор (95–46 г.пр.н.е.), образец на душевна твърдост. Той бил баща на Брутовата съпруга Порция. Самоубил се в Утика след смъртта на Помпей, чийто привърженик бил.]
	Допускаш ли, че бих могла да бъда
	безсилна като другите жени
	с такъв баща и при такъв съпруг?
	Кажи ми свойте тайни и аз няма
	да ги разкрия никому, повярвай!
	Аз дадох доказателство за твърдост,
	нанасяйки си доброволна рана
	в бедрото тук; как мислиш? Че аз нея
	изтраяла съм и не ще изтрая
	да пазя тайните на своя мъж?

	__БРУТ__
	О, богове, сторете ме достоен
	за тази моя доблестна жена!…
	Чуй! Чукат! Порция, сега си влез!
	Подир това сърцето ми ще влее
	най-скритите си тайни в твойта гръд;
	ще ти разкрия всичките си мисли
	и разтълкувам всички писмена,
	изрязани по тъжното ми чело!
	По-бързо! Влизай си!
N	Порция излиза.
N	Влиза отново Луций, следван от Лигарий.
			Кой чука, Луций?

	__ЛУЦИЙ__
	Един човек, желаещ да ви види.
	Изглежда болен.

	__БРУТ__
			Туй е Кай Лигарий,
	когото препоръча ни Метел…
	Ти отстрани се!… Кай Лигарий, как си?

	__ЛИГАРИЙ__
	Приветства те един безсилен глас!

	__БРУТ__
	Във неуместно време си превързал
	главата си. Не те желаех болен.

	__ЛИГАРИЙ__
	И здрав съм, ако Брут за мене има
	опасен подвиг, който носи чест!

	__БРУТ__
	Такъв бих имал доблестен и страшен —
	да беше здрав слухът ти да го чуе.

	__ЛИГАРИЙ__
	Заклевам се във всички богове,
	които римляните свято тачат:
	забравих болестта си! Цвят на Рим,
	потомък славен на достоен корен,
	със мощ на заклинател ти пробуди
	духа, угаснал в мене! Изпрати ме —
	с непобедимото ще се преборя
	и — римска дума — ще го победя!
	Какво ни предстои?

	__БРУТ__
			Такова дело,
	че в миг ще оздрави мнозина болни!

	__ЛИГАРИЙ__
	А няма ли и неколцина здрави,
	които трябва в миг да заболеят?

	__БРУТ__
	И туй ни предстои. Ще ти го кажа
	по пътя към дома на оногова,
	когото то засяга най-отблизо.

	__ЛИГАРИЙ__
	Сърцето ми е здраво пак! Води ме!
	Аз идвам с теб, готов да сторя нещо,
	което сам не знам — на мен ми стига,
	че ме предвожда Брут!

N	Гръмотевица.

	__БРУТ__
			Тогава с мен!

N	Излизат.


>>	Втора сцена

N	Рим. В дома на Цезар.
N	Гръмотевици и светкавици. Влиза Цезар с домашна дреха.

	__ЦЕЗАР__
	Небето и земята цяла нощ
	не стихнаха. Калпурния в съня си
	на три пъти се сепваше със вик:
	„Убиват Цезар! Помощ!“… Хей, слуги!

N	Влиза Слуга.

	__СЛУГАТА__
	Да, господарю?

	__ЦЕЗАР__
	Жреците помоли да принесат
	животно в жертва и ми донеси
	благоприятен отговор от тях!

	__СЛУГАТА__
	Отивам, господарю!

N	Излиза.
N	Влиза Калпурния.

	__КАЛПУРНИЯ__
	Загде се готвиш, Цезар? Да излизаш?
	Не, днеска трябва да останеш вкъщи!

	__ЦЕЗАР__
	Днес Цезар ще излезе! Няма случай
	опасност да е гледала към Цезар
	освен в гърба. Щом види го в лицето,
	тя в миг се изпарява!

	__КАЛПУРНИЯ__
			Цезар, знаеш,
	че на знамения не давам вяра,
	но тоз път се боя. Освен онуй,
	което знаем с теб, един от къщи
	описва нови ужаси, видени
	от градските пазачи тази нощ;
	лъвица сред града родила малки,
	изскачали от гробовете мъртви;
	а в облаците полкове и роти
	от огнени бойци във боен ред
	така се сблъсквали, че кървав дъжд
	опръскал Капитолия. Просторът
	кънтял от конско цвилене и стон
	на умирающи и звън на брони,
	а призраци пищели и скимтели
	из улиците. Тез неща, о, Цезар,
	не са без смисъл. Страх ме е от тях!

	__ЦЕЗАР__
	Кога човек избягал е от нещо,
	предначертано му от боговете?
	Не, Цезар ще излезе! Тези знаци
	засягат всички в Рим, не само мен.

	__КАЛПУРНИЯ__
	За смърт на знатен тъй небето свети;
	бедняците умират без комети!

	__ЦЕЗАР__
	Страхливецът мре приживе сто пъти;
	храбрецът вкусва от смъртта веднъж.
	От всички чудеса на този свят
	най-чудното за мен е туй, че може
	човек да се страхува от смъртта,
	когато знае, че е неизбежна
	и следователно…
N	Влиза отново Слугата.
			Какво предсказват?

	__СЛУГАТА__
	Съветват Цезар да остане вкъщи.
	Като изкормили едно животно,
	видели, че то нямало сърце.

	__ЦЕЗАР__
	С това клеймят страха ни боговете:
	животно без сърцатост ще е Цезар,
	уплаши ли се да излезе днес.
	Но Цезар няма да постъпи тъй!
	Опасността сама отлично знае,
	че Цезар по-опасен е от нея.
	Чада сме с нея на една лъвица,
	но аз бях мъжкото и по съм страшен,
	и Цезар ще излезе!

	__КАЛПУРНИЯ__
			Господарю,
	самоувереност подронва в тебе
	разсъдъка. Недей излиза днес!
	И нека бъде мой страхът, не твой!
	Ще пратим Марк Антоний във Сената
	да съобщи, че си неразположен.
	Послушай ме, на колене те моля!

	__ЦЕЗАР__
	Съгласен. Ще изпратим Марк Антоний.
	Оставам зарад твоята прищявка.
N	Влиза Деций.
	Ха, ей го Деций! Той ще им го каже.

	__ДЕЦИЙ__
	Привет на Цезар! Благородни Цезар,
	дошъл съм да те взема за Сената.

	__ЦЕЗАР__
	И то навреме, за да поздравиш
	от мое име мъдрите ни старци
	и да им предадеш, че днеска няма
	да дойда във Сената. „Че не мога“ —
	ще е невярно; „че не смея“ — дваж.
	„Че няма“ — точно тъй ще кажеш, Деций.

	__КАЛПУРНИЯ__
	Защото не е здрав.

	__ЦЕЗАР__
			Да лъже Цезар?
	Нима прострях десница тъй далеч,
	за да не смея правдата да кажа
	на трима дряхли старци? Тъй ще кажеш:
	„Че няма днес да дойде във Сената!“

	__ДЕЦИЙ__
	О, всемогъщи Цезар, обясни ми
	причината, за да не се изсмеят,
	когато им го кажа просто тъй.

	__ЦЕЗАР__
	Причината е в личната ми воля.
	Не ща да дойда, и това им стига.
	На теб един — понеже те обичам —
	ще обясня: задържа ме във къщи
	Калпурния. Сънувала таз нощ,
	че сякаш от фонтан със сто гърла
	от мойта статуя шуртяла кръв
	и римляни с усмивки се тълпели
	и миели ръцете си в струите.
	Тълкува тя съня си като знак
	за предстоящо зло и на колене
	изнуди ме да не излизам днес.

	__ДЕЦИЙ__
	Превратно тълкувание! Сънят й,
	напротив, обещава само радост:
	кръвта от твойта статуя, в която
	усмихнатите римляни се къпят,
	е знак, че Рим от тебе ще получи
	подсилваща го кръв и че край тебе
	мнозина знатни хора ще се трупат
	за почести, отличия и титли.
	Тоз смисъл скрит е във съня, уплашил
	Калпурния.

	__ЦЕЗАР__
		И този явен смисъл
	ти много убедително изтъкна!

	__ДЕЦИЙ__
	Ти в него ще се убедиш напълно,
	когато съобщя ти, че Сенатът
	решил е днеска да ти поднесе
	короната на цар. Ако сега
	откажеш да присъстваш, току-виж,
	размислили. А някой остроумец —
	това е близко до ума — ще каже:
	„Тогаз почивка дайте на Сената,
	додето Цезаровата жена сънува
	по-весел сън!“ И ще използват туй,
	че ти се криеш вкъщи, за да съскат,
	че Цезар се страхува!…
	Прости ми, Цезар! Ала обичта
	към теб и към успеха ти налага
	да ти говоря тъй, а моят разум
	подвластен е на нея!

	__ЦЕЗАР__
			Колко смешен,
	Калпурния, е твоят страх сега!
	Срамувам се, че дадох му ухо.
	Донесте тогата ми! Ще изляза!
N	Влизат Брут, Лигарий, Метел Цимбер, Каска, Требоний, Цина и Публий.
	Ха, ето, Публий иде да ме вземе!

	__ПУБЛИЙ__
	Добрутро, Цезар!

	__ЦЕЗАР__
			Заповядай, Публий!
	Ха, Брут, и ти, пристигнал толкоз рано?
	Добрутро, Каска! Кай Лигарий, Цезар
	е бил противни твой, далеч по-мек
	от тази треска, дето те суши!
	А как сме с времето?

	__БРУТ__
			Удари осем.

	__ЦЕЗАР__
	Благодаря ви за любезността.
N	Влиза Антоний.
	Я, кой пристига, вдигнал се навярно
	направо от пира! Привет Антоний!

	__АНТОНИЙ__
	Привет, велики Цезар!

	__ЦЕЗАР__
			Наредете
	да сложат там!… Виновен съм, задето
	накарах ги да чакат!… О, Метел!…
	И Цина?… Ха, Требоний! Зная, зная!
	За тебе днеска съм прикътал час.
	Ала и ти бъди до мен по-близо,
	да ми напомняш, че…

	__ТРЕБОНИЙ__
			Ще бъда, Цезар!…
N	Настрани.
	Тъй близо, че които те обичат,
	ще искат да съм малко по-далеч!

	__ЦЕЗАР__
	Сега, пред тръгване, да се почерпим
	като приятели!

	__БРУТ__ _(настрани)_
			„Като“! О, Цезар,
	не всеки, който е „като“, е „всъщност“,
	и туй измъчва съвестта на Брут!

N	Излизат.


>>	Трета сцена

N	Рим. Улица близо до Капитолия.
N	Влиза Артемидор, четейки писмо.

	__АРТЕМИДОР__
	„Цезар, пази се от Брут! Следи Касий! Дръж на разстояние Каска! Не изпускай от око Цина! Не доверявай на Требоний! Наблюдавай Метел Цимбер! Деций Брут не те обича! Кай Лигарий е оскърбен! Всички тези хора имат една мисъл и тя е срещу Цезар. Ако не си безсмъртен, бъди нащрек! Безгрижието проправя път на заговора. Да те закрилят всемогъщите богове! Твой искрен приятел Артемидор.“
	Ще чакам тук, та като мине Цезар,
	да му го връча уж като просител.
	Сърцето ми скърби, че доблестта
	погива от зъба на завистта…
	Дано го прочетеш! По туй ще видим
	дали преде ти още дни Съдбата,
	или и тя участва във преврата!

N	Излиза.


>>	Четвърта сцена

N	Рим. На същата улица, пред дома на Брут.
N	Влизат Порция и Луций.

	__ПОРЦИЯ__
	Момчето ми, изтичай до Сената!
	По-бързо! Какво чакаш още тук?

	__ЛУЦИЙ__
	Поръчката, госпожо.

	__ПОРЦИЯ__
			Богове,
	бих искала да си се върнал тук,
	преди да съм могла да ти я кажа!…
N	Настрани.
	Крепи ме, твърдост! Раздели със зид
	сърцето от езика ми! Уви,
	аз имам мъжки дух, но женски сили,
	а непосилно е за нас, жените,
	да пазим тайни!… Още ли си тук?

	__ЛУЦИЙ__
	Какво да правя? Само да изтичам
	до Капитолия и нищо друго?
	И да се върна тук, и само толкоз?

	__ПОРЦИЯ__
	Да, само толкоз. И да видиш как е
	със здравето си твоя господар.
	Той днес излезе болен. Погледни
	и Цезар какво прави и кои
	просители го обкръжават… Чувай!
	Момчето ми, какъв е този шум?

	__ЛУЦИЙ__
	Не чувам, господарко.

	__ПОРЦИЯ__
			Я се вслушай!
	Чух смътна глъчка. Вятърът я носи
	от Капитолия. Не чу ли нищо?

	__ЛУЦИЙ__
	Не, честна дума, нищо, господарко!

N	Влиза Гадателят.

	__ПОРЦИЯ__
	Ела насам, човече! Отде идеш?

	__ГАДАТЕЛЯТ__
	От къщи, уважаема госпожо.

	__ПОРЦИЯ__
	А колко е часът?

	__ГАДАТЕЛЯТ__
			Клони към девет.

	__ПОРЦИЯ__
	А Цезар дали вече е отишъл
	във Капитолия?

	__ГАДАТЕЛЯТ__
			Не е, госпожо.
	Аз бързам да го видя как ще мине
	на път за там.

	__ПОРЦИЯ__
			Със някаква молба?

	__ГАДАТЕЛЯТ__
	Да, господарко. Ако Цезар бъде
	така добър — за Цезар — да ме чуе,
	ще го помоля да направи нещо —
	за себе си.

	__ПОРЦИЯ__
		Защо? Нима ти знаеш,
	че някой иска да му навреди?

	__ГАДАТЕЛЯТ__
	Не зная нищо, но допускам всичко.
	Привет, госпожо! Улицата тук
	е тясна и тълпата подир Цезар
	от претори, сенатори и прости
	молители ще смачка един хилав
	нещастник като мен. Ще ида нейде,
	отдето лесно ще го заговоря,
	когато той премине към Сената.

	__ПОРЦИЯ__
	Аз трябва да си вляза. О, тежко ми,
	как немощно е женското сърце!
	Мой Бруте, небесата да са с теб
	във делото ти!… Май момчето чу!…
	Мъжът ми води дело, а пък Цезар
	не го подкрепя. Зле ми става! Луций,
	изтичай и приветствай господаря!
	Кажи му, че съм бодра, и веднага
	върни се да ми кажеш как е той!

N	Излизат в различни страни.


>	Трето действие
>>	Първа сцена

N	Рим. Пред Капитолия.
N	Тръбен звук. Влизат Цезар, Брут, Касий, Каска, Деций, Метел Цимбер, Требоний, Цина, Антоний, Лепид, Артемидор, Публий, Попилий и Гадателят.

	__ЦЕЗАР__
	Е, дойдоха ли Мартенските Иди?

	__ГАДАТЕЛЯТ__
	Да, Цезар, но не са си отишли.

	__АРТЕМИДОР__
	Привет, о, Цезар! Прочети това!

	__ДЕЦИЙ__
	Требоний моли да се запознаеш
	със тази негова смирена просба!

	__АРТЕМИДОР__
	О, Цезар, прочети по-първо мойта!
	Тя теб засяга! Прочети я, Цезар!

	__ЦЕЗАР__
	Което нас засяга — най-накрая!

	__АРТЕМИДОР__
	Не я отлагай, Цезар! Прочети я!

	__ЦЕЗАР__
	Какво нахалство! Трябва да е луд!

	__ПУБЛИЙ__
	Дай път! Дай път!

	__КАСИЙ__
			Какво се буташ тук!
	Във Капитолия се дават просби!

	__ПОПИЛИЙ__
	Желая ви добра сполука днес!

	__КАСИЙ__
	Сполука във какво, Попилий?

	__ПОПИЛИЙ__
				Сбогом!

	__БРУТ__
	Какво ти пожела Попилий Лена?

	__КАСИЙ__
	Добра сполука. Май че сме разкрити!

	__БРУТ__
	Следи го! Виж, насочва се към Цезар!

	__КАСИЙ__
	По-бързо, Каска! Ще ни изпреварят!
	Какво да правим, Бруте? Ако знаят,
	аз няма да се върна жив оттук!
	Ще се убия!

	__БРУТ__
		Успокой се, Касий!
	Попилий му разказва нещо друго.
	Виж как му се усмихва, а и Цезар
	не сменя вид.

	__КАСИЙ__
			Требоний си го бива —
	виж как извежда настрани Антоний!

N	Требоний и Марк Антоний излизат.

	__ДЕЦИЙ__
	Метел къде е? Време е да тръгва
	със своето прошение към Цезар!

	__БРУТ__
	Готов е! Да се струпаме след него!

	__ЦИНА__
	Ти, Каска, не забравяй! Удряш пръв!

	__ЦЕЗАР__
	Готови ли сме? Е, какви неправди
	налага се да бъдат отстранени
	от Цезар и Сената му? Да чуем!

	__МЕТЕЛ__
	О, всемогъщи и всевиши Цезар,
	семейството на Цимбрите поднася
	сърцето си в нозете ти…

	__ЦЕЗАР__
				Метел,
	преди да почнеш, трябва да ти кажа,
	че тез поклони и приятни думи
	способни са кръвта да развълнуват
	в обикновен човек и да го тласнат
	закон и обичаи да превърне
	във детски залъгалки; но не смятай,
	че Цезар има толкоз буйна кръв,
	та благородството й да се стапя
	от същите неща, които действат
	върху глупците — сиреч сладки думи,
	подмазване, въртене на опашка
	и тям подобни! Брат ти е заточен
	с редовен указ и ако за него
	речеш да ми се кланяш и умилкваш,
	ще те изритам като мръсно пале!
	Знай, Цезар, който не онеправдава,
	неоправдани милости не дава!

	__МЕТЕЛ__
	Не ще ли се намери нечий глас
	по-сладък в Цезаровото ухо,
	та да издействува да бъде върнат
	изгнаният ми брат?

	__БРУТ__
			Не съм ласкател,
	ала ръката ти целувам, Цезар,
	с молба да позволиш на Публий Цимбер
	да се завърне!

	__ЦЕЗАР__
			Бруте!

	__КАСИЙ__
				Милост, Цезар!
	Виж Касий, паднал в твоите нозе,
	те моли да простиш на Публий Цимбер!

	__ЦЕЗАР__
	Смекчил се бих, да бях на вас подобен.
	Да можех да се моля, бих могъл
	и да отстъпвам на молби. Но аз съм
	като Полярната звезда, която
	по неподвижност и непроменливост
	е без съперница. Небето горе
	осеяно е със безброй искрици,
	от огън всичките и с блясък всяка,
	ала сред тях едничка тя не мръдва
	от свойто място. Тъй е и в света —
	гъмжи от хора той и всички те
	са плът и кръв и всеки е с разсъдък,
	но между тях единствен зная, който,
	надсмиващ се на всеки външен тласък,
	стои на място, и това съм аз!
	Ще го докажа и на дребно с Цимбер:
	аз бях за туй да бъде той заточен
	и съм за туй такъв да си остане!

	__ЦИНА__
	О, Цезар!

	__ЦЕЗАР__
	Млък! Олимп не се премества!

	__ДЕЦИЙ__
	Велики!

	__ЦЕЗАР__
		Бруте, всуе коленичиш!

	__КАСКА__
	Ръка, наместо мене говори!

N	Пробожда го. Останалите се нахвърлят върху Цезар.

	__ЦЕЗАР__
	И ти ли, Бруте? Смърт, тогава идвай!

N	Умира.

	__ЦИНА__
	Свободни сме! Тиранството е мъртво!
	Летете! Възвестете свободата
	по всички улици!

	__КАСИЙ__
			И неколцина
	да се качат на градските трибуни
	и викат: „Да живее свободата!“

	__БРУТ__
	Народ, сенатори, спокойно! Стойте!
	Амбицията си плати дълга!

	__КАСИЙ__
	Брут на трибуната!

	__ДЕЦИЙ__
			И Касий също!

	__БРУТ__
	Къде е Публий?

	__ЦИНА__
			Тук, до смърт уплашен!

	__МЕТЕЛ__
	Да се държим един до друг, че някой
	привърженик на Цезар…

	__БРУТ__
			Няма нужда!…
	Бъди спокоен, Публий! Нищо лошо
	не ще се случи нито с теб, ни с друг.
	Кажи това на всички!

	__КАСИЙ__
			И върви си,
	че тръгне ли народът срещу нас,
	и твойта старост може да пострада.

	__БРУТ__
	Да, нека за извършеното плащат
	еднички извършителите. Тръгвай!

N	Влиза Требоний.

	__КАСИЙ__
	Антоний де е?

	__ТРЕБОНИЙ__
			Скри се у дома си!
	Мъже, жени, деца крещят и бягат,
	дошъл е сякаш краят на света!

	__БРУТ__
	Да бъде, Парки, както сте решили!
	Че смърт ни чака, знаем; срока само
	желал би всеки да си продължи.

	__КАСКА__
	Избърза ли смъртта ти с пет години,
	спестяваш пет години страх от нея!

	__БРУТ__
	Тогаз смъртта е благо за човека
	и ний сме сторили добро на Цезар,
	скъсявайки му срока на страха…
	Склонете се, о, римляни, над него,
	ръцете си до лакти да умием
	в кръвта на Цезар и обагрим с нея
	оръжията си, а след това
	да идем на пазарния площад
	и там, размахали ги пред народа,
	да викнем всички: „Мир и свобода!“

	__КАСИЙ__
	Да, нека се сведем и ги измием!
	О, колко векове таз наша сцена
	ще се играе — все така велика —
	в страни незнайни, на езици чужди!

	__БРУТ__
	И колко пъти ще пролива кръв
	за забавление тоз, който днеска
	прострян е във нозете на Помпей!

	__КАСИЙ__
	И толкоз пъти, колкото туй стане,
	за нас ще казват: „Хората, които
	освободиха своята страна!“

	__ДЕЦИЙ__
	Излизаме ли?

	__КАСИЙ__
			Всички! Брут ще води,
	а в неговите стъпки ще вървим
	ний, най-безстрашните сърца на Рим!

N	Влиза Слуга.

	__БРУТ__
	Кой иде там? Слугата на Антоний!

	__СЛУГАТА__
	Тъй, Бруте, имам заповед да падна
	на колене; тъй Марк Антоний каза
	да се простра пред тебе; и прострян,
	тъй каза ми на тебе да говоря!
	„Кажи му — нареди ми, — че за мене
	е Брут достоен, храбър, благороден,
	а Цезар беше смел, сърдечен, царствен;
	че с уважение обичам Брут
	и в страх почитах и обичах Цезар;
	кажи, че ако Брут даде възможност
	на Марк Антоний да говори с него
	във безопасност и да разбере,
	че Цезар заслужавал е смъртта си,
	Антоний ще обича Цезар мъртъв
	не толкоз силно, колкото Брут жив,
	и с него, доблестния, ще посреща
	без задни мисли чупките на тези
	неясни дни.“ Тъй каза Марк Антоний.

	__БРУТ__
	Тоз, който те е пратил, е разумен
	и храбър мъж. Не съм помислял инак.
	Върви и му кажи, че ако дойде,
	ще се завърне вкъщи си доволен
	и невредим.

	__СЛУГАТА__
			Отивам да го викна.

N	Излиза.

	__БРУТ__
	Ще бъде наш приятел, убеден съм.

	__КАСИЙ__
	Дано е тъй, но страх ме е от него,
	а моите предчувствия до днеска
	не са ме лъгали.

N	Влиза Антоний.

	__БРУТ__
	Ха, ето го!… Привет, о, Марк Антоний!

	__АНТОНИЙ__
	Велики Цезар, как си ниско паднал!
	Нима се свиха всичките ти слави,
	завоевания, триумфи, плячки
	до тази жалка купчина? Прощавай!…
	О, знатни римляни, не знам кой още
	се е надул така, че да е нужно
	да му се пуска кръв. Ако съм аз,
	не зная за това по-сгоден час
	от този тук, видял да пада Цезар,
	ни средство по-подхождащо от тази
	стомана ваша, още украсена
	с най-доблестната кръв на този свят.
	Аз моля, ако считате ме враг,
	над мене утолете свойта жажда
	сега, додето вашите ръце
	димят от неизсъхналия пурпур!
	Сто века да живея, за смъртта
	не ще дочакам време, място, начин
	да ми харесат като тези тук:
	сега, до Цезар, от ръцете чисти
	на най-добрите хора на века!

	__БРУТ__
	Недей да просиш смърт от нас, Антоний!
	Със тез ръце във кръв, пред този труп,
	навярно ти се струваме злодеи
	жестоки и свирепи, но ти виждаш
	ръцете само и това, което
	извършили са те, ала не виждаш
	сърцата ни. А те са милостиви
	и милост към потиснатия Рим,
	надвила милостта към Цезар — както
	плам плам гаси, — донесе смърт на този.
	Но мечовете ни за тебе имат
	оловни върхове, о, Марк Антоний:
	ръцете ни, способни да убиват,
	сърцата ни, наклонни да обичат,
	отварят се за теб и те приемат
	със братски мисли, почит и любов!

	__КАСИЙ__
	При бъдното раздаване на титли
	ще имаш думата наравно с нас!

	__БРУТ__
	Почакай само да успокоим
	изплашения и смутен народ
	и после ще ти обясним защо
	към Цезар бях безмилостен аз, който
	обичах го, когато го убивах!

	__АНТОНИЙ__
	Във мъдростта ви аз не се съмнявам.
	Подайте ми един след друг да стисна
	тез кървави ръце! С теб първи, Бруте!
	След неговата — твоята, Кай Касий!
	Дай тука, Деций Брут! Метел, и твойта!
	Със тебе, Цина! Храбри Каска, стискай!
	Подай ми своята, добри Требоний,
	пореден — не последен в туй сърце!
	О, знатни граждани!… Какво да кажа?
	Доверието ви във мен е толкоз
	разклатено, че смятате ме — зная —
	ласкател или пъзльо… Не, мой Цезар,
	обичах те — това не бе лъжа! —
	и ако твоят дух сега ни гледа,
	нима не ще се натъжиш по-силно,
	отколкото от свойта смърт, да виждаш
	как твоят Марк Антоний сключва мир
	с убийците ти и над твойто тяло
	им стиска опетнените ръце?
	Очи да имах, колкото ти — рани;
	струящи сълзи, колкото те — кръв,
	това би по подхождало на мен,
	отколкото приятелства да свързвам
	със твойте врагове. Прости ми, Юлий!
	Подгониха те тук, о, смел елен,
	тук падна ти, и ето ги ловците —
	стоят нашарени със твойта багра,
	измъкнали туптящото сърце,
	което бе сърцето на света!
	О, как е тъжно да те гледам проснат
	от тази знатна хайка!

	__КАСИЙ__
			Марк Антоний…

	__АНТОНИЙ__
	Прости, Кай Касий, но с такива думи
	и враг за Цезар би се произнесъл.
	Какво по-скромно за един приятел?

	__КАСИЙ__
	Не те упреквам, че го хвалиш. Питам
	каква ще е спогодбата ти с нас:
	ще ни подкрепяш ли, или изобщо
	не бива да разчитаме на теб?

	__АНТОНИЙ__
	Ръцете ви аз стиснах не за друго,
	но се разчувствах при вида на Цезар.
	На всички ви приятел съм и всички
	обичам ви горещо. Чакам само
	да ми дадете доводи, че Цезар
	е бил наистина така опасен.

	__БРУТ__
	Туй щеше да е инак дива гледка!
	Но наште доводи са тъй безспорни,
	че даже и да беше син на Цезар,
	би бил задоволен!

	__АНТОНИЙ__
			Не искам друго.
	Туй само още: право да изложа
	мъртвеца на пазарния площад
	и като негов нявгашен приятел
	да се простя със него в кратко слово.

	__БРУТ__
	Ще имаш това право, Марк Антоний!

	__КАСИЙ__
	Две думи само, Бруте!…
N	Настрани към Брут.
			Какво вършиш!
	Недей му дава право да говори!
	Отде да знаем докъде народът
	могъл би да се трогне от речта му?

	__БРУТ__
	Прощавай, но аз първи ще говоря
	и от трибуната ще обясня
	защо бе нужно Цезар да умре.
	Ще кажа, че сами сме разрешили
	на Марк Антоний — Цезаров приятел —
	да каже туй, което те ще чуят,
	и че желаем Цезар да получи
	достойно погребение, със всички
	законни обичаи. От това
	за нас ще има не вреда, а полза.

	__КАСИЙ__
	Не зная какво може да се случи,
	но то не ми харесва.

	__БРУТ__
			Марк Антоний,
	вдигни оттука тялото на Цезар!
	Ти няма да говориш срещу нас,
	но можеш, както щеш, да славиш Цезар,
	като изтъкнеш, че за туй си взел
	съгласието ни. В противен случай
	не ще участваш в обреда със нищо.
	И словото си ще държиш след мойто
	от същата трибуна.

	__АНТОНИЙ__
			Тъй да бъде!
	Не искам нищо повече.

	__БРУТ__
				Тогава
	мъртвеца приготви и ни последвай.

N	Излизат всички освен Антоний.

	__АНТОНИЙ__
	Прости ми, о, кървяща шепа пръст,
	че бях така любезен с тез касапи.
	Развалина си ти от най-добрия,
	най-доблестния мъж, когото знае
	неспиращият бяг на времената!
	Тежко й на десницата, проляла
	така безценна кръв! Над твойте рани —
	уста безгласни, зинали към мен
	с молба от пурпур да им дам език —
	предричам, чуй: проклятие ужасно
	ще сполети човечеството цяло!
	Италия надлъж и шир ще стане
	поле на смут и граждански войни
	и гибелта ще бъде тъй привична,
	и ужасите — толкоз обичайни,
	че майките усмихнати ще гледат
	ръцете на войната как разкъсват
	децата им, със милост, притъпена
	от кръвнините. И духът на Цезар
	ведно със дъхащата разпри Ата*11,
	[*11 _Ата_ (мит.) — дъщеря на Зевс, олицетворение на безумната ярост и на раздора.]
	развързал кучетата на войната,
	над всички ще кръжи и вика: „Мъст!“,
	дорде туй дело мерзко осмърди
	земята цяла със човешки мърши,
	вопиещи за гроб!…
N	Влиза Слуга на Октавий.
			Кой беше ти?
	Не служеше ли при Октавий Цезар?

	__СЛУГАТА__
	Да, Марк Антоний.

	__АНТОНИЙ__
			Цезар му написа
	да дойде в Рим.

	__СЛУГАТА__
			Писмото той получи
	и ме изпрати да ви съобщя…
N	Вижда тялото на Цезар.
				О, Цезар!

	__АНТОНИЙ__
	Върви, излей сърцето си встрани!
	Скръбта е заразителна и чувствам,
	че като виждат тези скръбни капки
	в очите ти, и мойте овлажняват.
	Къде е господарят ти?

	__СЛУГАТА__
			Таз нощ
	ще спи на седем мили от града.

	__АНТОНИЙ__
	Лети назад при него и кажи му
	за случилото се. И да не бърза.
	Тоз Рим е страшен Рим, опасен Рим,
	Рим още неподготвен за Октавий.
	Това му съобщи… Не, спри, почакай!
	Недей да тръгваш, докато не съм
	изложил това тяло на площада
	пред римския народ. С речта си там
	ще разузная как приема той
	злодейството на тези кръвопийци
	и ти за този прием ще докладваш
	на младия Октавий. Помогни!

N	Излизат, като изнасят тялото на Цезар.


>>	Втора сцена

N	Рим. Сред форума.
N	Влизат Брут, Касий и тълпа граждани.

	__ГРАЖДАНИТЕ__
	Отчет за всичко! Искаме отчет!

	__БРУТ__
	Тогаз, приятели, елате с мен
	и чуйте ме!… Ти, Касий, отиди
	в онази улица със част от тях!…
	Които искат да изслушат мен
	остават тука, а които — Касий,
	да тръгнат с него! Ясно и открито
	ще кажем всекиму защо бе нужна
	смъртта на Цезар.

	__ПЪРВИ ГРАЖДАНИН__
			Аз ще слушам Брут!

	__ВТОРИ ГРАЖДАНИН__
	Пък аз ще ида с Касий и след туй
	ще съпоставим техните причини.

N	Касий излиза, следван от неколцина граждани.

	__ТРЕТИ ГРАЖДАНИН__
	Мълчете! Тихо! Доблестният Брут
	възлиза на трибуната!

	__БРУТ__
			Ще моля
	спокойно да ме чуете докрай.
	Римляни, съграждани, приятели, чуйте ме заради моята кауза и за да ме чуете, пазете тишина! Вярвайте ми заради моята чест и за да ми повярвате, доверете се на нея! Съдете ме с разума си и за да ме съдите право, наострете го добре! Ако има в това събрание някой, който истински е обичал Цезар, нему казвам, че обичта на Брут към Цезар не бе по-малка от неговата. И ако той ме запита защо тогаз Брут вдигна ръка на Цезар, ето отговора ми: не защото малко обичах Цезар, а защото повече обичах Рим. Нима бихте предпочели Цезар да е жив и да измрете всички като роби пред това Цезар да е мъртъв, за да живеете всички като свободни хора? Цезар ме обичаше — и затова го оплаквам; той беше щастливец — и аз се радвам на туй; беше храбрец — и затуй го почитам; но той беше властолюбец — и затова го убих. Сълзи за обичта, радост за щастието, почит за храбростта и смърт за властолюбието. Кой тук е тъй презрян, че да желае живот в робство? Да се обади — него съм обидил! Кой тук е тъй без чест, че да не иска да бъде римлянин? Да се обади — него съм обидил! Кой тук е тъй страхлив, че да не люби родината си? Да се обади — него съм обидил! Е, има ли такива?

	__ВСИЧКИ__
	Няма! Няма!

	__БРУТ__
	Тогаз не съм обидил никого. Направих с Цезар само туй, което трябва да направите с Брут, ако го заслужи. Неговата смърт е записана в Капитолия, без да бъде подценено онуй, за което бе славен, нито преувеличено туй, заради което умря.
N	Влиза Антоний с тялото на Цезар.
	Ето тялото му, оплаквано от Марк Антоний, който, макар и неспомогнал за смъртта му, ще получи от нея правото да участва в държавата. Като всеки от вас. И завършвам с това, че както за благото на Рим убих първия си приятел ей с този нож, готов съм да го обърна и срещу себе си, щом отечеството поиска моята смърт!

	__ВСИЧКИ__
	Живей, о, Бруте! Да живее Брут!

	__ПЪРВИ ГРАЖДАНИН__
	Да го закараме в триумф до вкъщи!

	__ВТОРИ ГРАЖДАНИН__
	Да му издигнем статуя до тези
	на неговите доблестни деди!

	__ТРЕТИ ГРАЖДАНИН__
	Да го направим цар!

	__ЧЕТВЪРТИ ГРАЖДАНИН__
			Да, да, чрез Брут
	ще увенчаем най-доброто в Цезар!

	__ПЪРВИ ГРАЖДАНИН__
	Да го изпратим шумно до дома му!

	__БРУТ__
	Съграждани!…

	__ВТОРИ ГРАЖДАНИН__
	Мълчете! Брут говори!

	__ПЪРВИ ГРАЖДАНИН__
			Пазете тишина!

	__БРУТ__
	Съграждани, от все сърце ви моля
	пуснете ме да си отида сам
	и останете зарад мен с Антоний!
	Отдайте чест на мъртвия и слух
	на възхваляващата реч за него,
	която ние лично разрешихме
	на Марк Антоний да произнесе!
	Да не напуска никой освен мен,
	преди да е завършил той речта си!

N	Излиза.

	__ПЪРВИ ГРАЖДАНИН__
	Не мърдайте! Да чуем Марк Антоний!

	__ТРЕТИ ГРАЖДАНИН__
	Да го изслушаме! На място стойте!
	Качи се на трибуната, Антоний!

	__АНТОНИЙ__
	Заради Брут сега дължа на вас…

	__ЧЕТВЪРТИ ГРАЖДАНИН__
	Какво, какво за Брут?

	__ТРЕТИ ГРАЖДАНИН__
			Длъжник ни бил
	по негова вина!

	__ЧЕТВЪРТИ ГРАЖДАНИН__
			Той по-добре
	да не говори зле за Брут пред нас!

	__ПЪРВИ ГРАЖДАНИН__
	Ще хвали Цезар! Цезар бе тиранин!

	__ЧЕТВЪРТИ ГРАЖДАНИН__
	Добре че Рим се отърва от него!

	__ВТОРИ ГРАЖДАНИН__
	Мълчете! Да изслушаме и него!

	__АНТОНИЙ__
	О, благородни граждани на Рим!…

	__ВСИЧКИ__
	Мълчете! Да го чуем! Тишина!

	__АНТОНИЙ__
	Чада на Рим, приятели, събратя,
	изслушайте ме! Тук съм не да хваля,
	а да погребвам Цезар. Знаем, злото,
	което всеки сторил е, остава
	подир смъртта му, а доброто често
	погребваме със костите. И с Цезар
	да бъде тъй! Тук доблестният Брут
	ви увери в това, че Цезар бил е
	властолюбив; ако е бил такъв,
	това е тежък грях и Цезар тежко
	плати за него. Тука съм сега
	със позволение от Брут и тези,
	които с него са… Защото Брут
	е доблестен човек и тези с него
	са също доблестни — та казвам, тук съм,
	за да изпратя своя Цезар в гроба.
	Той беше мой приятел — при това
	добър и справедлив, — но Брут твърди,
	че бил властолюбив, а Брут — ний знаем —
	е доблестен човек. Той в Рим докара
	безбройни пленници, от чийто откуп
	хазната се препълни. Затова ли
	говори се, че бил властолюбив?
	Той плачеше, видял сълза бедняшка,
	а властолюбието е излято
	от по-студен метал. Но Брут ви казва,
	че бил е властолюбец, а пък Брут
	е доблестен човек. Видяхте как
	на Луперкалиите му предложих
	короната три пъти и как той
	отблъсна я и трите пъти. Туй ли
	е властолюбие? Но според Брут
	той бил е властолюбец, а пък Брут
	е доблестен човек. Не ви говоря,
	за да оборвам неговите думи,
	а за да кажа туй, което знам.
	Вий приживе обичахте го всички.
	И с основания. Какво ви пречи
	да го оплачете подир смъртта му?
	О, разум, как можа да изоставиш
	така брутално толкоз хора тук?…
	Простете, но сърцето ми последва
	мъртвеца във ковчега му… Ще млъкна,
	додето се завърне в мойта гръд.

	__ПЪРВИ ГРАЖДАНИН__
	Във думите му сякаш има смисъл!

	__ВТОРИ ГРАЖДАНИН__
	Като размислиш малко по-дълбоко,
	не беше справедливо да умре!

	__ТРЕТИ ГРАЖДАНИН__
	Ще го замести някой дваж по-лош!

	__ЧЕТВЪРТИ ГРАЖДАНИН__
	Не чухте ли? Короната отхвърлил!
	Не може да е бил властолюбив!

	__ПЪРВИ ГРАЖДАНИН__
	Ако е тъй, то някой ще пострада!

	__ВТОРИ ГРАЖДАНИН__
	Очите му са пламнали от плач!

	__ТРЕТИ ГРАЖДАНИН__
	По-честен в Рим от Марк Антоний няма!

	__ЧЕТВЪРТИ ГРАЖДАНИН__
	Мълчете! Продължава да говори!

	__АНТОНИЙ__
	До вчера още думата на Цезар
	раздвижваше земята. Днеска той
	е сам недвижен и не се намира
	един, най-долен, да го почете.
	О, граждани, ако речех за бунт
	да подстрекавам вашите сърца,
	неправ бих бил към Брут, неправ към Касий,
	а Брут и Касий — знаете го всички —
	са доблестни мъже; как тъй ще сторя
	неправда спрямо тях? По-скоро, да,
	към мъртвия, към себе си, към вас
	несправедлив ще съм, но не към тези
	тъй доблестни мъже! На, аз намерих
	във стаята на Цезар тоя свитък,
	съдържащ завещание, скрепено
	с печата на убития. Аз няма,
	не бива да го прочета пред вас,
	а ако знаехте какво там пише,
	вий щяхте да обсипете с целувки
	кървящите му рани, да топите
	в кръвта му кърпите си и отнесли
	за спомен някой косъм от мъртвеца,
	да го записвате на първо място
	в предсмъртната си воли
	като наследствен дар за челядта си!…

	__ЧЕТВЪРТИ ГРАЖДАНИН__
	Чети го, Марк Антоний! Да го чуем!
	Да чуем завещанието!

	__ВСИЧКИ__
			Почвай!
	Чети го! Да го чуем! Да го чуем!

	__АНТОНИЙ__
	Приятели любезни, потърпете!
	Не е уместно да му давам гласност.
	Не е добре да знаете как силно
	обичаше ви Цезар. Вий не сте
	дървета или камъни, а хора
	и ако чуете какво съдържа
	тоз пергамент, ще пламнете от ярост,
	ще полудеете! Не, по-добре е
	да не узнавате, че точно вие
	сте негови наследници, защото
	узнаете ли, всичко е възможно!

	__ЧЕТВЪРТИ ГРАЖДАНИН__
	Чети го, Марк Антоний! Да го чуем!
	Какво е завещал? Чети! Чети!

	__АНТОНИЙ__
	Не, имайте търпение! По-късно!
	Увлякох се, че казах ви за него.
	Боя се, че съм вече навредил
	на тези доблестни мъже, които
	заклаха Цезар. Да, боя се много!

	__ЧЕТВЪРТИ ГРАЖДАНИН__
	Изменници — не доблестни мъже!

	__ВСИЧКИ__
	Чети! Чети!

	__ВТОРИ ГРАЖДАНИН__
		Негодници! Убийци!
	Да чуем завещанието! Почвай!

	__АНТОНИЙ__
	Заставяте ме, значи, непременно
	да ви го прочета? Добре тогава.
	Ковчега обкръжете в плътен обръч,
	да ви покажа първо оня, който
	подписа го. Да сляза ли сред вас?
	Ще разрешите ли?

	__ВСИЧКИ__
			Да, слез!

	__ВТОРИ ГРАЖДАНИН__
	Ела!

N	Антоний слиза от трибуната.

	__ТРЕТИ ГРАЖДАНИН__
	Да! Разрешаваме!

	__ЧЕТВЪРТИ ГРАЖДАНИН__
			Във кръг! Във кръг!

	__ПЪРВИ ГРАЖДАНИН__
	Не блъскайте ковчега! Отдръпни се!

	__ВСИЧКИ__
	Не се натискайте! Назад! Назад!

	__АНТОНИЙ__
	Ако способни сте за плач, бъдете
	готови за сълзи! Вий всички тука
	познавате отдавна таз наметка.
	За пръв път, помня, Цезар я облече
	в палатката си сутринта, когато
	унищожи нервийските войски*12.
	[*12 _„… нервийските войски…“_ — Нервийците били войнствено галско племе, при чието разгромяване (57 г.пр.н.е.) Цезар проявил и лична храброст.]
	Тук с ножа си разцепил я е Касий;
	а тук от завист го е ръгнал Каска;
	а тука туй любимецът му Брут
	направил е, и вижте как, когато
	измъквал е проклетата стомана,
	кръвта е хукнала навън след нея
	да провери наистина ли Брут е
	тоз, който е почукал толкоз грубо
	на входа й. Защото всички помним,
	че Брут за Цезар беше свиден ангел.
	Да, знаят боговете колко нежно
	обичаше го Цезар! И тоз удар
	бе най-жестокият, защото, щом
	съгледа Цезар кой му го нанася,
	по-зле от нож предателски срази го
	видът на черната неблагодарност
	и пръсна се великото сърце
	и със наметката укрил лице,
	могъщият ни Юлий падна мъртъв
	под статуята на Помпей (която
	струеше кръв през цялото туй време).
	Какво страхотно падане, о, братя!
	Със него аз и ти, и той, ний всички,
	да, всички паднахме и върху нас
	възтържествува грозната измяна!…
	Сега заплакахте! Сега усещам,
	че страдате! Това са чисти сълзи!
	Добри сърца, вий плачете, видели
	ранена само дрехата му — вижте
	самия него, целия намушкан
	от ножа на коварната измяна!

	__ПЪРВИ ГРАЖДАНИН__
	О, жалка гледка!

	__ВТОРИ ГРАЖДАНИН__
			О, велики Цезар!

	__ТРЕТИ ГРАЖДАНИН__
	О, черен ден!

	__ЧЕТВЪРТИ ГРАЖДАНИН__
			О, подли кръвопийци!

	__ПЪРВИ ГРАЖДАНИН__
	О, скъпа жертва!

	__ВТОРИ ГРАЖДАНИН__
			Да им отмъстим!

	__ВСИЧКИ__
	Мъст! Мъст! Да ги открием! До последен!
	Да ги изколим! Да ги изгорим!
	Пощада никому! Коли! Пали!

	__АНТОНИЙ__
	Съграждани, почакайте!

	__ПЪРВИ ГРАЖДАНИН__
				Мълчете!
	Да чуем благородния Антоний!

	__ВТОРИ ГРАЖДАНИН__
	Готови да го чуем, да вървим
	и да умрем със него! Говори!

	__АНТОНИЙ__
	Добри приятели, не ми се иска
	да хвърлям бунт във вашите души.
	Извършилите туй ужасно дело
	са доблестни мъже. Не знам, за жалост,
	какви били са личните подбуди,
	които са ги тласнали към него,
	но те са мъдри, доблестни мъже
	и без съмнение ще отговорят
	на вашите въпроси. Аз съм тук
	не да крада сърца. Не съм оратор —
	като например Брут, — а прям човек,
	говорещ без изврътки и обичащ
	приятеля си; и това го знаят
	онез, които дадоха ми право
	да ви говоря тук за своя Цезар
	(понеже нямам нито глас, ни речник,
	ни остроумие, ни жест, ни чар
	да паля хората). Аз мога само
	да кажа туй, което знае всеки;
	затуй замолих тези свети рани —
	нещастни устица — да ме заместят.
	Но ако бях аз Брут, а Брут — Антоний,
	един Антоний бихте вий видели
	гнева ви да раздухва и да мушва
	във тези рани по един език,
	способен да раздвижи всеки камък
	от древния ви град, на бунт и смут!

	__ВСИЧКИ__
	На бунт!

	__ПЪРВИ ГРАЖДАНИН__
	На бунт! Към къщата на Брут!

	__ТРЕТИ ГРАЖДАНИН__
	Да хванем съзаклятниците! Тръгвай!

	__АНТОНИЙ__
	Съграждани, изслушайте ме! Чуйте!

	__ВСИЧКИ__
	Мълчете! Да го чуем!… Говори!…
	Да чуем благородния Антоний!

	__АНТОНИЙ__
	Къде сте тръгнали, събратя мои?
	С какво спечели обичта ви Цезар?
	Не знаете. Тогаз ще ви го кажа.
	Забравихте за сетната му воля,
	която споменах ви преди малко.

	__ВСИЧКИ__
	Да, вярно! Завещанието! Почвай!
	Чети го, Марк Антоний! Да го чуем!

	__АНТОНИЙ__
	Сами го вижте! Ето му печата!
	На всеки римски гражданин той дава —
	на всеки лично — сумата от драхми
	седемдесет и пет!

	__ВТОРИ ГРАЖДАНИН__
			Велики Цезар,
	ще отмъстим за теб!

	__ТРЕТИ ГРАЖДАНИН__
			О, мъдри Цезар!

	__АНТОНИЙ__
	Изслушайте ме търпеливо!

	__ВСИЧКИ__
				Тихо!

	__АНТОНИЙ__
	На вас освен това той завещава,
	каквото има — паркове, овошки,
	градини ширни, сенчести алеи —
	от таз страна на Тибър; да, на вас
	и вашите потомци, за да може
	народонаселението римско
	да се разхожда и почива в тях.
	Такъв бе Цезар. Ще ли видим скоро
	друг Цезар, равен нему?

	__ПЪРВИ ГРАЖДАНИН__
			Няма! Няма!
	Да тръгваме! Ще изгорим мъртвеца
	на кладата свещена и с главните
	от огъня й ще опожарим
	къщята на изменниците! Хайде!
	Вдигнете го!

	__ВТОРИ ГРАЖДАНИН__
			Изтичайте за огън!

	__ТРЕТИ ГРАЖДАНИН__
	Сенатските скамейки — на парчета!

	__ЧЕТВЪРТИ ГРАЖДАНИН__
	Столовете! Прозоречните рамки!
	Дъска де има, смъквай и цепи!

N	Излизат всички — освен Антоний, — отнасяйки тялото.

	__АНТОНИЙ__
	Натам сами! Разбуден си, метеж,
	сега поемай накъдето щеш!

N	Влиза Слуга.

	__СЛУГАТА__
	О, господарю мой, Октавий Цезар
	пристигна във града.

	__АНТОНИЙ__
			Сега къде е?

	__СЛУГАТА__
	В дома на Цезар заедно с Лепид.

	__АНТОНИЙ__
	И аз ще ида там. Дойде навреме!
	Фортуна днес е весела и вярвам,
	ще ни даде, каквото пожелаем.

	__СЛУГАТА__
	А Брут и Касий профучали бясно
	през градските врати — тъй каза той.

	__АНТОНИЙ__
	Узнали са, че настървих народа
	със гняв към тях. Води ме при Октавий!

N	Излизат.


>>	Трета сцена

N	Рим. Улица.
N	Влиза поетът Цина, следван от граждани.

	__ЦИНА__
	Таз нощ сънувах, че пирувам с Цезар,
	и мрачни мисли тегнат на духа ми.
	Не ми се искаше да се разхождам,
	но нещо ме потегли…

	__ПЪРВИ ГРАЖДАНИН__
	Как ти е името?

	__ВТОРИ ГРАЖДАНИН__
	Накъде си тръгнал?

	__ТРЕТИ ГРАЖДАНИН__
	Къде живееш?

	__ЧЕТВЪРТИ ГРАЖДАНИН__
	Женен ли си?

	__ВТОРИ ГРАЖДАНИН__
	Отговаряй направо!

	__ПЪРВИ ГРАЖДАНИН__
	И накратко!

	__ЧЕТВЪРТИ ГРАЖДАНИН__
	И умно!

	__ТРЕТИ ГРАЖДАНИН__
	И честно, че инак!…

	__ЦИНА__
	Как ми е името, накъде съм тръгнал, къде живея, дали съм женен… За да отговоря направо, накратко, умно и честно на всички тези въпроси, ще почна с това, че умно не съм женен…

	__ВТОРИ ГРАЖДАНИН__
	Искаш да кажеш, че женените сме глупци? Като ти друсна един, ще видиш! Отговаряй направо, казах ти!

	__ЦИНА__
	Тръгнал съм за Цезаровото погребение.

	__ПЪРВИ ГРАЖДАНИН__
	Приятел ли си му или враг?

	__ЦИНА__
	Приятел.

	__ВТОРИ ГРАЖДАНИН__
	Виж, това си го каза направо!

	__ЧЕТВЪРТИ ГРАЖДАНИН__
	Къде живееш? Накратко!

	__ЦИНА__
	Накратко, до Капитолия!

	__ТРЕТИ ГРАЖДАНИН__
	Името ти, честно!

	__ЦИНА__
	Честното ми име е Цина.

	__ПЪРВИ ГРАЖДАНИН__
	Заговорникът! Да го разкъсаме на парчета!

	__ЦИНА__
	Аз съм Цина поетът! Аз съм Цина поетът!

	__ЧЕТВЪРТИ ГРАЖДАНИН__
	Разкъсайте го за лошите му поеми!

	__ЦИНА__
	Аз съм друг! Не съм Цина заговорникът!

	__ЧЕТВЪРТИ ГРАЖДАНИН__
	Няма значение! Нали се казва Цина! Да му измъкнем само името от сърцето и да го пуснем да си върви!

	__ТРЕТИ ГРАЖДАНИН__
	На парчета! На парчета!
N	Нападат го.
	Главни! Дайте главни! Към къщите им! Към Брут! Към Касий! Да ги изколим!… Вие към Деций!… Вие към Каска!… Вие към Лигарий!… Тръгвайте! Хайде!

N	Излизат, отвличайки Цина.


>	Четвърто действие
>>	Първа сцена

N	Рим. Стая в дома на Антоний.
N	Влизат Антоний, Октавий и Лепид.

	__АНТОНИЙ__
	Отметнатите, значи, ще умрат.

	__ОКТАВИЙ__
	И брат ти ще умре. Лепид, съгласен?

	__ЛЕПИД__
	Съгласен.

	__ОКТАВИЙ__
		Отметни го, Марк Антоний!

	__ЛЕПИД__
	Но при условие, че ще премахнем
	и Публий, твоя сестрин син, Антоний.

	__АНТОНИЙ__
	Прието. Гледай — теглих му чертата.
	Сега иди във къщата на Цезар
	за завещанието, та да видим
	как някак си да им дадем по-малко.

	__ЛЕПИД__
	Къде ще ви намеря?

	__ОКТАВИЙ__
			Или тук,
	или във Капитолия, по-късно.

N	Лепид излиза.

	__АНТОНИЙ__
	Човек без стойност, годен да го пращат
	със поръчения! Нима е редно,
	като разделяме света на три,
	една от частите да вземе той?

	__ОКТАВИЙ__
	Ти сам избра го и му даде глас,
	като говорехме за имената
	в проскрипциите*13!
	[*13 _Проскрипции_ — списъци на граждани, осъдени групово на смърт или изгнание.]

	__АНТОНИЙ__
			Слушай ме, Октавий,
	видял съм повече лета от теб.
	Макар и да товарим тоз човек
	със почести, за да ни облекчава
	във отговорностите пред народа,
	той ще ги носи, както носи злато
	магарето: ще пъшка в пот и мъка,
	подмушкван или воден за юлара,
	а щом домъкне нашето богатство,
	където ни се иска, разтоварен,
	ще го натирим да пасе и клати
	ушите си в общинската ливада!

	__ОКТАВИЙ__
	Прави каквото щеш, но знай: Лепид
	е опитен и смел във боевете.

	__АНТОНИЙ__
	И моят кон, Октавий, е такъв.
	Какво е конят? Същество, което
	аз уча да препуска към врага,
	да тича, да завива, да се спира,
	да подчинява своите телесни
	движения на мойте дух и воля.
	Лепид за мен е същото почти —
	той също трябва да се обучава,
	да се насочва и да се подтиква;
	човек без дарба, хранещ се с огризки
	от остроумия, излезли вече
	от мода другаде, ала за него
	достатъчно добри… Да не говорим
	за тоз глупак освен като за просто
	оръдие във нашите ръце!
	Октавий, чуй по-важно: Брут и Касий
	набират войнство. Трябва да се готвим,
	като затегнем своите съюзи
	и пуснем всичките си средства в ход.
	Да се сберем веднага и обсъдим
	как тайните злини да разгадаем,
	а явните да срещнем най-добре!

	__ОКТАВИЙ__
	И аз тъй мисля. Ний сме като мечки,
	завързани за кол и в кръг от псета*14 —
	[*14 _„… мечки, завързани за кол и в кръг от псета…“_ — образ, чест у Шекспир, основан върху борбата на мечки и кучета — грубо народно забавление, много популярно в Англия през XVI в.]
	не малко врагове ни обкръжават,
	а може би и доста свои крият
	безброй коварства зад една усмивка!

N	Излизат.


>>	Втора сцена

N	Лагер край Сардис*15.
	[*15 _Сардис_ — столица на древна Лидия — в Мала Азия.]
N	Барабанен бой. Влизат Брут, Луцилий, Луций и войници. Посрещат ги Титиний и Пиндар.

	__БРУТ__
	На място — стой!

	__ЛУЦИЛИЙ__
			Предай по редовете!

	__БРУТ__
	Луцилий, как сме? Близо ли е Касий?

	__ЛУЦИЛИЙ__
	Съвсем наблизо. И Пиндар ти носи
	приветите на своя господар.

	__БРУТ__
	Носителят — добър, но господарят —
	дали че много се е променил,
	или му служат лоши подчинени —
	ми дава повод да съм недоволен
	от някои неща, които чувам.
	Но щом е тук наблизо, подир малко
	ще съм наясно.

	__ПИНДАР__
			Аз не се съмнявам,
	че вий ще го намерите достоен
	за уважение, какъвто е.

	__БРУТ__
	Уверен съм… Две думички, Луцилий!
	Любезно ли те срещна? Разправи!

	__ЛУЦИЛИЙ__
	Любезно и със почит, но без тези
	прояви на сърдечна топлота
	и искреност в беседата, с които
	сме свикнали.

	__БРУТ__
			Описа ми във същност
	горещ приятел, който охладнява.
	Не си ли забелязал, че когато
	едно приятелство умира, то
	избива във пресилена учтивост.
	Откритите сърца са прями, прости,
	а пък неискрените отначало,
	като коне пред пробега, се перчат
	и обещават много, но когато
	ги заболи от кървавите шпори,
	провесват гривите си и пропадат
	на състезанието… А разбра ли
	дали войската му е вече близо?

	__ЛУЦИЛИЙ__
	Таз нощ разчитат да преспят във Сардис
	Ядрото им и конницата цяла
	са вече тука с Касий.

N	Влизат Касий и войници.

	__БРУТ__
			Ей го, иде!…
	За среща, с бавен ход!

	__КАСИЙ__
			На място — стой!

	__БРУТ__
	На място — стой! Предай по редовете!

	__ПЪРВИ ВОЙНИК__
	Стой!

	__ВТОРИ ВОЙНИК__
		Стой!

	__ТРЕТИ ВОЙНИК__
			Стой!

	__КАСИЙ__
	Ти накърни правата ми, мой брате!

	__БРУТ__
	Тез горе знаят, че не накърнявам
	правата на врага си; как могъл бих
	да го извърша спрямо своя брат?

	__КАСИЙ__
	И с тази своя сдържаност ти пак
	извършваш го! Но щом…

	__БРУТ__
			Спокойно, Касий!
	Кажи си недоволството, но тихо!
	Познавам те! Пред двете ни войски
	(които трябва да усещат само
	приятелство помежду нас) не бива
	да спорим шумно. Нека се отдръпнат
	и във палатката ми ще изложиш
	оплакването си.

	__КАСИЙ__
			Пиндар, кажи
	на командирите да изведат
	войските ми встрани!

	__БРУТ__
			А ти, Луцилий,
	стори със мойте същото! И нека
	не пускат във палатката ми никой.
	Да пазят входа Луций и Титиний!
	Излизат всички освен Брут и Касий.


>>	Трета сцена

N	В палатката на Брут.

	__КАСИЙ__
	Нима не навреди на мойта чест
	това, че ти осъди Луций Пела
	за подкуп от сардийците, когато
	аз писмено застъпих се за него,
	понеже знам човека?

	__БРУТ__
			Ти самичък
	вредиш на свойта чест, като се месиш
	в подобни случаи.

	__КАСИЙ__
			В подобни дни
	не се наказва всяка дребна грешка!

	__БРУТ__
	Тогаз направо ще ти кажа: Касий,
	за тебе се говори, че си имал
	лепливи пръсти и че си продавал
	държавни постове на недостойни!

	__КАСИЙ__
	Лепливи пръсти? Знаеш, че си Брут,
	затуй го казваш! Инак тази дума
	ти би била последна!

	__БРУТ__
			Ти придаваш
	със името си чест на таз поквара
	и правосъдието се страхува
	да я накаже!

	__КАСИЙ__
			Как? Да я накаже?

	__БРУТ__
	Помни за Март, за Мартенските Иди!
	Нима не се проля кръвта на Юлий
	във името на справедливостта?
	Или тогава някой негодяй
	ударил го е не за справедливост?
	Възможно ли е между нас, които
	свалихме най-великия затуй, че
	бе само покровителствал крадците,
	един-единствен с подкуп да изцапа
	ръцете си, да продаде простора
	на завоюваните чест и волност
	за шепа смет? По-скоро бих приел
	да бъда куче, лаещо луната,
	отколкото такъв!

	__КАСИЙ__
			Не лай по мен!
	Аз няма да търпя да ми се бъркаш!
	Забравяш се, мой драги Бруте! Аз съм
	по-стар войник от теб и по-разбиращ
	от управление!

	__БРУТ__
			Смали! Не си!

	__КАСИЙ__
	Съм! Съм!

	__БРУТ__
		Не си, ти казвам!

	__КАСИЙ__
			Слушай, млъквай,
	че вече много трудно се владея!
	Пази живота си! Не ме дразни!

	__БРУТ__
	Нищожество!

	__КАСИЙ__
		Какво, какво?

	__БРУТ__
			Чуй, Касий:
	какво очакваш? Аз да се огъвам
	пред твоя гняв; да тръпна в страх, защото
	един безумец ми се бил изблещил?

	__КАСИЙ__
	О, богове! И да търпя туй всичко?

	__БРУТ__
	„Туй всичко?“ Повече! Бесней, дордето
	си пукнеш горделивото сърце!
	Върви да плашиш своите слуги
	и карай робите си да треперят!
	Кой, аз да ти угаждам, аз да слушам,
	аз твойте кипвания да търпя?
	Кълна се в боговете, ще си гълташ
	самичък жлъчката, пък ако ще
	да изгърмиш от нея! Тъй да знаеш:
	от днес нататък ти на мен ще служиш
	за смях и забавление, когато
	те хване пристъпът!

	__КАСИЙ__
			Дотам ли стигна!

	__БРУТ__
	Ти каза, че си по-добър войник.
	Да видим! Докажи го! Ще се радвам,
	ако хвалбите ти се потвърдят.
	Бих бил щастлив да понауча нещо
	от по-добрия!

	__КАСИЙ__
			Ето пак! Аз казах
	„по-стар войник“, не „по-добър войник“!
	Нима съм казал „по-добър“? Кажи де!

	__БРУТ__
	И да си казал, пет пари не давам!

	__КАСИЙ__
	Сам Цезар, жив да бе, не би посмял
	да ме обиди тъй!

	__БРУТ__
			Де, де! И ти
	не би посмял така да му говориш!

	__КАСИЙ__
	Не бих?

	__БРУТ__
		Не би!

	__КАСИЙ__
			Да му говоря тъй?

	__БРУТ__
	За нищо на света!

	__КАСИЙ__
			Послушай, Бруте,
	осланяй се на дружбата ми с мярка,
	да не извърша нещо, за което
	ще се разкайвам!

	__БРУТ__
			Вече си извършил
	не малко за разкайване, о, Касий!
	В заплахите ти няма страх за мен,
	защото аз съм обкован във честност,
	и те като ветреца безобиден
	прелитат край слуха ми. Неотдавна
	поисках ти парична сума в заем
	и ти отказа да ми я дадеш,
	пък аз пари не мога да изтръгвам
	със долни средства. Бих се съгласил
	монети от кръвта си да изливам
	и да сека сърцето си на драхми,
	но не и да измъквам с хитрини
	стотинките от слинестите длани
	на селяните. Златото ти исках,
	за да платя на свойте легиони,
	а ти отказа да ми го дадеш.
	Така на мен да отговори Касий?
	Брут би ли отговорил тъй на теб?
	Когато той, Марк Брут, тъй алчен стане,
	че да откаже на един приятел
	купчинка звънка смет, о, богове,
	сторете го на късчета със свойте
	светкавици!

	__КАСИЙ__
			Пари не съм отказвал!

	__БРУТ__
	Отказа ми!

	__КАСИЙ__
		Не съм! Глупак предал е
	неточно моя отговор. О, Бруте,
	приятелите трябва да понасят
	недъзите си, а пък ти дори
	раздуваш мойте!

	__БРУТ__
			Само щом ги струпваш
	върху гърба ми!

	__КАСИЙ__
			Ти не ме обичаш!

	__БРУТ__
	Аз не обичам твойте грешки, Касий!

	__КАСИЙ__
	Приятелско око не би успяло
	да ги съзре!

	__БРУТ__
		Ласкателско око
	не би ги забелязало, дори
	да са като Олимп!

	__КАСИЙ__
	Насам, Октавий! Марк Антоний, идвай!
	Мъстта си лейте само върху Касий,
	защото той е морен от света,
	презрян от брат, обиден от приятел,
	нахокан като раб! Какъвто има
	във него недостатък, е бил търсен,
	записван в книжка, помнен наизуст,
	за да му бъде хвърлен във лицето!
	О, мога цял да се изплача в сълзи!
	На, дръж кинжала ми! Гръдта ми, ей я,
	пред теб, с едно сърце по-ценно в нея
	от златните находища на Плутос*16!
	[*16 _Плутос_ (мит.) — гръцки бог на богатствата.]
	Вземи го, ако римлянин си! Хайде!
	Аз, който съм ти бил отказал злато,
	сърцето си ти давам! Удари ме
	тъй, както някога удари Цезар,
	защото — зная, зная — той, когато
	най-мразил си го, бил ти е по-скъп
	от Касий и в най-нежния ти час!

	__БРУТ__
	Скрий ножа си и се гневи свободно!
	Обидите от тебе ще понасям
	като невинен плод на ярък нрав.
	О, Касий, ти си впрегнат с агнец, в който
	гневът е траен, колкото и пламът
	във кремъка при удар, хвърлящ искра,
	и миг след туй отново охладял!

	__КАСИЙ__
	Нима дотам съм стигнал, да ти служа
	за смях и забавление, когато
	гореща кръв и скръб ме увлекат?

	__БРУТ__
	И аз във увлечение го казах!

	__КАСИЙ__
	Признаваш го? О, дай ми таз ръка!

	__БРУТ__
	С това сърце!

	__КАСИЙ__
		О, Бруте!

	__БРУТ__
			Какво пак?

	__КАСИЙ__
	Как тъй не ти достига обичта
	да ме търпиш, когато нравът, който
	съм наследил от майка си, ме кара
	да се гневя?

	__БРУТ__
		Ще ми достига, Касий.
	От днес нататък, повишиш ли глас,
	ще казвам: „Майка му се горещи“
	и всичко ще е в ред.

N	Влиза един Поет, следван от Луцилий, Титиний и Луций.

	__ПОЕТЪТ__
	Пуснете ме да вляза! Те се карат!
	Не бива да остават насаме!

	__ЛУЦИЛИЙ__
	Не може! Забранено!

	__ПОЕТЪТ__
	И мъртъв, пак ще вляза!

	__КАСИЙ__
	Каква е тази врява?

	__ПОЕТЪТ__
	Военачалници, не ви е срам!
	„Да бъде помежду ви мир завчас! —
	тъй казва Нестор, дваж по-стар от вас!“*17
	[*17 _„… Да бъде помежду ви… по-стар от вас“_ — приблизителен цитат от „Илиада“ (сцена на спора между Ахил и Агамемнон). Нестор е бил владетел на Пилос, най-стар и уважаван за мъдростта си сред гръцките царе, обсаждащи Троя.]

	__КАСИЙ__
	Я виж — ха-ха, — циникът как римувал!

	__БРУТ__
	Вън, никаквец! Нахалник, вън оттук!

	__КАСИЙ__
	Не му придирвай! Той си е такъв.

	__БРУТ__
	Такъв да е, но не в такова време!
	Що щат във армията стихоплюйци!
	Пръждосвай се, глупако!

	__КАСИЙ__
			Тръгвай, тръгвай!

N	Поетът излиза.

	__БРУТ__
	Луцилий и Титиний, наредете
	началниците да разквартируват
	войските си за тази нощ!

	__КАСИЙ__
				А после
	с Месала заедно елате тук!

N	Луцилий и Титиний излизат.

	__БРУТ__
	Кърчаг със вино, Луций!

	__КАСИЙ__
			Не те знаех,
	че можеш да избухваш като мен.

	__БРУТ__
	О, Касий, много мъки ме гнетят!

	__КАСИЙ__
	Но твойта философия те учи
	да бъдеш над случайните беди!

	__БРУТ__
	По-твърдо от когото да било
	скръбта аз нося: Порция умря!

	__КАСИЙ__
	Какво говориш? Порция!

	__БРУТ__
				Да, тя!

	__КАСИЙ__
	О, как убягнах на смъртта, когато
	се спречках с теб? Каква непоносима,
	ужасна загуба!… И от какво?

	__БРУТ__
	Загубила ума си от тревога
	по мен, отсъстващия, и от мъка,
	че младият Октавий и Антоний
	все повече укрепват — да, защото
	и тази вест дойде с вестта за нея —
	и глътнала в минута без надзор
	пламтяща жар!

	__КАСИЙ__
			И от това умряла?

	__БРУТ__
	Да, от това!

	__КАСИЙ__
		Безсмъртни богове!

N	Влиза Луций с вино и свещи.

	__БРУТ__
	Да не говорим! Чашата, момче!…
	Удавям в нея всички разпри, Касий!

N	Пие.

	__КАСИЙ__
	Сърцето ми е жадно след такава
	наздравица, искряща благородство!
	Препълвай, Луций! Чашите са малки,
	когато е за дружбата ми с Брут!

N	Пие.
N	Луций излиза.
N	Влизат Титиний и Месала.

	__БРУТ__
	Титиний, влез! Добре дошъл, Месала!
	Да седнем край свещта и да обсъдим
	внимателно какво ни предстои!

	__КАСИЙ__
	Как? Порция?…

	__БРУТ__
		Не, моля ти се, стига!…
	Месала, съобщиха ми с писмо,
	че младият Октавий и Антоний
	повели са към нас големи сили
	и смятат да ни срещнат при Филипи*18.
	[*18 _Филипи_ — град в древна Македония.]

	__МЕСАЛА__
	И моето писмо е в този смисъл.

	__БРУТ__
	Да казва още нещо?

	__МЕСАЛА__
			Да, това,
	че с обявяване извън закона
	Октавий, Марк Антоний и Лепид
	са умъртвили около стотина
	сенатори.

	__БРУТ__
		А в моето се казва:
	седемдесет. Сред тях и Цицерон.

	__КАСИЙ__
	И Цицерон?

	__МЕСАЛА__
		Да, Цицерон. И той!
	Бил включен в списъка със всички други.
	Получи ли*19 писмо от къщи, Бруте?
	[*19 _„Получи ли… и т.н.“_ — Този пасаж до „… но тъй не бих понесъл толкоз скръб“ включително се счита за „стоически“ вариант на предшестващия го диалог около съобщението за смъртта на Порция. Навярно единият от двата варианта е бил предпочетен от Шекспир, но случайно и двата са се оказали в текста.]

	__БРУТ__
	Не съм, Месала.

	__МЕСАЛА__
	А друг да ти е писал за жена ти?

	__БРУТ__
	Не, никой друг. Месала.

	__МЕСАЛА__
			Че как може!

	__БРУТ__
	Кое как може? Да не би да има
	за нея нещо в твоите писма?

	__МЕСАЛА__
	Не, нищо, Бруте.

	__БРУТ__
	Направо, като римлянин, кажи ми!

	__МЕСАЛА__
	Тогава като римлянин ме чуй:
	жена ти е загинала, при туй
	по страшен начин!

	__БРУТ__
			Порция, прощавай!
	Човек е смъртен, драги. В мисълта,
	че щеше да умре все някой ден,
	намирам сила днес да го изтрая.

	__МЕСАЛА__
	Тъй длъжни са великите мъже
	да носят своите велики мъки!

	__КАСИЙ__
	И аз на думи съм за твърдостта,
	но тъй не бих понесъл толкоз скръб!

	__БРУТ__
	Е, живите на работа! Кажете,
	да тръгнем ли веднага към Филипи?

	__КАСИЙ__
	Аз мисля — не.

	__БРУТ__
			Защо?

	__КАСИЙ__
				Затуй, защото
	е по-добре за нас, ако врагът
	не знае де сме. В търсенето той
	ще хвърли средства и загуби сили,
	а ний, стоейки тук, ще си отдъхнем,
	за да го срещнем бодри и подвижни.

	__БРУТ__
	Добрият довод трябва да отстъпи
	пред по-добрия: местният народ,
	живеещ между Сардис и Филипи,
	ни мрази зарад данъка, със който
	обложихме го. Мине ли през него,
	врагът ще се попълни с нови сили,
	набрани там, и в битката ще бъде
	могъщ и с бодър дух — една възможност,
	която ние ще му пресечем,
	ако го срещнем още при Филипи,
	преди да встъпи в техните земи.

	__КАСИЙ__
	Но, братко…

	__БРУТ__
		Извинявай!… Освен туй
	вземи предвид, че вече сме извлекли
	възможното от своите съюзи,
	съставът на войската е попълнен,
	духът ни — зрял. Оттук ний можем само
	да спадаме, а нашият противник,
	напротив, се засилва всеки ден.
	Във плаването на живота има
	момент на прилив, който — щом го хванем —
	понася ни към слава, а — пропуснат —
	оставя ни за цял живот със кил,
	заседнал в плитчини и злополуки.
	В такова пълноводие сме днес.
	Да вдигнем котва, за да не загубим
	товара си!

	__КАСИЙ__
		По твоему да бъде!
	Решено — ще ги срещнем при Филипи!

	__БРУТ__
	Дорде беседвахме, нощта напредна.
	На естеството да се покорим
	и да залъжем своята природа
	със кратък сън. Да има нещо друго?

	__КАСИЙ__
	Не, нищо. Лека нощ. Пред изгрев-слънце
	ще сме поели.

N	Влиза Луций.

	__БРУТ__
		Робата ми, Луций!
	Месала, сбогом! Лека нощ, Титиний!
	Достойни, скъпи Касий, лека нощ
	и благотворен отдих!

	__КАСИЙ__
			Скъпи братко,
	невесело започна тази нощ.
	Дано не се разлъчват нивга вече
	душите ни, мой Бруте!

N	Влиза Луций, носещ робата.

	__БРУТ__
			В ред е всичко.

	__КАСИЙ__
	Тогава лека нощ, водачо наш!

	__БРУТ__
	На тебе също лека, братко мой!

	__ТИТИНИЙ__ и __МЕСАЛА__
	До утре сутрин, Бруте! Лека нощ!

	__БРУТ__
	Довиждане на всички ви!
N	Излизат всички освен Брут и Луций.
			Момченце,
	дай робата ми! Цитрата ти де е?

	__ЛУЦИЙ__
	В палатката, ей тук.

	__БРУТ__
			Защо си сънен?
	Не те упреквам. Знам, не си доспиваш.
	Извикай Клавдий и Варон! Бих искал
	да спят в палатката.

	__ЛУЦИЙ__
			Вароне! Клавдий!

N	Влизат Варон и Клавдий.

	__ВАРОН__
	На ваши заповеди, господарю!

	__БРУТ__
	Легнете на възглавките и спете!
	След малко може би ще ви изпратя
	до брат ми Касий.

	__ВАРОН__
			Ако разрешите,
	додето ни извикате, ще бдим.

	__БРУТ__
	Не, не, приятели! Легнете! Хайде!
	След малко може да ми хрумне друго.
N	Варон и Клавдий лягат.
	Я, гледай, Луций! Книгата, която
	днес толкоз търсих! Мушнал съм я в джоба
	на робата си.

	__ЛУЦИЙ__
			Аз нали ви казах —
	на мен не сте я давал.

	__БРУТ__
			Извинявай,
	разсеян съм тез дни. Дали могъл би
	да удържиш клепачи натежали
	и да докоснеш струните за мен?

	__ЛУЦИЙ__
	Ако е вам угодно, господарю.

	__БРУТ__
	Угодно ми е. Много те измъчвам,
	а ти ме слушаш.

	__ЛУЦИЙ__
		Длъжност, господарю.

	__БРУТ__
	Но моя длъжност е да те щадя,
	а крехката ти възраст иска сън.

	__ЛУЦИЙ__
	Аз спах до преди малко, господарю.

	__БРУТ__
	Не си сгрешил и пак ще спиш след малко.
	Аз няма да те бавя. И ще бъда
	добър към теб ако остана жив.
N	Музика и песен.
	Какъв приспивен звук! О, сън без жалост,
	нима докосваш със оловен жезъл*20
	[*20 _„… докосваш със оловен жезъл…“_ — образ, взет от Шекспировото съвремие: с жезъла си стражите са докосвали гражданите при арестуването.]
	и вкарваш във затвора си детето,
	което свири музика за теб?…
	Хитрецо малък, лека нощ! Почивай!
	Не искам да те будя, но така
	ще счупиш цитрата си, ако клюмнеш.
	Дай, дай я тука! Лека нощ, добричко!…
	Навярно съм прегънал листа, дето
	бях стигнал снощи. Ей го. Да, това е.
N	Влиза духът на Цезар.
	Как зле гори свещта!… Ха!… Кой е туй?
	Болнавото ми зрение навярно
	е породило този страшен призрак!…
	Към мене иде!… Стой!… Какво си ти —
	бог, ангел, дявол, — та кръвта ми смръзваш
	и караш космите ми да настръхват?
	Кажи ми, кой си?

	__ДУХЪТ__
			Лошият ти гений!

	__БРУТ__
	Защо дошъл си тук?

	__ДУХЪТ__
			За да ти кажа,
	че скоро ще се видим при Филипи.

	__БРУТ__
	Добре, до скоро виждане тогава!

	__ДУХЪТ__
	И при Филипи!

	__БРУТ__
		Щом си рекъл — там!
N	Духът излиза.
	Когато се съвзех, изчезна в миг!
	Зъл дух, бих искал да говорим още…
	Вароне! Луций! Ставайте! Хей, Клавдий!

	__ЛУЦИЙ__
	… От струните е само, господарю!
	Фалшиви са.

	__БРУТ__
			За музиката мисли.
	Хей, Луций, събуди се!

	__ЛУЦИЙ__
			Господарю?

	__БРУТ__
	Сънуваше ли, та така извика?

	__ЛУЦИЙ__
	Не помня да съм викал, господарю.

	__БРУТ__
	И още как извика! Е, кажи,
	видя ли нещо?

	__ЛУЦИЙ__
		Нищо, господарю.

	__БРУТ__
	Тогава спи!… Хей, Клавдий, събуди се!…
	Ти, ставай!

	__ВАРОН__
		Господарю?

	__КЛАВДИЙ__
			Господарю?

	__БРУТ__
	Защо така крещяхте във съня си?

	__ДВАМАТА__
	Кой, ний ли?

	__БРУТ__
		Вий! Видели ли сте нещо?

	__ВАРОН__
	Аз — нищо!

	__КЛАВДИЙ__
		И аз нищо, господарю!

	__БРУТ__
	Вървете, поздравете брат ми Касий
	и му кажете да поеме първи
	със легионите си. Ний ще тръгнем
	подире му.

	__ДВАМАТА__
		Разбрано, господарю!

N	Излизат.


>	Пето действие
>>	Първа сцена

N	Равнина край Филипи.
N	Влизат Октавий, Антоний и войската им.

	__ОКТАВИЙ__
	Надеждите ни сбъдват се, Антоний.
	Ти казваше, че няма да се спуснат,
	а ще ни чакат в планините горе,
	пък стана инак: ето ги, че идат,
	решени да ни срещнат при Филипи,
	преди да ги принудим към това.

	__АНТОНИЙ__
	Хе, аз съм им в душите и ги знам:
	те щяха да са радостни да бъдат
	сега на друго място, а се спускат
	с пъзлива храброст, за да ни излъжат,
	че нямат страх. Но туй е само показ!

N	Влиза Пратеник.

	__ПРАТЕНИКЪТ__
	Началници, гответе са за бой!
	Врагът настъпва шумно и надменно.
	Багряното му знаме се развява
	и трябва незабавно да се действа!

	__АНТОНИЙ__
	Октавий, ти с войската си поемай
	по лявата страна на равнината!…

	__ОКТАВИЙ__
	Не, аз ще взема вдясно. Ти — отляво.

	__АНТОНИЙ__
	Намерил си кога да спориш с мене!

	__ОКТАВИЙ__
	Не споря с тебе, но ще го направя.

N	Войската тръгва.
N	Барабанен бой. Влизат Брут, Касий и войската им, Луцилий, Титиний, Месала и други.

	__БРУТ__
	Желаят преговори. Ей ги, спряха.

	__КАСИЙ__
	Титиний, спри войската! Ще говорим.

	__ОКТАВИЙ__
	Антоний, да дадем ли знак за бой?

	__АНТОНИЙ__
	Не, Цезар, да изчакаме да почнат.
	Ела със мен! Те искат да говорят!

	__ОКТАВИЙ__
	И никой да не мърда без сигнал!

	__БРУТ__
	„Разменяй преди ударите думи!“ —
	нали тъй беше, римляни?

	__ОКТАВИЙ__
				Да, тъй,
	но не че думите са ни по-мили,
	тъй както са за вас!

	__БРУТ__
			Добрата дума
	е по-добра, Октавий, от лош удар!

	__АНТОНИЙ__
	Ти лоши удари като нанасяш,
	говориш добри думи. Кой прониза
	сърцето Цезарово със вика:
	„Живот и здраве, Цезар!“?

	__КАСИЙ__
			Марк Антоний,
	какви са твойте удари, ще видим;
	но думите ти, знаем, са окрали
	пчелите в Хибла*21; ти си ги оставил
	[*21 _Хибла_ — древен град в Сицилия, известен на времето със своя мед.]
	без капка мед!

	__АНТОНИЙ__
		А не ли и без жило?

	__БРУТ__
	Възможно е, но, явно, и без звук.
	Ти взел си им бръмченето, Антоний,
	и мъдро плашиш ни, преди да жилнеш!

	__АНТОНИЙ__
	Мерзавци, вий постъпихте по-инак,
	преди да се кръстосат един с друг
	кинжалите ви в тялото на Цезар:
	като маймуни хилехте се вие,
	умилквахте се като мазни псета
	и като роби чупехте гръбнаци,
	краката му целувахте, когато
	откъм гърба му Каска го захапа
	със ножа си. О вие, блюдолизци!

	__КАСИЙ__
	Ний — блюдолизци!… За това, о, Бруте,
	вината е във тебе. Тоз език
	не би обиждал, ако ти тогава
	ме бе послушал!

	__ОКТАВИЙ__
	На темата! Щом леем пот при спора,
	при съпоставката ще леем капки
	с по-тъмна багра. Аз измъквам меч
	срещу измяната и ще го вмъкна,
	кога вий мислите? Тогава само,
	когато тридесет и трите рани
	на Цезар бъдат заплатени с кръв
	или предателите отбележат
	във грозната си сметка втори Цезар!

	__БРУТ__
	За да умреш от меча на предател,
	ще трябва, Цезар, твой да те убие!

	__ОКТАВИЙ__
	Да, точно тъй! Не съм роден да падна
	от Брутовия меч!

	__БРУТ__
			Момче, да беше
	най-благородният от своя род,
	не би намерил по-почтена смърт!

	__КАСИЙ__
	Нахален първолак, незаслужаващ
	подобна чест, повел се по един
	безнравственик!

	__АНТОНИЙ__
			Познатия ни Касий!

	__ОКТАВИЙ__
	Антоний, тръгвай! Низки подлеци,
	в лицето хвърляме ви свойто гордо
	предизвикателство! Ако сте смели,
	излезте ни сега; ако ли не —
	когато наберете малко храброст!

N	Октавий, Антоний и войската им излизат.

	__КАСИЙ__
	Вей, вихре! Бий, вълна! Плющи, платно!
	Излизаме в морето! Все едно,
	каквото ще да става!

	__БРУТ__
			Чуй, Луцилий,
	ела за малко тука!

	__ЛУЦИЛИЙ__ _(излиза напред)_
			Господарю?

N	Разговарят встрани.

	__КАСИЙ__
	Месала!

	__МЕСАЛА__ _(излиза напред)_
		Заповядайте!?

	__КАСИЙ__
			Месала,
	днес точно е рожденият ми ден.
	Ръка ми дай и ми бъди свидетел,
	че по принуда — както бе с Помпей —
	залагам всичките ни свободи
	в една-едничка битка. Ти ме знаеш,
	че бях привърженик на Епикура*22,
	[*22 _Епикур_ — гръцки философ-материалист (341–270 г.пр.н.е.); той отричал божествената намеса в живота на хората и обяснявал всичко в него с естествени причини.]
	ала сега се промених и почнах
	донякъде да вярвам във поличби.
	На тръгване от Сардис два орела
	се спуснаха и кацнали спокойно
	на челните ни знамена, приеха
	бойците да ги хранят от ръка.
	Така ни придружиха до Филипи,
	но тази сутрин литнаха в небето
	и вместо тях над нас се появиха
	рояци гарвани и лешояди,
	кръжащи над редиците ни, сякаш
	сме вече мърша: черната им сянка
	прилича на злокобен балдахин,
	под който армията ни лежи
	като че ли на смъртния си одър!

	__МЕСАЛА__
	Не вярвай в тези знаци!

	__КАСИЙ__
			Аз им вярвам
	отчасти само: бодър съм и с дух,
	решен да срещне всякаква опасност!

	__БРУТ__
	… Така, Луцилий.

	__КАСИЙ__
			Благородни Бруте,
	дано крепят ни боговете днес,
	та в мир и братство да достигнем старост;
	но тъй като човешката съдба
	е смътна и превратна, да допуснем
	най-лошото. Ако загубим боя,
	сега говорим за последен път —
	какво ще правиш?

	__БРУТ__
			Ще остана верен
	на философията си, с която
	осъдих тъста си Катон затуй, че
	си бе отнел живота. Според мене
	човек постъпва подло и безволно,
	като така преварва своя срок
	от страх пред неизвестното. Ще чакам,
	въоръжен с търпение, онуй,
	което отредят ми като дял
	стоящите над нас незнайни сили.

	__КАСИЙ__
	Ако загубим битката, ти, значи,
	ще си съгласен да те проведат
	в триумф през Рим?

	__БРУТ__
			Не, Касий! Това не!
	Недей допуска, римлянино скъпи,
	че Брут в окови ще се върне в Рим!
	Не, моят дух за туй е твърде горд,
	но този ден ще свърши онуй дело,
	което почна с Мартенските Иди,
	и ще ли да се срещнем пак, не зная.
	Затуй, мой Касий, нека се простим.
	Завинаги, завинаги, мой Касий!
	Ако се срещнем пак — ще се усмихнем,
	ако ли не — добре сме се простили.

	__КАСИЙ__
	Завинаги, завинаги, мой Бруте!
	Ако се срещнем — да, ще се усмихнем;
	ако ли не — добре сме се простили.

	__БРУТ__
	Тогаз напред! Защо не знаем края
	на тоя ден, преди да е дошъл!
	Но стига ни все пак, че той ще дойде
	и всичко ще узнаем. Да вървим!

N	Излизат.


>>	Втора сцена

N	На бойното поле.
N	Сигнал за тревога. Влизат Брут и Месала.

	__БРУТ__
	Лети, лети и отнеси, Месала,
	това до легионите отсреща!
	Веднага да нападнат! Забелязвам,
	че липсва дух в крилото на Октавий.
	Една атака ще го разгроми.
	Лети, лети, Месала! Да започват!

N	Излизат.


>>	Трета сцена

N	Другаде на бойното поле.
N	Сигнали за тревога. Влизат Касий и Титиний.

	__КАСИЙ__
	Титиний, виж мерзавците как бягат!
	Сам станах враг на своята войска!
	Тоз пъзльо-знаменосец беше хукнал,
	но аз убих го и му взех това!

	__ТИТИНИЙ__
	О, Касий, Брут избърза със сигнала!
	Надмощие усетил над Октавий,
	той много се увлече и сега
	войската му удари го на плячка,
	а нас Антоний ни е стегнал в обръч!

N	Влиза Пиндар.

	__ПИНДАР__
	О, господарю, бягайте! По-бързо!
	Антоний е сред вашите палатки!
	Отдалечете се! Не стойте тук!

	__КАСИЙ__
	И тъй сме доста надалеч от тях.
	Я виж, Титиний, те ли са, които
	горят ей там?

	__ТИТИНИЙ__
		Да, те са! Точно те са!

	__КАСИЙ__
	Титиний, скъпи, ако си приятел,
	скокни на коня си и не измъквай
	от него шпори, докато не си
	отишъл до онези там войници
	и — върнал се — не си ми съобщил
	дали са наши, или не. Лети!

	__ТИТИНИЙ__
	Ще се завърна тук, по-бърз от мисъл!

N	Излиза.

	__КАСИЙ__
	А ти, Пиндаре, се качи на хълма
	и вместо мене — слабо виждам, знаеш —
	следи Титиний и ми казвай всичко,
	което забележиш в равнината!
N	Пиндар излиза.
	На този ден съм вдишал пръв път въздух.
	Оста на времето се завъртя
	и гдето съм започнал, там завършвам.
	Животът ми измина своя кръг…
	Е? Казвай!

	__ПИНДАР__ _(нейде отгоре)_
		Господарю!

	__КАСИЙ__
			Какво има?

	__ПИНДАР__ _(нейде отгоре)_
	Титиний виждам, заобиколен
	от конници, препускащи към него!
	И той препуска! Стигнаха го! Ето!
	Спешиха се! Той скочи на земята!
	Пленен е!
N	Викове.
		Чуйте ги! Крещят от радост!

	__КАСИЙ__
	Слез долу! Стига толкова си гледал!
	О, аз, страхливец, който жив останах
	да видя своя пръв приятел хванат
	пред моите очи!
N	Влиза Пиндар.
	Ела насам! Във Партия*23 плених те
	[*23 _Партия_ — древно название на североизточната част на днешното иранско плато, така наречена по името на партите — народ, с който римляните водили дълги войни през I в.пр.н.е.]
	и ти дарих живота срещу клетва,
	каквото ти поискам, да го сториш.
	Сега настъпи час да я изпълниш:
	бъди свободен и със този меч,
	пронизал вътрешностите на Цезар,
	бръкни в гръдта ми! Не, не възразявай!
	Стисни го и лице щом скрия, тъй,
	забий го в мен!… О, Цезар, отмъстен си,
	и то със меча, който те срази!

N	Умира.

	__ПИНДАР__
	Свободен съм, но бих останал роб,
	ако от мен зависеше! О, Касий,
	Пиндар поема път към чужди край,
	където Рим лицето му не знай.

N	Излиза.
N	Влизат Титиний и Месала.

	__МЕСАЛА__
	Наравно сме: войската на Октавий
	бе пръсната от храбрия ни Брут,
	тъй както легионите на Касий —
	от Марк Антоний.

	__ТИТИНИЙ__
			Касий ще се радва
	да чуе тази твоя новина.

	__МЕСАЛА__
	Къде е той?

	__ТИТИНИЙ__
		Оставих го отчаян
	ей тук на хълма с роба му Пиндар.

	__МЕСАЛА__
	А кой е този, който там лежи?

	__ТИТИНИЙ__
	Не знам. Изглежда мъртъв!… О, сърце!

	__МЕСАЛА__
	Не е ли Касий туй?

	__ТИТИНИЙ__
			Не е, Месала.
	Туй беше Касий! Касий ни напусна!
	О, слънчев диск на запад, като тебе
	залезе в кърви и лъчът на Касий!
	Потъна в мрака слънцето на Рим!
	Денят ни свърши. Плъпвайте с нощта,
	опасности и вредоносни пари!
	Делата ни приключиха… Уби го
	неверието в туй, че ще успея!

	__МЕСАЛА__
	Неверието в общия успех —
	уви — уби го!… Грешко, грозна дъще
	на меланхолията, ах, защо
	преиначаваш гибелно нещата
	за впечатлителните умове?
	О, грешко, бързо зачната, ти нивга
	до раждане щастливо не достигаш,
	а умъртвяваш лоното, което
	те е понесло!

	__ТИТИНИЙ__
		Хей, Пиндаре! Где си?

	__МЕСАЛА__
	Титиний, потърси го, а пък аз
	ще срещна Брут, за да му пробода
	слуха с таз вест. „Да пробода“ — защото
	стрелите ядни, копията остри
	ще бъдат по-добре дошли за него
	от новината ми!

	__ТИТИНИЙ__
			Върви, Месала,
	пък аз ще търся роба му в туй време.
N	Месала излиза.
	Защо ме прати, благородни Касий?
	Нима не срещнах твоите събратя?
	Не ме ли увенчаха те с тез лаври,
	за да ги дам след туй на тебе, Касий?
	Не чу ли как ликуваха? Уви,
	ти всичко изтълкувал си превратно!
	Но чакай, приеми от мен венеца
	на славата! Сам Брут ми нареди
	да ти го дам и аз ще му изпълня
	заповедта. Ела по-бързо, Бруте,
	и виж добре ли съм почел Кай Касий!
	Не се гневете, богове! Мой дълг е.
	О, меч на Касий, римски ако си,
	сърцето на Титиний потърси!

N	Умира.
N	Сигнал за тревога. Влизат Брут, Месала, Младият Катон, Стратон, Волумний и Луцилий.

	__БРУТ__
	Къде е тялото му? Покажи го!

	__МЕСАЛА__
	Там, ето го! Титиний го оплаква.

	__БРУТ__
	Но той е легнал възнак!

	__КАТОН__
			Той е мъртъв!

	__БРУТ__
	О, Юлий Цезар, ти могъщ си още!
	Духът ти още броди помежду ни
	и мечовете ни обръща силом
	към нас самите!

	__КАТОН__
			Храбрият Титиний!
	Виж само как е увенчал мъртвеца!

	__БРУТ__
	Дали двамина римляни ще има
	на този свят, подобни на тез двама?
	О, Касий, сетни римлянино, сбогом!
	Не е възможно Рим да породи
	на тебе равен! Братя, днес не мога
	да му платя дълга си от сълзи…
	Но ще намеря време, непременно
	ще го намеря, Касий!… Наредете
	да се изпрати тялото на Тасос,
	защото погребението тук
	би всяло смут сред нас. Катон, Луцилий,
	елате да отидем на полето!
	Вий, Флавий, Лабеон, войските стройте!
	Часът е три. Преди да падне мрак,
	във втори бой ще теглим жребий пак!

N	Излизат.


>>	Четвърта сцена

N	Другаде на бойното поле.
N	Сигнал за тревога. Влизат Брут, Месала, Младият Катон, Луцилий и Флавий.

	__БРУТ__
	Главите горе! Не губете смелост!

N	Излиза.

	__КАТОН__
	Кой пъзльо губи я? Напред след мен!
	Извиквам гръмко името си: Чуйте!
	Катон съм аз и син на Марк Катон!
	Народолюбец и тираномразец!
	Катон съм аз и син на Марк Катон!

N	Влизат войници.
N	Сражение.

	__ЛУЦИЛИЙ__
	Пък аз съм Брут! Самият той! Марк Брут!
	Народолюбецът! Марк Брут! Насам!
N	Младият Катон пада.
	Ти падна, млади, доблестни Катоне!
	Като Титиний ти умря! Загина
	със смърт, достойна за Катонов син!

	__ПЪРВИ ВОЙНИК__
	Предавай се или смъртта те чака!

	__ЛУЦИЛИЙ__
	Предавам се, за да не чака дълго!
	В мен има доста, за да бързаш с нея —
	сдобий се с чест, като убиеш Брут!

	__ПЪРВИ ВОЙНИК__
	Не ни е позволено!… Знатен пленник!

N	Влиза Антоний.

	__ВТОРИ ВОЙНИК__
	Кажете на Антоний: Брут е в плен!

	__ПЪРВИ ВОЙНИК__
	Той иде! Аз ще кажа! Господарю,
	пленихме Брут! Марк Брут!

	__АНТОНИЙ__
			Къде е той?

	__ЛУЦИЛИЙ__
	На свобода, Антоний! В безопасност!
	Така ли, мислиш, Брут ще се остави
	да бъде хванат жив? О, тоз позор
	дано докрай спестят му боговете!
	Но даже да го хванеш, знай, че Брут
	ще си остане Брут във всяко нещо!

	__АНТОНИЙ__
	Войнико, твоят пленник не е Брут,
	но, вярвай ми, не е по-малко ценен.
	Пази го и се дръж любезно с него —
	с такива хора бих желал да имам
	приятелство, а не вражда… Узнайте
	каква съдба постигнала е Брут
	и донесете новини за всичко
	на двама ни с Октавий! Аз ще бъда
	в палатката му.

N	Излизат.


>>	Пета сцена

N	Другаде на бойното поле.
N	Влизат Брут, Дарданий, Клит Стратон и Волумний.

	__БРУТ__
	Елате тук, приятели последни,
	да си отдъхнем между тез скали!

	__КЛИТ__
	Статилий даде с факлата си знака,
	но никакъв го няма. Или в плен е,
	или убит!

	__БРУТ__
		Убит ще е навярно…
	„Убит“, „убивам“ — чести думи днес!…
	Послушай, Клите!…

N	Шепне.

	__КЛИТ__
	Кой? Аз? Не, не! За нищо на света!

	__БРУТ__
	Тогаз мълчи!

	__КЛИТ__
		Аз себе си по-скоро!…

	__БРУТ__
	Дарданий, чувай!

N	Шепне.

	__ДАРДАНИЙ__
		Аз да го направя?

	__КЛИТ__
	Дарданий!

	__ДАРДАНИЙ__
		Клите!

	__КЛИТ__
			За какво те моли?

	__ДАРДАНИЙ__
	Да го убия. Гледай как е мрачен!…

	__КЛИТ__
	Тъй пълен е съдът му скъп със мъка,
	че виж я, от очите му прелива!

	__БРУТ__
	Ела, Волумний!

	__ВОЛУМНИЙ__
		Да, достойни Бруте?

	__БРУТ__
	Волумний, слушай ме: духът на Цезар
	ми се яви на два пъти: във Сардис
	и тука, в равнината край Филипи,
	през тази нощ. Волумний, знам — дошъл е
	последният ми час.

	__ВОЛУМНИЙ__
			Не е! Не е!

	__БРУТ__
	Дошъл е. Аз съм сигурен, Волумний.
	Сам виждаш накъде вървят нещата.
N	Далечен сигнал за тревога.
	Врагът изтласка ни до пропастта
	и по-достойно е да скочим в нея,
	отколкото да чакаме безволно
	да бъдем блъснати. Волумний мой,
	със тебе сме училищни другари —
	за старата ни дружба аз те моля:
	подръж тъй меча ми, додето аз
	се хвърля върху него!

	__ВОЛУМНИЙ__
			Господарю,
	това не е приятелска услуга!

N	Отново сигнал за тревога.

	__КЛИТ__
	О, бягай, вожде! Бягай! Нямаш време!

	__БРУТ__
	Прощавайте вий, всички! Ти! И ти!
	И ти, Волумний мой! Стратоне, сбогом!
	Ти хъркаше през всичкото туй време,
	но сбогом и на теб! Щастлив съм, братя,
	че във живота си един не помня
	да ми е изменил. От тоз разгром
	аз слава ще получа по-голяма,
	отколкото Антоний и Октавий —
	от своята победа… Стига толкоз!
	Езикът на Марк Брут разказа вече
	почти докрай горчивата му повест.
	Нощта тежи на морните ми клепки
	и костите ми, трудили се само
	да стигнат тук, са жъдни за покой.

N	Сигнал за тревога. Викове: „Бягайте! Бягайте!“.

	__КЛИТ__
	По-бързо, вожде!

	__БРУТ__
			Тръгвайте! След вас съм!
	Клит, Дарданий и Волумний излизат.
	Стратоне, стой при своя господар!
	Слуга си ти с неопетнено име,
	животът ти излъхва дъх на чест.
	Дръж този меч и гледай настрани,
	додето аз се хвърля срещу него!
	Нали ще го направиш?

	__СТРАТОН__
			Да, но първом
	ръка ми дайте! Сбогом, господарю!

	__БРУТ__
	Благодаря!… Дух Цезаров, спи тих,
	по-тъжен бях, когато теб убих!

N	Умира.
N	Сигнал за тревога. Сигнал за отбой. Влизат Антоний, Октавий, Месала, Луцилий и войници.

	__ОКТАВИЙ__
	Тоз кой е тук?

	__МЕСАЛА__
			Слуга на моя вожд.
	Къде е господарят ти, Стратоне?

	__СТРАТОН__
	Далеч от твойто робство, о, Месала!
	От него победителите могат
	най-много да направят една клада.
	От себе си той само победен бе
	и краят му прослави само него!

	__ЛУЦИЛИЙ__
	Тъй трябваше! Благодаря ти, Бруте,
	че потвърди словата на Луцилий.

	__ОКТАВИЙ__
	На служба взимам всичките, които
	са служили до днес на Брут. Ти, драги,
	ще дойдеш ли?

	__СТРАТОН__
			Ако Месала каже,
	че съм достоен.

	__ОКТАВИЙ__
			Говори, Месала!

	__МЕСАЛА__
	От що загина вождът ни, Стратоне?

	__СТРАТОН__
	От тоз меч. Той хвърли се на него,
	а аз държах го.

	__МЕСАЛА__
		Вземай го, Октавий!
	Последен той направил е услуга
	на вожда ни.

	__АНТОНИЙ__
		Той беше най-добрият
	от всички римляни, които знам.
	Останалите в заговора бяха
	завистници; единствен той, Марк Брут,
	се ръководеше от честна мисъл
	и грижа за общественото благо.
	Животът му бе чист, незнаещ корист,
	и елементите на нрава бяха
	така добре размесени у него,
	че би могла природата да каже,
	посочвайки го с пръст: „Той бе човек!“

	__ОКТАВИЙ__
	Защото бе такъв, ще му дадем
	такова погребение, каквото
	заслужил е. Под моята палатка
	останките му нека да преспят
	във воински доспехи! Дайте отдих
	и тръгвайте да поделите с мен
	трофеите от този славен ден!

N	Излизат.
