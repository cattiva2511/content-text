>	Бележка на автора

	Дължината на полите като мерна единица за национална криза (в Глава 3): авторът дължи вечна благодарност на знаменития военен историк и стратег сър Базил Лайдел Харт, задето последният изтъкна това интересно наблюдение пред него през 1968 г. Тази теория вероятно обяснява защо късите поли не са излезли от мода от ’60-те години насам.
	Запознатите с историята на изчислителната техника вероятно ще разпознаят в Глупър далечен отзвук от Икономическата изчислителна машина на Филипс, построена през 1949 г. от инженера икономист Бил Филипс. Същата се оказва и интересен хидравличен модел на националната икономика. Очевидно при изграждането й не са взели участие никакви Игори. Една от най-ранните машини се намира в Лондонския научен музей, а още десетина екземпляра са изложени на различни места по света на вниманието на заинтересуваните.
	Последно, както винаги, авторът е благодарен на Британската фондация на хумористичното наследство, задето с усърдната си работа се грижи добрите стари шеги да не изчезнат…


>	Глава 1
#	Очакване в мрака — Сключена сделка — Увиснало положение — Голем в синя рокля — Престъпление и наказание — Шанс да се изкарат истински пари — Златиста верига — Лисици в банката — Г-н Непреклон цени времето

	Те се спотайваха в мрака, вечно на своя пост. Не разполагаха със средства да измерват времето, нито имаха желание да го измерват. Беше имало време, когато тях ги беше нямало тук и щеше да дойде време, евентуално, когато отново нямаше да са тук. Щяха да са някъде другаде. Времето между тези две положения не беше от значение.
	Някои от тях обаче се бяха натрошили, а други, най-младите, бяха утихнали.
	Ставаше все по-тежко.
	Нещо трябваше да се направи.
	Един от тях извиси мисълта си в песен.


	Беше трудна сделка, но трудна за кого? Това беше въпросът и г-н Приш, адвокат, не откриваше отговора. А как само би се радвал да получи отговор. Когато дадена компания проявява интерес към напълно безинтересно парче земя, обикновено други, по-малки компании, намират за разумно да инвестират в съседните парцели, в случай че първата компания знае _нещо_ за напълно безинтересното парче земя, най-вероятно дочуто в компанията на интересни хора.
	Но адвокатът не успяваше да отгатне какво толкова има да се знае в случая.
	Той отправи към жената, седяща от другата страна на бюрото му, деликатно загрижена усмивка.
	— Вие разбирате, г-це Добродуш, че тази област попада в обсега на миньорския закон на джуджетата? Това означава, че всички метални и неметални руди са собственост на Низшия крал на джуджетата. Ако изкопаете някаква руда, ще трябва да платите значителен налог. Макар че, длъжен съм да ви предупредя, няма вероятност да попаднете на каквито и да било залежи. Счита се че теренът е запълнен с пясък и сол до значителна дълбочина.
	Той изчака да види как ще реагира жената, но тя само се взираше в него безмълвно. Спирали синкав дим се извиваха от цигарата й нагоре към тавана.
	— Разпоредбите включват също всички видове антики — продължи адвокатът, наблюдавайки лицето й, доколкото можеше да го види през валмата дим. — Низшият крал е постановил, че всякакви накити, части от брони, древни предмети, известни като Апарати, оръжия, керамика, свитъци или кости, на които може да попаднете при изкопните работи, ще подлежат на конфискуване.
	Последва кратка пауза, по време на която г-ца Добродуш изглежда сравняваше наум изброените предмети с някакъв свой списък, а после изгаси цигарата си преди да отговори.
	— Имате ли основание да вярвате, че ще се натъкнем на някое от тези неща?
	— Никакво — отговори адвокатът с кисела усмивка. — Всеки знае, че тази земя е гола пустош, но кралят обича де се застрахова срещу възможността това, което „всеки знае“ да се окаже погрешно. Което се случва често.
	— Кралят ни одира кожите с този наем, особено при такъв кратък период на наемане!
	— И все пак, вие плащате с готовност. Такова поведение изнервя джуджетата. Те не обичат да се разделят със земята си дори и само за няколко години. Впрочем, предполагам, че средствата са му нужни заради цялата оня история с Долината Куум.
	— Плащам си определената сума, нали така?
	— Съвсем вярно, съвсем вярно, но…
	— Той ще уважи ли нашия договор?
	— Безусловно! В това поне можете да сте сигурна. Джуджетата са педанти относно сключените договори. Всичко, което трябва да направите е да подпишете тук и, ще ме прощавате, да си платите.
	Г-ца Добродуш извади от чантата си дебел лист хартия и го сложи на бюрото.
	— Това е банков запис за пет хиляди долара, издаден от Кралската Банка на Анкх-Морпорк.
	Адвокатът се усмихна.
	— Име, което вдъхва доверие — каза той и бързо добави: — Поне така е било винаги досега. Подпишете, където съм отбелязал, моля.
	Адвокатът я наблюдаваше внимателно, докато тя подписваше и на нея й се стори, че е затаил дъх.
	— Ето на — каза тя и бутна договора обратно към него.
	Адвокатът не се стърпя.
	— Може би сега, когато договорът ви е подсигурен, ще бъдете така добра да задоволите любопитството ми, мадам?
	Г-ца Добродуш хвърли поглед наоколо сякаш очакваше зад тежките дървени полици да са се притаили десетки шпиони.
	— Умеете ли да пазите тайна, г-н Приш?
	— О, разбира се, мадам. Разбира се!
	Тя отново се огледа конспирателно.
	— Въпреки това, най-добре да не повишавам глас — изсъска тя.
	Той кимна и обнадежден се наведе напред, при което за първи път от години усети женски дъх в ухото си:
	— _Аз също умея_ — сподели тя.
	Това се беше случило преди почти три седмици…


	Човек можеше да научи някои много изненадващи факти, докато се катери по водосточна тръба през нощта. Например, хората обръщаха по-голямо внимание на тихите звуци — щракване на прозоречен райбер, дрънване на шперц — отколкото на трясък от тухла, разбиваща се на паважа или дори (това все пак беше Анкх-Морпорк) писък.
	Вторият тип шумове бяха силни и отчетливи, бяха публични, което ги правеше обществен проблем, следователно, проблем засягащ всеки друг, но не и мен. Малките тихи звуци обаче се разнасяха съвсем близо и говореха, че домашната неприкосновеност е нарушена, а това ги правеше лични и неотложни.
	Ето защо той се опитваше да избягва малките шумове.
	Под него каретният двор на Пощенската станция бръмчеше като преобърнат кошер. Бяха успели да поправят обръщалото на каретите, което вече работеше съвсем прилично. В момента тъкмо пристигаха нощните каретите, а новият Юбервалдски Експрес блестеше на светлината на лампите. Изобщо всичко вървеше чудесно, което именно беше причината за среднощния катерач всичко да върви на зле.
	Катерачът заби един клин в податливия хоросан, пренесе тежестта си, вдигна кра… Проклет гълъб! Птицата изхвръкна стресната, другият крак на мъжа се подхлъзна, той изпусна тръбата и, когато светът отново дойде на фокус, той прецени, че единственото, което го спира да се срещне отблизо с паважа далече долу, беше ръката му вкопчена в клина, който обаче не беше нищо друго, освен дълъг плосък пирон с Т-образна хватка.
	А срещу стената не може да се блъфира, съобрази мъжът. Ако се залюлееш, може и да успееш да се вкопчиш с ръка и крак в тръбата, но пък може и клинът да се измъкне.
	Дооообрееее…
	Той разполагаше с още клинове и малък чук. Дали ще успее да забие нов клин, без да изпусне първия?
	Над него гълъбът се присъедини към колегите си на по-висок перваз.
	Катерачът заби новия клин с толкова сила, колкото се осмели да вложи. Извади чука от джоба си и докато експресът долу потегляше сред звън и тропот, удари клина веднъж здраво.
	Клинът хлътна. Човекът пусна чука, като се надяваше тупването му да бъде заглушено от общото оживление, и сграбчи втория клин преди още чукът да е стигнал до земята.
	Дооообрееее. И ето че сега… нямаше мърдане?
	Водосточната тръба беше на по-малко от метър от него. Добре. Това трябваше да свърши работа. Да премести и двете си ръце на новия клин, да се залюлее леко, да сграбчи тръбата с лявата си ръка и после ще може да се изтегли отвъд празното пространство. След това ще трябва само…
	Гълъбът проявяваше нервност. Което за гълъбите е обичайното състояние на духа. Той избра точно този момент да освободи напрежението.
	Дооообрееее. Поправка: двете ръце на мъжа се оказаха вкопчени във внезапно станалия изключително хлъзгав клин. По дяволите.
	В този момент, понеже нервността преминава през ято гълъби по-бързо, отколкото нудист през женски манастир, мъжът се оказа под тих, но интензивен обстрел.
	Има моменти, когато изразът „От това по-добре няма накъде“, просто не може да ти хрумне.
	А след това отдолу се дочу глас.
	— Кой е там горе?
	На ти сега незабелязано пуснат чук. Но поне би трябвало да не могат да го видят. Хора, които вдигат поглед от добре осветен двор, едва ли различават нещо в мрака. Но пък не им и трябва. Те вече знаеха, че той е там.
	Дооообрееее.
	— Добре, спипа ме, шефе — провикна се катерачът надолу.
	— Крадец, а? — попита гласът изпод него.
	— Нищичко не съм пипнал, шефе. Ама малко съм го закъсал. Дали не може да дадеш едно рамо?
	— От Гилдията на крадците ли си? ’Щото звучиш като тях.
	— А, не, шефе. То аз винаги наричам хората „шефе“, шефе.
	Той не успяваше да огледа добре обстановката долу, но шумът му подсказваше, че коняри и кочияши, които в момента не бяха на път, са започнали да се струпват наоколо. Това нямаше да му е полезно. Срещите между кочияши и крадци обичайно се случваха по безлюдни пътища, където никой обирджия не си губи времето с лигави ултиматуми от рода на „Парите или живота!“. Когато такъв криминален елемент бъдеше заловен, правосъдие и мъст щедро се изсипваха върху него с помощта на удобна за размахване оловна тръба.
	Отдолу се дочу приглушен разговор и явно беше постигнато някакво съгласие.
	— Добре, господин Пощенски Обирджия — провикна се весел глас. — Ето какво ще направим, нали. Ще се качим горе на покрива, нали, и ще ти пуснем въже. По-добро предложение от това няма да получиш, ясно?
	— Ясно, шефе.
	Веселата нотка в гласа не предвещаваше нищо добро. Със същия весел тон човек произнасяше обръщението „приятел“ в израза „Какво си ме зяпнал, приятел?“. Гилдията на крадците плащаше по двадесет долара за всеки нелицензиран крадец, който им бъде доведен жив, а имаше толкова много начини да си все още жив, когато изсипят останките ти пред входа на Гилдията.
	Той погледна нагоре. Прозорецът на апартамента на пощенския началник беше точно над него.
	Дооообрееее.
	Ръцете му едновременно успяваха да са изтръпнали чак до раменете и все пак да болят по цялата си дължина. Той чу грохота на големия товарен асансьор вътре в сградата, ударът от капака, който беше отметнат на покрива, и после стъпките, които го прекосиха. Усети въжето, което се удари в ръката му.
	— Грабвай го или скачай — подкани го гласът, когато мъжът пропусна да хване въжето. — На нас ни е все едно.
	От мрака се дочу смях.
	Мъжете задърпаха здраво. Фигурата увисна, после се отблъсна от стената с крака и се залюля назад. Чу се звук от строшено стъкло тъкмо под улука и мъжете изтеглиха въжето празно. Спасителите се спогледаха.
	— Добре, вие двамата завардете предната и задната врата, веднага! — разпореди се кочияш, който явно съобразяваше по-чевръсто. — С асансьора трябва да успеете да слезете преди него. Останалите ще го избутаме надолу етаж по етаж!
	Докато трополяха надолу по стълбите и търчаха по коридора, от една стая се подаде мъж в халат, впери в тях изумен поглед и им се развика:
	— Вие пък кои сте, дяволите ви взели? По-бързо, след него!
	— Тъй ли? Ам’ че ти кой си — заяде се един коняр, като забави крачка и го изгледа кръвнишки.
	— Туй е г-н Влаго фон Муфтак! — обади се кочияш изостанал назад. — Той е Пощенският началник!
	— Някой нахлу през прозореца ми е се тръшна точно между… Искам да кажа, за малко да се тръшне върху мен! — извика мъжът в халата. — Избяга надолу по коридора! Давам по десет долара на човек, ако го хванете! И освен това името ми е Мустак!
	Това би трябвало да прати мъжете по пътя им, но конярят явно беше обзет от подозрения.
	— Я да те чуя как казваш „шефе“?
	— К’ви ги плещиш бе? — сряза го кочияшът.
	— Ми той малко звучи като оня тип — защити се конярят. — И освен туй, я какъв се е запъхтял!
	— Бе, ти да не си изгуби ума? — укори го пак кочияшът. — Той е Пощенският началник! Той си има ключ! Ами че той държи всички ключове! Защо ще му е да влиза с взлом в собствената си поща?
	— Аз викам най-добре да проверим в тая стая — не се предаваше конярят.
	— Тъй ли? Аз пък викам, каквото и да прави г-н Мустак в собствената си стая, че така да се задъха, то си е негова работа — тук кочияшът намигна на Влаго многозначително. — И освен туй викам, че зарад’ твоята дебела глава, докато си стоим тук, едни десет долара на човек кой знае вече къде са избягали. Ще го прощавате, сър. Той е нов и не си знае още мястото. Ами ний да ви оставяме, сър — мъжът почтително вдигна ръка към оредяващите си къдрици. — И молим да ни извините за причиненото неудобство. Плюйте си на петите, мизерници!
	Когато мъжете се изгубиха от поглед, Влаго се върна в стаята си и внимателно пусна резето на вратата.
	Е, бяха му останали поне някакви умения. Тънкият намек, че в стаята му има жена определено беше се оказал решителен. Така или иначе, той наистина беше пощенският началник и наистина разполагаше с всички ключове. Оставаше около час до зазоряване. Нямаше смисъл да се опитва да заспи. Най-добре да се покаже ранобуден и да затвърди репутацията си на отдаден на работата си човек.
	Мъжете можеха да го отстрелят, както си висеше на стената, мислеше Влаго докато си избираше риза. Или можеха да го оставят да виси там и да се обзаложат колко време ще мине, докато се изтощи и тупне, което би било най-типичното за Анкх-Морпорк решение. Беше си чист късмет, дето бяха решили първо да му метнат един праведен пердах, преди да го пуснат в пощенската кутия на Гилдията на крадците. А късметът беше нещо, което човек сам си създава…
	Разнесе се тежко, но все пак любезно почукване на вратата.
	— В Приличен Вид Ли Сте, Г-н Мустак? — отекна глас отвън.
	За съжаление, да, помисли си Влаго, но на глас каза:
	— Влез, Гладис.
	Паркетът изскърца и мебелите се разтресоха чак до другия край на стаята, когато Гладис влезе.
	Гладис беше голем, глинен човек (по-точно, за целите на умело избегнатия спор, глинена жена), с ръст около два метра. Тя — ами, така де, с име като Гладис, не вървеше да я наричат „то“, а „той“, просто не й пасваше — носеше много голяма синя рокля.
	Влаго поклати глава. Цялата тази глупава работа беше въпрос на етикет. Г-ца Макалариат, която управляваше гишетата със стоманена десница и гръмовни дробове, беше забранила мъжки голем да влиза в дамските тоалетни, дори само, за да ги почиства. Как точно г-ца Макалариат беше стигнала до извода, че мъжкият пол на големите им е присъщ по природа, а не е просто широко възприет навик, беше пълна загадка, но нямаше никаква полза да се спори със създание, като нея.
	И ето че с помощта на една изключително голяма памучна рокля големът беше добил достатъчно женственост, да задоволи изискванията на г-ца Макалариат. Странното беше, че Гладис някак беше почнала да проявява женственост. Не беше само роклята. Тя се застояваше повече около касиерките, които пък невъзмутимо я причисляваха към редиците си, въпреки че тя тежеше към половин тон. Дори й подаваха циркулиращите наоколо дамски списания, макар че беше трудно човек да си представи как съвети относно грижите за кожата през зимата биха били полезни на някой на възраст хиляда години с очи, искрящи като отвори към пещ. А ето че сега тя го беше попитала дали е в приличен вид. Как изобщо би могла да прецени какво е приличен вид?
	Беше му донесла чаша чай и градското издание на Таймс, с мастило все още влажно от пресата. Тя сложи и двете на масата внимателно.
	И… О, богове, бяха го изтипосали на първа страница. Съвсем истинското му лице! Той, Ветинари и разни знаменитости, събрани снощи в сградата на пощата, всички до един вдигнали поглед към новия полилей! Той беше успял да мръдне в последния момент, така че леко да замъгли образа, но така или иначе лицето на първа страница несъмнено беше лицето, което виждаше в огледалото, докато се бръснеше сутрин. От тук чак до Генуа имаше хора излъгани, измамени, заблудени или преметнати от съвсем същото лице. Единственото, което не беше правил, бе да пързаля хората, и то само защото така и не беше се научил как точно се прави.
	Вярно че неговото лице беше един вид многофункционално и постоянно напомняше на хората за всевъзможни други лица, но беше наистина ужасно да се види увековечен така във вестник. Някои хора смятаха, че портретите могат да ти откраднат душата. Влаго повече се притесняваше за свободата си.
	Влаго фон Мустак, стълб на обществото. Ха…
	Нещо привлече погледа му към снимката. Кой беше този човек зад него? Изглежда се беше втренчил в нещо над рамото на Влаго. Пълно лице, малка брадичка, подобна на брадата на Ветинари, но, ако при патриция тази форма минаваше за „катинарче“, същият тип брада у другия мъж изглеждаше като резултат от бръснене на сляпо. Трябва да е бил някой от банката. Пред очите му бяха минали толкова много лица, толкова много ръце за стискане и, разбира се, всеки искаше да влезе в снимката. Мъжът, привлякъл вниманието на Влаго, изглеждаше хипнотизиран, но това се случваше често, когато хората попаднеха срещу светкавицата. Просто още един гост на още едно парти…
	Единствената причина тази снимка да се озове на първа страница, беше нечие редакторско решение, че главният материал относно поредната фалирала банка и тълпата гневни клиенти, които се опитват да обесят банковия управител на улицата, не си струва да се илюстрира. Не можеше ли редакторът да пусне снимка на кръвожадната тълпата, както си е редно, и да разведри деня на читателите си? О, не, проклетата снимка на проклетия Влаго фон Мустак беше толкова по-важна!
	А случеше ли се боговете да се заядат с някого, винаги можеше да се намери място за още един поразяващ гръм.
	Малко по-надолу на първа страница Влаго видя заглавието __Фалшификатор на марки ще увисне__. Щяха да екзекутират Бухльо Дженкинс. И защо? За убийство? За банкови злоупотреби? Не, той просто беше нарисувал няколкостотин листа марки. При това беше свършил добра работа. Стражата никога нямаше да успее да събере доказателства срещу него, ако не бяха нахлули в дома му и не бяха открили десетина листа с марки от половин пени, окачени да съхнат.
	И, разбира се, на Влаго му се беше наложило да свидетелства в съда. Това беше негов граждански дълг. Фалшифицирането на марки се считаше също толкова тежко престъпление, колкото фалшифицирането на монети и той нямаше как да се измъкне от това задължение. Все пак, той беше Пощенският началник, уважавана обществена фигура. Влаго щеше да се чувства малко по-добре, ако мъжът го беше заплюл или беше крещял проклятия в лицето му. Но той просто си беше седял там на подсъдимата скамейка, едно дребно човече с рядка брада и напълно безпомощен и объркан вид.
	Беше фалшифицирал марки от половин пени, без майтап. Това можеше направо да ти скъса сърцето. Вярно, беше си поиграл и с някои по-скъпи, но що за човек би хвърлил толкова труд за марки от половин пени? Човек като Бухльо Дженкинс, очевидно, и ето че сега се намираше в една от килиите за осъдени на смърт и имаше два дни да размишлява върху жестоката природа на съдбата, преди да го изведат да потанцува на въздух.
	Нищо ново, помисли си Влаго, и аз съм бил в същото положение. Пред очите ми падна мрак, а после се преродих в нов живот. Но никога не съм си представял, че да бъдеш уважаван гражданин може да е толкова лошо.
	— Ъм… благодаря, Гладис — обърна се той към фигурата, която ненатрапчиво се извисяваше над него.
	— Имате Насрочена Среща С Лорд Ветинари — оповести големът.
	— Сигурен съм, че нямам.
	— Отвън Чакат Двама Стражи, Които Са Сигурни, Че Имате, Г-н Мустак — избоботи Гладис.
	А, помисли си Влаго. Една от _онези_ срещи.
	— И срещата е насрочена точно за настоящия момент, несъмнено?
	— Да, Г-н Мустак.
	Влаго грабна панталона си и някакви останки от доброто му възпитание го накараха да се поколебае. Той погледна планината от син памучен плат пред себе си.
	— Ако обичаш? — каза й той.
	Гладис се обърна с гръб към него.
	Тя е просто половин тон глина, мислеше Влаго мрачно, докато навличаше дрехите си. Явно лудостта е заразна.
	Той приключи с тоалета си, слезе с бърза стъпка по задните стълби и се озова в каретния двор, който за малко не се беше превърнал в негово предпоследно лобно място. Редовният рейс за Куирм тъкмо потегляше. Той скочи на капрата до кочияша, кимна му и се понесе в пълен блясък по разклонението на Широката улица, обикалящо двореца обратно на въртенето, докато стигна главния вход, където скочи от каретата.
	Би било чудесно, размишляваше Влаго докато изкачваше стълбите, ако негова светлост би могъл да възприеме идеята, че насрочването на срещи не е едноличен акт. Но пък той беше тиранин. Трябваше да се забавлява все някак.
	Дръмнот, секретарят на патриция, го очакваше пред вратата на Продълговатия офис и веднага го въведе и настани в стола срещу бюрото на негова светлост.
	Лорд Ветинари продължи да пише нещо съсредоточено още девет секунди преди да вдигне поглед от книжата пред себе си.
	— А, г-н Мустак. Не сте с обичайния си златен костюм?
	— Дадох го на химическо, сър.
	— Вярвам, денят ви е успешен? Поне досега?
	Влаго хвърли поглед наоколо, докато прехвърляше на ум някои от последните дребни проблеми в пощенската служба. С изключение на Дръмнот, който стоеше до господаря си и излъчваше почтителна бдителност, бяха съвсем сами.
	— Вижте, мога да обясня — подхвана Влаго.
	Лорд Ветинари повдигна една вежда със същото внимание, с което човек, открил половин гъсеница в салатата си, повдига останалата маруля.
	— Моля ви, непременно — каза той и се облегна назад.
	— Малко се увлякохме — каза Влаго. — Оказахме се твърде изобретателни. Насърчихме хората да отглеждат мангусти в пощенските си кутии, за да ни отърват от змиите…
	Лорд Ветинари не коментира.
	— Ъм… които, в интерес на истината, ние самите бяхме пуснали в пощенските кутии, за да намалят броя на жабите…
	Лорд Ветинари повтори коментара си.
	— Ъм… пък, което си е вярно, служителите ни сами бяха натикали жабите в кутиите, за да се справят с охлювите…
	Лорд Ветинари остана безмълвен.
	— Ъм… за да сме справедливи обаче, охлювите поне се бяха промъкнали в пощенските кутии по собствена воля, понеже ядяха лепилото на марките — Влаго ясно осъзнаваше, че е почнал да бръщолеви безсмислици.
	— Е, поне са ви спестили усилието да ги пускате в кутиите лично — обобщи Лорд Ветинари жизнерадостно. — Както сам отбелязахте, това явно е бил случай, при който хладната логика е трябвало да отстъпи място на здравия разум, обичайно присъщ на, да речем, редовите пилета. Но не това е причината да ви поканя тук днес.
	— Ако е заради марките с лепило с вкус на зеле… — подхвана пак Влаго.
	Ветинари махна с ръка.
	— Забавен инцидент, който, струва ми се, не отне ничий живот.
	— Ъм, второто издание на марката от петдесет пенса? — предположи Влаго.
	— Тази, която придоби популярното название „Любовниците“? Действително, Лигата на благоприличието направи официално възражение, но…
	— Художникът ни не е осъзнавал какво рисува! Той не разбира много от земеделие! Сметнал е, че младата двойка сее семена!
	— Ахм — отбеляза Ветинари. — Доколкото разбирам обаче оскърбителният акт може да се забележи в подробности само под значително увеличение, така че оскърблението, ако то действително се явява такова, изцяло зависи от решението на оскърбените лица да поставят марката под лупа.
	И той разтегна устни в една от своите умерено заплашителни усмивки.
	— Разбирам обаче че ограниченият брой марки от този вид, намиращи се в обръщение сред колекционерите, са прикрепени от _външната_ страна на обикновен кафяв плик*.
	[* „Обикновеният кафяв плик“ е нарицателно за компрометиращи материали (например порнография), които пристигат по пощата в такива обикновени пликове, за да не привличат внимание. Т.е. компроматът се очаква да е вътре в плика, а не върху него — Бел.прев.]
	Патрицият се взря в безизразното лице на Влаго и въздъхна.
	— Кажете, г-н Мустак, как би ви харесало да изкарате малко _истински_ пари?
	Влаго обмисли въпроса за момент и внимателно формулира насрещен въпрос.
	— Какво ще се случи с мен, ако се съглася?
	— Ще се окажете в началото на нова кариера, изпълнена с предизвикателства и приключения, г-н Мустак.
	Влаго се размърда неспокойно на мястото си. Нямаше нужда да се оглежда, за да предположи, че внезапно някой се е появил на пост до вратата. Някой със здрава, но не очебийно набита фигура, в евтин тъмен костюм и напълно лишен от чувство за хумор.
	— И, напълно хипотетично, какво ще се случи, ако ви откажа?
	— Можете да си излезете през онази врата ето там и въпросът повече няма да бъде повдиган.
	Това беше друга врата. Не тази, през която Влаго беше въведен.
	— Онази врата там — посочи я той, като се изправи.
	— Точно така, г-н Мустак.
	Влаго се обърна към Дръмнот.
	— Ще ми услужите ли с молива си, г-н Дръмнот? Благодаря ви.
	Той отиде до вратата и я отвори. После сви длан на фуния пред ухото си театрално и пусна молива.
	— Да видим колко е дълбо…
	Трак! Моливът отскочи и се изтърколи по съвсем солиден на вид под. Влаго го вдигна и се взря в него. След това бавно се върна на стола си.
	— Там преди нямаше ли дълбока яма с шипове на дъното? — попита той.
	— Нямам представа откъде ви е хрумнало такова нещо — отвърна Ветинари.
	— Ама аз съм сигурен, че имаше — настоя Влаго.
	— Дръмнот, ти имаш ли идея как нашият г-н Мустак е могъл да остане с впечатлението, че зад онази врата е имало яма с шипове? — попита Ветинари.
	— Главата ми не побира как му е хрумнало такова нещо, Милорд — изчурулика Дръмнот.
	— Аз съм много доволен от позицията си в Пощенската служба, да знаете — Влаго осъзна, че звучи отбранително.
	— Не се и съмнявам. Вие сте отличен Пощенски началник — похвали го Ветинари.
	После се обърна към Дръмнот, като внимателно сгъваше някакво писмо и го подготвяше за запечатване.
	— Това е готово. Сега най-добре да се занимая със съобщенията от Генуа.
	— Да, милорд — съгласи се Дръмнот.
	Тиранинът на Анкх-Морпорк се наведе над работата си. Влаго наблюдаваше безизразно как Ветинари извади малка, но тежка на вид кутия от чекмедже в бюрото си, измъкна от нея пръчка черен восък и с влудяващо търпение и концентрация стопи малка част от восъка върху приготвеното писмо.
	— Това ли ще е всичко? — попита Влаго.
	Ветинари вдигна поглед, искрено изненадан да види, че посетителят още не си е тръгнал.
	— О, да, г-н Мустак. Свободен сте.
	Той остави настрана восъка и взе от кутията черен пръстен с монограм.
	— Искам да кажа, нали няма никакъв проблем?
	— Не, никакъв. Вие сте образцов гражданин, г-н Мустак — увери го Ветинари, като внимателно отпечатваше едно масивно В върху восъка. — Ставате сутрин в осем, заемате се с работата си половин час по-късно. Превърнахте пощата от истинско бедствие в добре смазана машина. Плащате си данъците и едно птиче дори ми прошепна, че оглавявате списъка от кандидати за председател на Гилдията на търговците следващата година. Отлична работа, г-н Мустак!
	Влаго се изправи, но се поколеба.
	— И какво му е лошото да си председател на Гилдията на търговците? — попита той.
	Подчертано бавно и внимателно Ветинари върна пръстена обратно в кутията, а кутията прибра в чекмеджето.
	— Простете, г-н Мустак?
	— Ами, вие така го казахте, сякаш има нещо лошо — обясни Влаго.
	— Не мога да се съглася с вас — Ветинари вдигна поглед към Дръмнот. — Дръмнот, ти усети ли в забележката ми укорна нотка?
	— Напротив, милорд. Вие често сте отбелязвал, че търговците и занаятчиите, числящи се към Гилдията, съставляват гръбнака на града — изрецитира Дръмнот и подаде на патриция дебела папка.
	— Полага ми се и златиста верига — допълни Влаго.
	— Полага му се и златиста верига, Дръмнот — отбеляза Ветинари, като преглеждаше някакво ново писмо.
	— Е, в това какво лошо има? — настоя пак Влаго.
	Ветинари го погледна отново с израз на отлично уподобено удивление.
	— Добре ли се чувствате, г-н Мустак? Изглежда имате някакъв проблем със слуха. Сега, моля ви, бъдете така добър да се оттеглите. Пощата отваря след десет минути и съм сигурен, че ще искате, както винаги, да дадете личния си пример на своя персонал.
	След като Влаго най-после си беше тръгнал, секретарят тихо сложи друга папка пред Ветинари. На етикета й пишеше „Албърт Блещук / Влаго фон Мустак“.
	— Благодаря, Дръмнот, но защо?
	— Смъртната присъда издадена на Албърт Блещук все още е в сила, милорд — тихо сподели Дръмнот.
	— О. Разбирам. Ти смяташ, че аз ще изтъкна пред г-н Мустак, че той все още може да бъде екзекутиран под криминалния си псевдоним Албърт Блещук? Мислиш, че ще му намекна, че всичко, което е нужно да направя, е да информирам пресата как съм бил шокиран да открия, че нашият почитаем г-н Мустак е не друг, а майсторът крадец, фалшификатор и измамник, който през годините е присвоил стотици хиляди долари, съсипал е цели банки и е обрекъл множество почтени предприятия на фалит? Смяташ още, че ще заплаша да изпратя някои от най-доверените си чиновници да одитират Пощенската служба, където те несъмнено ще открият доказателства за най-безочливи злоупотреби? Може би, според теб, те биха открили, например, че всички средства от Пощенския пенсионен фонд са изчезнали? Мислиш, че ще споделя със света ужаса си от факта, че пропадналият г-н Мустак се е измъкнал от бесилото с помощта на незнайни съучастници? Накратко, ти вероятно смяташ, че аз обстойно ще му обясня колко лесно мога да принизя човек до там, та предишните му съюзници да трябва да коленичат, за да могат да го заплюят? Това ли е предположението ти, Дръмнот?
	Секретарят вдигна поглед към тавана и двадесетина секунди устните му се движеха тихо, докато Лорд Ветинари се върна към работата си. Когато отново сведе поглед, Дръмнот потвърди:
	— Точно така, милорд. Мисля, че не пропуснахте нищо.
	— Да, Дръмнот, но има повече от един начин да се наниже човек на шиш.
	— С лицето надолу или с лицето нагоре, милорд?
	— Благодаря ти, Дръмнот. Дълбоко ценя твоята отлично развита липса на въображение, както знаеш.
	— Да, сър, благодаря ви, сър.
	— Всъщност имах предвид, че е възможно да накараш човек сам да си построи стойката и съвсем сам да си се върти на шиша.
	— Не съм убеден, че ви разбирам, милорд.
	Лорд Ветинари остави писалката си.
	— Трябва да вземаш предвид психологията на индивида, Дръмнот. Всеки човек е един вид ключалка, за която трябва да се намери правилният ключ. Аз възлагам големи надежди на г-н Мустак в предстоящия сблъсък. Той все още не е изгубил криминалните си инстинкти.
	— Откъде сте сигурен, милорд?
	— Има множество дребни признаци, Дръмнот. Но, мисля, най-убедителният е, че той току-що си излезе от тук с молива ти.


	Дните бяха изпълнени със заседания. Безкрайни заседания. При това ужасно скучни, което е една от причините хората изобщо да провеждат заседания. Скуката се понася по-лесно, когато е споделена.
	На пощата вече не й предстоеше светло бъдеще. Тя беше достигнала светлото си бъдеще, което, веднъж настанило се в настоящето, започна да изисква персонал и графици за персонала, и надници, и пенсии, и поддръжка на сградата, и нощна смяна чистачи, и графици за събиране на пощата, и дисциплина, и инвестиции, и още, и още…
	В момента Влаго се взираше неутешимо в писмото на някоя си мадам Естреза Партлей, представляваща Кампанията за равен ръст. Пощенската служба, очевидно, не беше наела достатъчно джуджета. Влаго беше изтъкнал, съвсем разумно според него, че една трета от целия персонал се състои от джуджета. Тя пък беше отговорила, че не в това е въпросът. Въпросът беше, че, понеже джуджетата имат ръст средно около две трети от човешкия, то Пощенската служба, като отговорна институция, трябва да назначи по едно и половина джудже на всеки назначен човек. Пощата трябва да подаде ръка на общността на джуджетата, настояваше мадам Партлей.
	Влаго вдигна писмото с два пръста и го пусна на пода. По-добре да им подадем степенки, Мадам Партлей, или столчета.
	Споменаваше се и нещо за изконни ценности. Той въздъхна. Ето че се беше стигнало и до тук. Той беше лицето на една отговорна институция и затова хората можеха да го обсипват с глупости като „изконни ценности“ безнаказано.
	Влаго беше убеден, че някъде по света съществуват хора, които извличат тихо задоволство от продължителното преглеждане на колони с цифри. Той просто не беше сред тях. Бяха минали седмици, откакто беше скицирал марка за последен път! А вече дори не помнеше от кога не беше усещал онзи гъдел, онова особено жужене, онова чувство, че се носи над земята, което означаваше, че е на път да преметне някого, който е убеден, че е на път да преметне него.
	Всичко беше станало толкова… почтено. И толкова задушаващо.
	После се сети за сутрешните си перипетии и се усмихна. Вярно, че не беше минало съвсем гладко, но сред братството на съмнителните нощни катерачи сградата на пощата минаваше за едно от най-големите предизвикателства. А и накрая беше успял да се измъкне от ситуацията само с помощта на сладки приказки. Откъдето и да го погледнеш, беше си успех. Съвсем за кратко, между моментите на смъртен страх, той се беше почувствал отново жив, почувствал беше, че лети.
	Тежки стъпки в коридора го известиха, че Гладис се задава с втория му чай за сутринта. Тя влезе с приведена глава, за да избегне таванския трегер, и с грацията на огромно туловище, снабдено със завидна координация, постави чинийката и чашата на бюрото му без да разлее и капка. След това каза:
	— Каретата На Лорд Ветинари Чака Отвън, Сър.
	Влаго беше убеден, че гласът й също е преминал в по-висок регистър напоследък.
	— Но аз бях при него само преди час! Защо каретата му ще чака отвън?
	— Чака Вас, Сър — Гладис направи реверанс, а реверанс направен от голем не е нещо, което може да мине незабелязано или нечуто.
	Влаго погледна през прозореца си. Точно отвън беше паркирана черна карета. Кочияшът стоеше прав до нея и спокойно пушеше.
	— И той ли е дошъл да ми каже, че имам среща с патриция?
	— Кочияшът Казва, Че Е Получил Нареждане Да Чака — каза Гладис.
	— Ха!
	Гладис отново направи реверанс преди да излезе.
	Когато вратата се затвори след нея, Влаго се съсредоточи върху очакващата го камара книжа. Най-отгоре се мъдреше сноп листи, озаглавен „Протокол от заседанието на пощенската подкомисия“. Ако се съдеше по обема на текста, трябва да са заседавали часове наред.
	Той вдигна чашата си с чай. На нея пишеше: __„Не е нужно да си луд, за да работиш тук но помага!“__ Докато се взираше в надписа, той разсеяно взе черна писалка и сложи запетая между „тук“ и „но“. След това задраска удивителния знак. Влаго мразеше този удивителен знак, мразеше неговата маниакална, отчаяна жизнерадост. Той разбираше смисъла така: „Не ти трябва да си луд, за да работиш тук. _Ние ще се погрижим_ да ти вземем акъла!“
	Влаго се насили да чете протокола, но осъзна, че умът му прескача цели параграфи, явно в акт на самосъхранение.
	После премина към седмичните доклади от Районните пощенски станции. След това пред него се простря масивния протокол на Комисията по медицина и работни злополуки.
	От време на време Влаго връщаше поглед върху чашата.
	В единадесет часа и двадесет и девет минути алармата на настолния му часовник иззвъня. Влаго се изправи, прибра стола си плътно до бюрото, отиде до вратата, преброи до три, отвори я, каза „Здравей, Писанчо“, при което в стаята тихо се вмъкна древният пощенски котарак, после Влаго преброи до деветнадесет, докато чакаше котката да направи редовната си обиколка, каза „Довиждане, Писанчо“, когато котаракът се измъкна в коридора, затвори вратата и се върна на бюрото си.
	Докато отново нагласяше алармата за следващия ден, Влаго размишляваше: току-що отвори вратата на престарял котарак, който просто вече не помни, че е възможно да се заобикалят изпречилите се на пътя му предмети. Правиш го всеки ден. Нищо нередно ли не откриваш в това? Е, вярно, тъжно е да го гледаш как стои часове наред, забил глава о някой стол, докато някой се сети да го премести, но ето че сега ти си човекът, който си прекъсва работата, за да му мести столовете. Ето до какво води честният труд.
	Да, но пък безчестният труд ме докара до бесилото! — възрази си той остро.
	Е, и? Обесването трае само няколко минути. Пенсионната комисия заседава безкрайно! Всичко е толкова скучно! Ти си пленник, окован в златисти вериги!
	Докато размишляваше, Влаго се озова близо до прозореца. Кочияшът ядеше бисквита. Когато улови погледа на Влаго, му помаха дружески.
	Влаго едва не подскочи на място. Той припряно седна на бюрото си и петнадесет минути преподписва заявки — формуляр ФГ/2 — без да вдигне глава. После излезе в коридора, който в далечния си край се отваряше към Главната зала, и погледна надолу.
	Влаго беше обещал да върне двата големите полилея и ето че сега те висяха на място и хвърляха отблясъци като частни съзвездия. Големият лъскав плот също блестеше, идеално полиран. Навсякъде се носеше тихото жужене обичайно придружаващо целенасочената и високо ефективна дейност.
	Той беше успял. Всичко се беше наредило чудесно. Пощата се беше възродила. И в това вече нямаше нищо забавно.
	Той слезе долу и мина през сортировъчните помещения, после отскочи до съблекалнята на пощальоните, за да си побъбри с тях и да изпие чаша чай, подобен на катран. Помота се из каретния двор, като успешно се пречкаше на хора, които се опитваха да си вършат работата. Накрая се затътри обратно в офиса си, съкрушен от абсолютното еднообразие.
	Хвърли поглед през прозореца, без да се оглежда за нещо конкретно. Кочияшът си ядеше обяда! Проклетия си обяд! Беше извадил на паважа малко сгъваемо столче, а храната му беше поставена пред него на малка сгъваема масичка! Обядът се състоеше се от голям пай със свинско и бутилка бира! Масичката му дори беше застлана с бяла покривка!
	Влаго се втурна надолу по главните стълби като вбесен танцьор на степ и изфуча през голямата входна врата. Само в един миг, докато той търчеше към каретата, храната, масичката, покривката и столчето изчезнаха в някакво невидимо отделение на каретата, а мъжът вече го очакваше прав до отворената врата.
	— Вижте, за какво е всичко това? — от бързане Влаго беше останал без дъх. — Нямам цял…
	— А, г-н Мустак — чу се гласът на лорд Ветинари от вътре. — Моля, качете се. Благодаря, Хаузман, г-жа Охол ни очаква. Побързайте, г-н Мустак, няма да ви изям. Току що се заситих със съвсем приличен сандвич със сирене.
	„Какво толкова може да се случи, ако само проверя за какво става дума?“ Това е фраза, причинила неизброими трагедии през вековете. По-пагубна е дори от: „Нищо няма да ми стане, ако взема само едно“ и „Няма проблем, стига да го правиш изправен“.
	Влаго пристъпи в сенчестия търбух на каретата. Зад него вратата щракна и той се извърна рязко.
	— О, моля ви — обади се Ветинари. — Само е затворена, не е заключена, г-н Мустак. Стегнете се!
	До патриция чинно седеше Дръмнот и крепеше на коленете си голяма кожена чанта.
	— Какво искате? — попита Влаго.
	Лорд Ветинари повдигна вежда.
	— Аз? Нищичко. _Вие_ какво искате?
	— Моля?
	— Вие се качихте в моята карета, г-н Мустак.
	— Защото ми казаха, че чака отвън!
	— А, ако ви бяха казали, че е черна, щяхте ли да се почувствате длъжен да направите нещо по въпроса? Винаги можете да слезете, г-н Мустак.
	— Ама вие бяхте паркирал тук цяла сутрин!
	— Улицата не е частна собственост, сър — отсече лорд Ветинари. — А сега, моля седнете. Добре.
	Каретата се понесе напред.
	— Вие сте неспокоен, г-н Мустак — започна Патрицият. — Умишлено пренебрегвате своята безопасност. Изглежда ежедневието ви е станало безинтересно, не е ли така?
	Влаго не отговори.
	— Нека да си поговорим за ангели — обади се пак Ветинари.
	— А, това го знам — прекъсна го Влаго хапливо. — Това вече съм го чувал. Така ме пипнахте, точно след като бях обесен…
	Веждата на Ветинари отново се стрелна нагоре.
	— _Почти_ обесен, вярвам ще се съгласите. Увиснал на косъм, така да се каже.
	— Както и да е! Важното е, че увиснах! А най-лошото беше да открия, че са ми посветили само два абзаца в Пандизчийски Рог*! Два абзаца, моля ви се, за да се обобщи цял живот, изпълнен с гениални, изобретателни и напълно лишени от насилие престъпления. А можеше да послужа за пример на младежта. Вместо това на първа страница бяха плеснали Неграмотния азбучен убиец, който беше успял да се справи само с букви А и Ю!
	[* Вестник, разпространяван в Равнините, специализиран в отразяването на убийства (за предпочитане уж’сяващи) съдебни процеси, бягства от затвора и изобщо събития от онази сфера на живота, обичайно очертавана с тебешир. Радва се на огромна популярност.]
	— Действително, редакторът изглежда счита, че едно престъпление заслужава внимание, само ако жертвата бъде открита на три различни задни улички едновременно, но това е цената на свободната преса. Но пък, струва ми се, нас и двамата ни устройва, че смъртта на Албърт Блещук мина… незабелязано, не сте ли съгласен?
	— Да, ама не съм очаквал такъв отвъден живот. Нима до края на живота си трябва да правя каквото ми наредят?
	— Поправка, до края на новия ви живот. Но да, грубо казано, това се очаква от вас — потвърди Ветинари. — Нека обаче ви дам друга гледна точка. Г-н Мустак, вас ви очаква живот, изпълнен с тихо задоволство, гражданска чест и, разбира се, когато му дойде времето, пенсия. Да не говорим за прословутата златиста верига.
	Влаго потръпна при последната забележка.
	— А ако не се съглася да направя каквото искате?
	— Хм? О, вие не ме разбрахте, г-н Мустак. Това ви очаква, ако _отхвърлите_ предложението ми. От друга страна, ако го приемете, ще ви се наложи да се изправите с помощта само на бързия си остър ум срещу могъщи и опасни врагове, като всеки ден ще ви носи нови предизвикателства. Може дори да направят опит да ви убият.
	— Какво? Защо?
	— Вие умеете да дразните хората. Между другото, заедно със службата, която ви предлагам, върви и служебна шапка.
	— И тази служба е свързана с изкарване на пари?
	— Само и единствено пари, г-н Мустак. Предлагам ви поста Магистър на Кралския монетен двор.
	— Моля? Цял ден да щамповам пенита?
	— На кратко, да. Но тази позиция традиционно е свързана и с пост във висшето ръководство на Кралската банка на Анкх-Морпорк, който именно ще заема по-голямата част от времето ви. Т.е. сеченето на пари ще е по-скоро между другото.
	— _Аз? Банкер!_
	— Да, г-н Мустак.
	— Ама аз хабер си нямам как се управлява банка!
	— Чудесно, значи нямате предубеждения, които да трябва да се нагодят към действителността.
	— Аз съм _ограбвал_ банки!
	— Отлично! Тогава просто трябва да обърнете вижданията си по въпроса — отсъди Лорд Ветинари със сияеща усмивка. — Приемете идеята, че мястото на парите е във _вътрешността_ на банката.
	Каретата забави ход и спря.
	— Добре за какво става въпрос? — настоя Влаго. — Какво в действителност искате от мен?
	— Когато поехте управлението на Пощенската служба, г-н Мустак, тя беше в окаяно състояние. А сега работи съвсем ефективно. Толкова ефективно, всъщност, та е направо скучно. До там, че един млад човек да се види принуди да се разсейва с такива опасни занимания като среднощно катерачество или проникване с взлом, или дори Екстремно кихане. Впрочем, доволен ли сте от новите си шперцове?
	Влаго ги беше купил от забутано малко магазинче в сляпа малка уличка, като при покупката бяха присъствали само той и старицата, която му ги беше продала. Той не беше много наясно защо си ги беше купил. Те минаваха за незаконни само, ако човек се окаже с тях на неподходящото място. Той просто се изпълваше с тихо трепетно вълнение, като знаеше, че разнася шперцове в сакото си. Беше някак тъжно. Напомняше на онези сериозни бизнесмени, които идваха на работа в строго облекло, но носеха шарени вратовръзки в отчаян опит да покажат, че някъде там, много дълбоко, се крие свободният им дух.
	О, богове, ето че и аз съм станал като тях. Добре поне, че не знае за металния бокс.
	— Не се оплаквам — каза той на глас.
	— А как ще обясните бокса? Вие, който никога не сте удрял човек? Лазите по покриви и отваряте с шперцове ключалките на собственото си бюро. Вие сте като животно в клетка, мечтаещо за джунглата! Аз просто предлагам да изпълня най-съкровеното ви желание, г-н Мустак. Бих искал да ви хвърля на лъвовете.
	Влаго се накани да възрази, но Ветинари вдигна ръка.
	— Вие поехте пощата, когато от нея не беше останало нищо, г-н Мустак и я превърнахте в солидна институция. Но сте прав, че Анкх-Морпоркските банки са сериозно нещо. Сериозно разочарование, г-н Мустак. Всеки ден пореден фалит. Банките са затънали в калта на своето тромаво минало, умопомрачени са от идеята за класи и състояние и все още вярват, че златото е от значение.
	— Ъъ… а то не е ли?
	— Не. И един крадец и измамник, какъвто сте вие, простете, какъвто _бяхте_ вие, несъмнено е наясно с това дълбоко в себе си. За вас златото винаги е било само средство да отбелязвате точките в своеобразната си игра. Какво ли пък знае златото за истинската стойност? Погледнете навън и ми кажете какво виждате.
	— Хм, малко дръгливо куче гледа мъж, който се облекчава в странична уличка — сподели наблюденията си Влаго. — Съжалявам, лош момент избрахте да попитате.
	— Ако бяхте приел въпроса ми не толкова буквално — отвърна Ветинари и изгледа Влаго особено, — щяхте да забележите един голям, кипящ от живот град, пълен с предприемчиви хора, които изграждат благополучието си с двете си ръце и усърден труд. Те проектират, строят, дялат, пекат, отливат, формоват, коват, а не на последно място и замислят необичайни и иновативни престъпления. Но както и да изкарват парите си, те всички предпочитат да си ги държат под дюшека. Вярват на дюшека си повече, отколкото вярват на банките. Това тяхно поведение води до там, че количеството монети в обръщение рязко е намаляло и точно затова вашите марки добиха ролята на _де факто_ валута. Нашата сериозна банкова система е в пълен хаос. Всъщност, г-н Мустак, тя е едно посмешище.
	— Ще стане още по-весело, ако сложите мен на чело — отбеляза Влаго.
	Ветинари го удостои с мимолетна усмивка.
	— Нима? Какво пък, смехът е полезен.
	Кочияшът отвори вратата и те слязоха от каретата.
	„Защо приличат на храмове?“, зачуди се Влаго, докато разглеждаше фасадата на Кралската банка на Анкх-Морпорк. Защо сградите на банките винаги напомнят храмове, макар че няколко основни религии а) канонично отричат дейността им и б) ползват услугите им?
	Той, разбира се, беше виждал сградата и преди, но досега не се беше задълбочавал да я разглежда. Като за храм на парите, не беше зле. Явно архитектът поне е бил наясно как се проектират свестни колони, а също е имал усет кога е разумно да спре. С каменно изражение на лицето Влаго огледа фасадата за евентуални херувимчета, но откри само някаква одухотворена фреска над колоните, изобразяваща нещо алегорично с участието на девойки и урни. Влаго забеляза, че в повечето урни, както и по някои от девойките, гнездят птици. Един гълъб, приютен в нечия каменна пазва, му хвърли свиреп поглед.
	Влаго беше минавал от тук много пъти, но банката никога не беше изглеждала особено активна. Зад нея беше сградата на Кралския монетен двор, който пък въобще не беше давал признаци на живот.
	Едва ли някъде съществуваше по-грозна сграда, без да е била удостоена с някаква престижна архитектурна награда. Монетният двор представляваше отблъскващ блок от тухли и камък с множество миниатюрни зарешетени прозорци, разположени твърде високо по фасадата. Вратите пък бяха защитени с отвесно падащи решетки. Цялостната конструкция на сградата казваше на света като цяло: Даже Не Си Го И Помисляй.
	И до този момент Влаго наистина не си го беше помислял. Това беше фабрика за пари. Такъв тип място, където, преди да те пуснат да си тръгнеш, те увесват с главата надолу над голямо ведро и те изтръскват. Имаха си охрана и тежки врати, и шипове.
	И Ветинари искаше да го направи шеф на точно това място. Толкова примамливо предложение трябва да беше дебело подплатено с всякакви уловки.
	— Интересно ми е, милорд — подхвана Влаго внимателно. — Какво се е случило с мъжа, заемал тази позиция преди?
	— Предположих, че ще искате да знаете, затова проверих. Починал е на деветдесет години от сърдечен разрив.
	Това не звучеше зле, но Влаго си знаеше, че не може да няма още нещо, затова продължи.
	— Някой друг да е умирал напоследък?
	— Сър Джошуа Охол, председателят на банката. Той е починал преди шест месеца, в собственото си легло, на възраст осемдесет години.
	— Има някои доста неприятни начини, по които човек може да умре, без да мръдне от собственото си легло — изтъкна Влаго.
	— Напълно съм съгласен — потвърди Ветинари. — В този случай обаче покойният се е намирал в обятията на млада дама на име Шуши, а малко преди това е бил погълнал обилна порция пикантни стриди. Колко точно неприятен би бил такъв край, предполагам не ни е писано да научим.
	— Тя съпругата му ли е? Казахте, че е бил в _собственото_ си легло…
	— Разполагал е с апартамент в сградата на банката — поясни Лорд Ветинари. — Традиционен бонус, който явно му е бил много полезен, когато… — тук Ветинари направи микроскопична пауза — е работил до късно. Явно г-жа Охол не е присъствала в онзи момент.
	— Щом той е бил „сър“, съпругата му не би ли трябвало да е „лейди“? — попита Влаго.
	— На г-жа Охол категорично не й допада ролята на лейди — обясни патрицият. — И аз се съобразявам с желанията й.
	— А той често ли е „работел“ до късно? — Влаго внимателно цитира събеседника си.
	— С удивително за възрастта си постоянство, доколкото разбирам — отвърна Ветинари.
	— Нима? Мисля, че си спомням некролога му, публикуван в Таймс. Но не помня да са споменавали такива подробности.
	— Действително, накъде върви пресата днес.
	Ветинари се обърна и огледа сградите.
	— От двете, аз предпочитам откровеността на Монетния двор — заяви той. — Той открито се зъби на света. Вие какво мислите, г-н Мустак?
	— Какво е онова овално нещо, което все се стърчи над покрива? — попита Влаго. — Заради него сградата прилича на касичка, в чийто отвор е заседнала монета.
	— По интересно стечение на обстоятелствата, то наистина е известно като Фалшивото пени — обясни Ветинари. — Всъщност е голямо крачно колело, задвижващо пресата за монети и т.н. Някога, когато изразът „обществено полезен труд“ е имал реален смисъл, колелото е било въртяно от затворници. След време обаче този труд е бил класифициран като жестоко и необичайно наказание, което действително показва пълна липса на въображение. Готов ли сте да влезем в банката?
	— Вижте, сър, какво точно очаквате да направя? — настоя Влаго, докато изкачваха мраморните стъпала. — Може и да знам нещичко за банките, но как се предполага да организирам производството на пари?
	Ветинари сви рамене.
	— Представа си нямам. Предполагам, че някакви хора дърпат някакви лостове. А някой им казва колко често да ги дърпат и кога да спрат.
	— А защо някой ще иска да ме убие?
	— Не мога да знам, г-н Мустак. Но срещу живота ви беше направено поне едно покушение, тогава когато се занимавахте с най-тривиален разнос на писма. Затова имам всички основания да очаквам, че кариерата ви на банкер ще бъде вълнуваща.
	Те изкачиха последното стъпало. Възрастен мъж в униформа, която би била подходяща за генерал в някоя по-емоционална армия, им отвори вратата.
	Лорд Ветинари покани с жест Влаго да влезе първи.
	— Само ще огледам наоколо, да знаете — каза Влаго като затътри крака през прага. — Наистина ще ми трябва повече време да обмисля такова предложение.
	— Това се разбира от само себе си — съгласи се Ветинари.
	— Не поемам никакви ангажименти, нали разбирате?
	— Съвсем никакви — потвърди отново патрицият.
	Той се приближи с лека стъпка до един кожен диван, седна и махна на Влаго да седне до него. Дръмнот, прилежен и безшумен, както винаги, се понесе след него.
	— Миризмата на банките е доста приятна, не смятате ли? — попита Ветинари. — Смесица от препарат за полиране, мастило и богатство.
	— И лисарство — допълни Влаго.
	— Подозирам, че имате предвид лихварство, макар да разбирам защо умът ви би се отклонил към идеята за лисици при споменаването му. В наши дни обаче дори религиозните институции вече не са толкова твърдо против него. Между другото, само настоящия председател на банката е запознат с моите намерения. Всички останали считат, че извършвате кратка инспекция от мое име. Отлично се получи, че не носите прословутия си златен костюм.
	В банката цареше почти пълна тишина. Отчасти, защото таванът беше толкова висок, та звуците се разсейваха и се губеха, но и защото хората инстинктивно понижават глас в присъствието на големи суми пари. Интериорът беше доминиран от червен плюш и месинг. От време на време нечии стъпки отекваха по белия мраморен под, но бързо отмираха удавени, когато собственикът им стъпеше на безбрежния килим. А големите бюра бяха покрити с резедаво зелена кожа. Още от детските си години Влаго свързваше зелената кожа с Богатство. Червена кожа? Пфуй! Тя беше изборът на парвенюта и превзети новобогаташи. Резедаво зеленото означаваше, че човек е Успял и че предците му са били Успели преди него. Ефектът е пълен, ако кожата е леко износена.
	На стената над плота тиктакаше голям часовник, поддържан от множество херувимчета. Лорд Ветинари оказваше видим ефект върху банката. Служителите се побутваха един друг и обръщаха лица към посетителите без да ги сочат открито.
	Влаго осъзна, че те всъщност не се открояват особено. Природата го беше надарила с физиономия, която се сливаше с фона, дори когато той се намираше само на няколко стъпки от хората. Не беше грозен, не беше и кой знае какъв хубавец. Просто лицето му беше толкова не запомнящо се, че понякога сам се изненадваше на физиономията си в огледалото. А Ветинари беше облечен в черно, което далеч не беше открояващ се цвят, но пък присъствието му беше като оловна тежест върху еластична повърхност. Изкривяваше пространството около себе си. Хората може да не го забелязваха веднага, но усещаха присъствието му.
	Разни хора бяха почнали да шепнат в разни фунии на интеркома. Патрицият беше тук, а никой не се появяваше да го поздрави! Това щеше да приключи зле!
	— Как е г-ца Добродуш? — попита Ветинари, напълно безразличен към суматохата, която причиняваше.
	— Тя е на път — отговори Влаго късо.
	— Явно Съюзът е открил още някой заровен в земята голем.
	— Да.
	— Все още изпълнява заповеди, които са му били дадени преди хиляди години?
	— Вероятно. Някъде из пущинака е.
	— Тя е неуморима — отбеляза Ветинари ведро. — Възкресява всички тези създания от мрака, за да завъртят колелата на икономиката за всеобщото благо. Точно като вас, г-н Мустак. Нейната работа е от огромна полза за града. И за Съюза на големите също.
	— Да — каза Влаго, като реши да подмине приказките за възкресяване.
	— Не звучите, сякаш сте съгласен.
	— Ами… — Влаго осъзнаваше, че мрънка, но въпреки това продължи. — Тя все търчи нанякъде, защото са намерили още някой древен голем в някоя канавка или някъде си…
	— Което я възпира да търчи след вас?
	— Този път отсъства вече няколко седмици — Влаго пренебрегна забележката, защото тя вероятно беше правилна. — А дори не ми казва за какво става въпрос. Каза само, че било много важно. Било нещо ново.
	— Мисля, че се е заела с миньорство — каза Ветинари и започна леко да почуква с бастуна си по мрамора. Звукът беше кристално ясен. — Чух, че големи копаят на територията на джуджетата отсам Химерия, близо до пътя на дилижансите. Което самите джуджета явно намират крайно любопитно. Кралят е отдал земята под наем на големите и държи да знае какво ще изровят от там.
	— Тя загазила ли е?
	— Г-ца Добродуш? О, не. Като я познавам, това може би е вярно за краля на джуджетата. Тя притежава завидно… самообладание, струва ми се.
	— Ха! Идея си нямате.
	На ум Влаго си отбеляза да прати съобщение на Прелест Дивна веднага щом приключи тук. Проблемът с големите ставаше все по-остър. Гилдиите се оплакваха, че глинените хора им крадат работните места. Нейното присъствие в града беше жизнено важно — за големите очевидно.
	Той дочу слаб шум. Дойде някъде отдолу и звучеше като въздушни мехурчета, надигащи се във вода или сякаш някой излива вода от бутилка с познатия бълбукащ звук.
	— Чувате ли това — попита Влаго.
	— Да.
	— Знаете ли какво е?
	— Бъдещето на икономическото планиране, доколкото разбирам — Лорд Ветинари придоби, ако не разтревожен, то поне нетипично озадачен вид. — Нещо трябва да се е случило. Обикновено г-н Непреклон се втурва към мен с най-угодническата си физиономия секунди след като пристъпя прага. Надявам се не го е сполетяло някое дребно нещастие.
	В далечния края на залата се отвориха масивните врати на асансьор и от там излезе един мъж. Само за секунда изражението му, вероятно останало незабелязано за всеки, на когото не се е налагало да разчита изражения професионално, беше тревожно и дори разстроено, но бързо се измени, когато той придърпа маншетите си и фиксира на лицето си топла, великодушна усмивка, специалитет на хората, които се канят всеки момент да приберат парите ви.
	Г-н Непреклон сякаш беше изпънат по конец. Влаго беше очаквал да види типичния за банкерите редингот, но вместо това мъжът носеше отлично скроено черно сако и раиран панталон. Освен това г-н Непреклон се движеше безшумно. Стъпките му не отекваха дори по мрамора. Ходилата му бяха необичайно едри за толкова елегантен мъж, но обувките му, черни и излъскани до огледален блясък, бяха отлично изработени. Той вероятно държеше всички да ги забележат, защото стъпваше като дресиран кон — повдигаше всеки крак високо и решително, преди отново да го пусне на земята. Като се изключи този малък недостатък, г-н Непреклон оставяше впечатлението, че, когато не е в употреба, той си прекарва времето прибран грижливо в някой шкаф.
	— Лорд Ветинари, толкова съжалявам! — подхвана мъжът. — Опасявам се, че ме задържаха някои недовършени дела…
	Патрицият се изправи.
	— Г-н Чистонрав Непреклон, позволете да ви представя г-н Влаго фон Мустак. Г-н Непреклон е главният касиер.
	— Ах, изобретателят на революционната необезпечена нота от едно пени? — каза Непреклон и подаде ръка. — Толкова дръзко решение! За мен е удоволствие да се запознаем, г-н Мустак.
	— Нота от едно пени? — попита Влаго озадачен.
	Въпреки твърдението си, г-н Непреклон никак не личеше да изпитва удоволствие от срещата.
	— Не ме ли слушахте по-рано? — напомни му Ветинари. — Вашите _марки_, г-н Мустак.
	— _Де факто_ валута — каза Непреклон и на Влаго му просветна.
	Е, да, така беше. Този факт му беше известен. Неговата идея беше марките просто да се лепят по пликовете, но хората бяха решили, на своя глава, че марка от едно пени е ни повече, ни по-малко една по-лека версия на истинското пени, чиято стойност се гарантира от правителството. И което е по-важно — такова пени, _което можеш да изпратиш по пощата_.
	Цели рекламни страници бяха изпълнени с обяви на предприятия, изникнали благодарение на примамливо обменяемите марки:
	„Научете най-съкровените тайни на космоса! Изпратете 8 марки от едно пени, за да получите нашата книжка!“ Голяма част от марките биваха унищожени от продължителна употреба без изобщо да са виждали вътрешността на пощенска кутия.
	Неизвестно защо, усмивката на Непреклон подразни Влаго. Отблизо далеч не изглеждаше толкова любезна.
	— Какво означава, че не е обезпечена? — поинтересува се Влаго.
	— Как удостоверявате твърдението си, че марката има стойност едно пени?
	— Ъм, ако я залепите на писмо, то ще пропътува разстояние, струващо едно пени? — опита се да обобщи Влаго. — Не разбирам за какво говорите…
	— Г-н Непреклон е убеден поддръжник на идеята за превъзходството на златото, г-н Мустак — обясни Ветинари. — Сигурен съм, че сътрудничеството ви ще е плодотворно като горски пожар. А сега ви оставям, но ще очаквам решението ви с подчертан интерес. Тръгваме, Дръмнот. Г-н Мустак, защо не се отбиете да ме видите утре?
	Влаго и Непреклон ги изпратиха с поглед. После Непреклон се взря във Влаго неприветливо.
	— Предполагам, че се очаква да ви разведа наоколо… сър — каза той.
	— Имам усещането, че не ви допадам особено, г-н Непреклон — каза Влаго.
	Непреклон сви рамене, което беше впечатляващ жест предвид изпитата му фигура. Изглеждаше сякаш дъска за гладене се кани да се разгъне.
	— Нямам причини да се съмнявам във вас, г-н Мустак. Но вярвам, че нашият председател и лорд Ветинари са съставили опасен план, а вие, г-н Мустак сте тяхната маша. Вие сте техния посредник.
	— Говорите за новия председател?
	— Точно така.
	— Аз нямам особено желание, нито намерение да бъда нечия маша — увери го Влаго.
	— Радвам се за вас, сър. Но има събития, които се развиват независимо от нечии намерения…
	Отдолу до тях достигна звук на строшено стъкло и приглушен глас извика:
	— Дяволите да го вземат, отиде балансът на плащанията!
	— Добре, хайде сега да ме разведете наоколо — разведри се Влаго. — Защо не започнем с източника на този шум?
	— Онова извращение? — Непреклон потръпна. — Мисля, че е най-добре да минем от там по-късно, когато Хюбърт вече ще е успял да разчисти. О, ама погледнете, моля ви се. Това е наистина ужасно…
	Г-н Непреклон прекоси залата докато се озова под големия, строг часовник и му хвърли свиреп поглед, сякаш часовникът някак беше успял да го оскърби смъртно. После щракна пръсти, но към него вече се носеше един младши чиновник, понесъл малка подвижна стълба. Г-н Непреклон изкачи стъпалата, отвори часовника и премести секундната стрелка две деления напред. После часовникът беше затворен, стълбата освободена и касиерът се върна при Влаго, като подръпваше маншетите си.
	Той изгледа Влаго от глава до пети.
	— Изостава почти две минути всяка седмица. Нима аз съм единственият, който намира това възмутително? Уви, явно да. Нека започнем от златото тогава?
	— О, да — съгласи се Влаго. — Нека.


>	Глава 2
#	Обещание за злато — Мъжете от бараките — Стойността на едно пени и ползата от вдовиците — Режийните като гъби — Охраната, роля и значимост — Слабост към транзакции — Син на много бащи — Предполагаемата неблагонадеждност в случай на горящо бельо — Кръгозорът и слепотата на г-н Непреклон — Двусмислен коментар

	— Ами, аз всъщност, си представях нещо по-… обемно — каза Влаго, като надничаше през решетките в малката стая, където се помещаваше златото. Металът, в отворени торби и сандъци, хвърляше приглушени отблясъци на светлината от факлите.
	— Това са почти десет тона злато — смъмри го Непреклон. — Няма значение как изглежда.
	— Да, но отвън имате бюра по-едри от тая камара кюлчета и торби!
	— Златото е много тежко, г-н Мустак. Това е съвършеният метал, чист и без примеси — каза рязко г-н Непреклон и лявото му око нервно потръпна. — Това е металът, който никога не е губил достойнствата си.
	— Нима? — възкликна Влаго и се огледа да види дали вратата, през която бяха влезли е все още е отворена.
	— Освен това, то е единствената възможна основа на солидната финансова система — продължи г-н Непреклон с лице обагрено в златно от отблясъците на кюлчетата. — То единствено притежава истинска Стойност! Истинска Цена! Без стабилизиращата роля на златото, светът би бил напълно хаотичен.
	— Как така?
	— Иначе, кой ще определи на колко се равнява стойността на един долар?
	— Да, но нашите долари не са направени от чисто злато, нали?
	— Уви, да. Златни са само на цвят, г-н Мустак — съгласи се неохотно Непреклон. — Дори морската вода съдържа повече злато. А нашите монети са, така да се каже, златисти. Опорочихме собствената си валута! Позор! Няма по-страшно престъпление от това! — окото му отново се разигра.
	— Ъъ… убийството? — предположи Влаго. Мдам, вратата зад гърба му все още беше отворена.
	Г-н Непреклон махна с ръка.
	— Убийството е еднократен акт. Но когато доверието в златото бъде разбито, настава хаос. За съжаление обаче това не можеше да се избегне. Тези скверни монети действително само са минали покрай златото, но поне убедително представляват истинското злато, което държим в резерва. Макар и злочести, монетите поне символизират превъзходството на златото и нашата независимост от машинациите на правителството! Никоя банка в града няма повече злато от нас и само аз имам ключ за тази врата! Освен председателя, разбира се — добави той, сякаш мисълта му хрумна едва накрая и му беше особено неприятна.
	— Някъде бях чел, че доларът представлява обещание да се предаде на притежателя му злато на стойност един долар — спомена Влаго услужливо.
	Г-н Непреклон събра ръце пред лицето си и вдигна очи нагоре, сякаш в молитва.
	— На теория е така — каза той след малко. — Но според мен е по-правилно да се каже, че има негласно споразумение, според което ние се ангажираме да заменим един долар за злато на стойност един долар, стига само някой да не поиска това реално.
	— Значи всъщност… нищо не обещавате?
	— О, напротив, обещанието е съвсем реално във финансовите среди. Разбирате ли, всичко опира до доверието.
	— В смисъл: „Вярвайте ни, ние си имаме голяма лъскава сграда“?
	— Вие се шегувате, г-н Мустак, но в думите ви може да има и зрънце истина — въздъхна Непреклон. — Виждам, че имате много да учите. Поне имате късмет, че ще се учите от мен. А сега, предполагам ще искате да видите Монетния двор. Сега е тринадесет часа, двадесет и седем минути и тридесет и шест секунди. Би трябвало вече да са се върнали от обяд.
	Беше усойно като същинска пещера. На Влаго това се стори съвсем подходящо. На един монетен двор му подхожда да бъде осветен от огньове. Централната зала беше с височината на три етажа и пропускаше оскъдна сивкава светлина през високо разположените редици зарешетени прозорци. И с това архитектурата на сградата в общи линии се изчерпваше. Всичко останало бяха бараки.
	Бараки бяха издигнати покрай стените и дори висяха като гнезда на лястовици под тавана, а до тях се стигаше по нестабилни на вид дървени стълби. Неравният под представляваше малко село, съставено от бараки, пръснати навсякъде без ред и с всевъзможни форми, които изглежда никога не се повтаряха. Всяка барака беше надлежно снабдена с покрив, като че ли беше възможно да вали вътре в сградата. През натежалия въздух нагоре се извиваха снопове дим. При една от стените беше разположено нажежено огнище за претопяване на метали, което обагряше пространството в тъмно оранжево и създаваше съвършената злокобна атмосфера. Цялото място напомняше пъкъл, предназначен за хора, извършили дребни и ужасно скучни грехове.
	Всичко това обаче беше само фон за Фалшивото пени, което се извисяваше насред залата и царствено доминираше цялата обстановка. То изглеждаше някак… странно.
	Влаго беше виждал крачни колела и преди. Имаше едно такова в Мрънкалника. На затворниците се предоставяше шансът да си правят стимулиращи и ободряващи разходки вътре в колелото, независимо дали имаха желание или не. Влаго беше минал по преда си веднъж или два пъти, преди да успее да се измъкне от това съмнително удоволствие. Затворническото крачно колело беше грубо, тясно, тежко и депресиращо. Фалшивото пени беше много по-голямо, но изглеждаше почти безплътно. Металната му рамка изглеждаше стряскащо тънка. Влаго напразно се опитваше да види спиците, но осъзна, че такива просто няма. Вместо спици, колелото имаше стотици тънки жици.
	— Добре, разбирам, че това нещо вероятно работи, но… — подхвана той, все още взрян в голямата трансмисия.
	— О, работи си чудесно, доколкото знам — увери го Непреклон. — Използват голем да го завърта, когато е нужно.
	— Но то изглежда сякаш всеки момент ще се разпадне!
	— Така ли? Наистина не бих могъл да кажа, сър. А, ето ги и тях…
	От различните бараки и от вратата в далечния край на залата към тях се носеха човешки фигури. Те се движеха бавно, съсредоточено и целенасочено, досущ като ходещи мъртъвци.
	В крайна сметка Влаго свикна да мисли за тях като за Мъжете от бараките. Повечето мъже не бяха особено възрастни, но дори по-младите сред тях изглеждаха на средна възраст и предварително състарени. Явно, за да се освободи работно място в Монетния двор, някой трябваше да умре. А бараките бяха наследството, което мъртъвците оставяха след себе си. Единственият светъл лъч в цялата ситуация беше, че когато в Монетния двор се разкриеше свободно работна място, човек можеше да получи работата, дори да е само една идея по-жизнен от предшественика си.
	В своите бараки мъжете извършваха шлифоването, гравирането и довършителните работи. Те също се грижеха за Леярната (която се състоеше от две бараки) и за Охраната (за която беше предвидена само една барака, но доста голяма). Те също се разпореждаха с бараката, която служеше за склад и чиято ключалка, Влаго прецени, би могла да се отвори с поглед. Предназначението на останалите бараки не беше ясно, но вероятно бяха изградени, в случай че някого спешно му дотрябва барака.
	Мъжете имаха имена, които вероятно минаваха за приемливи в бараките: Алф, Малкия Алф, Храчката, Чарли Младока, Крал Хенри… Единственият, който се радваше на пълно име, беше техният официален говорител за пред света.
	— Това е г-н Сумрак Осемнадесети, г-н Мустак — представи го Непреклон. — Г-н Мустак е тук… на посещение.
	— Осемнадесети? — възкликна Влаго. — Това означава ли, че преди вас е имало седемнадесет други?
	— Ни повече ни по-малко, сър — потвърди Сумрак, усмихнат.
	— Г-н Сумрак е нашият наследствен бригадир — обясни Непреклон.
	— Наследствен бригадир… — повтори Влаго безизразно.
	— Точно така, сър — потвърди Сумрак. — Дали г-н Мустак ще иска да чуе историята, сър?
	— Не — отсече Непреклон твърдо.
	— Да — потвърди Влаго решително.
	— О, явно все пак ще иска — въздъхна Непреклон.
	Г-н Сумрак се усмихна.
	Историята се оказа богата и разказването й отне известно време. Влаго всеки момент очакваше разказът да премине през някоя ледникова епоха. Думите се сипеха покрай него като лапавица и само някои привличаха вниманието му. Първият бригадир бил назначен преди стотици години, когато позицията Магистър на Монетния двор била чисто формална и се давала на приятелчета на съответния крал или патриций. Тъй наречените Магистри използвали Монетния двор като лична каса и не вършели абсолютното никаква работа, а само се появявали понякога с голяма торба, тежък махмурлук и многозначителен поглед. Постът „бригадир“ бил създаден, заради беглото подозрение, че все някой трябва да организира работата, по възможност в трезво състояние.
	— Значи всъщност вие ръководите всичко тук? — Влаго вмъкна въпроса си набързо в стремежа си да пресече крайно интересните факти, свързани с парите.
	— Точно така, сър. По силата на обстоятелствата. Просто не е имало назначен Магистър в последните сто години.
	— А как ви се плаща?
	За момент настъпи тишина, а после г-н Сумрак отговори, сякаш обясняваше на дете.
	— Ние тук сечем пари, сър.
	— Значи сами си изработвате надниците?
	— Че кой друг да го прави, сър? Но всичко е съвсем официално, нали така, г-н Непреклон? Той получава всички разписки. Така да се каже, просто сме премахнали посредника.
	— Е, поне работата ви трябва да е доходоносна — отбеляза Влаго весело. — Така де, сигурно изкарвате пари с шепи!
	— Ами, успяваме горе-долу да излезем наравно — каза г-н Сумрак, все едно едва избягваха загубите.
	— Наравно? Но тук произвеждате пари! — не разбираше Влаго. — Как може да не сте на печалба, щом правите пари?
	— Заради режийните, сър. Отвсякъде ни притискат.
	— Никнат като гъби, а?
	— И така може да се каже. Просто ни съсипват. Вижте сега, отива половин пени да се изработи един фардинг* и почти цяло пени да се изработи половин пени. Стойността на изработката на едно пени е пени и един фардинг. Монетите от шест пенса излизат два пенса и един фардинг, така че до тук нещата някак се изравняват. Монета от половин долар струва седем пенса. А доларът — само шест, така че тук вече ситуацията доста се подобрява. Но туй е ’щото тях ги си работим тук. Истинските проблеми ни създава осминката. Тя е на стойност само половин фардинг, ама излиза шест пенса да се изработи. Работа е много пипкава, понеже монетката е толкова дребничка, пък има и дупка в средата. Монетата от три пенса са останали само двама-трима души дето могат да я правят. Тя излиза седем пенса. И хич не ме питайте за монетата от два пенса!
	[* Фардинг — монета равна на четвърт пени — Бел.прев.]
	— Какво за нея?
	— Радвам се, че попитахте, сър. Много фина изработка, излиза ни седем пенса и една шестнадесета пени и, да, има и монета на стойност една шестнадесета пени — това е един елим.
	— Не съм го и чувал.
	— Ами да, сър, джентълмен като вас, няма как да го е чувал. Но то също не е за изхвърляне, никак даже. Елегантно дребосъче, сър, с един куп фини заврънкулки, по традиция се изработва от вдовици и струва цял шилинг, понеже гравирането е толкова миниатюрно. На стариците им отива цял ден да направят една монета, каквито са късогледи, но така поне се усещат полезни.
	— Ама една шестнадесета пени? Една четвърт фардинг? Какво изобщо може да се купи с него?
	— Какво ли не, сър, стига да попаднете на правилното място. Има улички, където за един елим можете да си купите чудесно недогоряло пънче от свещ или картоф, който е само леко зеленикав — обясни Сумрак. — Ябълкова огризка, по която са останали няколко хапки. А и елимът е особено подходящ, когато правите подаяния.
	И златото ми било стабилизиращ елемент, помисли си Влаго.
	Той огледа огромното пространство. Там работеха всичко на всичко десетина души, ако се брои и големът, когото Влаго беше свикнал да приема като представител на вид, проявяващ някои човешки черти, и пъпчивото момче, което правеше чая и в очите на Влаго още не беше прогресирало до нивото на голема.
	— Явно не са ви нужни много хора — отбеляза Влаго.
	— Е, все пак, ние тук правим само сребърните и златните…
	— Златистите — бързо се намеси г-н Непреклон.
	— … златистите монети. И разни необичайни поръчки, като медали, например. За медните и месинговите монети ние правим заготовките, но останалото се върши от надомните работници.
	— Надомни работници? Монетен двор, който ползва услугите на надомни работници?
	— Точно тъй, сър. Както вдовиците. Те си работят вкъщи. Да не очаквате бедните души да се тътрят до тук всеки ден. Че те и крачка не мога да направят без поне два бастуна.
	— Монетният двор…, който е място, където се изработват пари…, наема хора, които работят вкъщи? Аз, разбирам, че е удобно, ама, така де… не ви ли се струва малко странно?
	— Жив да сте, сър, ама, вижте, има цели семейства които поколения наред изработват по няколко медни монети всяка вечер! — обясни г-н Сумрак ведро. — Бащата ги щампова, майката ги гравира, а децата ги почистват и полират… то си е традиция. Нашите надомни работници са като една голямо семейство.
	— Добре, но как организирате охраната?
	— Те си знаят, че ако отмъкнат дори един фардинг, ще бъдат обесени — включи се Непреклон. — Това се счита държавна измяна, както знаете.
	— Бива си го вашето семейство — отвърна Влаго втрещен.
	— Мога да ви уверя, че дори не би им хрумнало да откраднат нещо, защото са много предани — бързо се намеси бригадирът и изгледа Непреклон намръщено.
	— По-рано за първо провинение са се разминавали само с отсечена ръка — допълни г-н Непреклон, задълбочен в топлите роднински отношения, царящи в това семейство.
	— А те добри пари ли изкарват? — попита Влаго и внимателно пристъпи между двамата мъже. — Имам предвид като надници?
	— Около петнадесет долара на месец. Работата им е разпределена — каза Сумрак. — Но някои от старите дами не изкарват и толкова. Получаваме доста дефектни елими.
	Влаго се загледа във Фалшивото пени. То се извисяваше през централната галерия на сградата и изглеждаше почти прозрачно за нещо толкова огромно. Самотният голем, който трополеше вътре в колелото, имаше плочка закачена на врата му. Това означаваше, че когато са го изработили, не са му дали глас. Влаго се зачуди дали Съюзът на големите беше запознат с този случай. Те успяваха да открият големи къде ли не.
	Докато Влаго наблюдаваше, колелото забави ход и спря. Безмълвният голем застана мирно. Влаго отново се обърна към бригадира.
	— Интересно ми е, защо се занимавате с тези златисти монети? Защо не правите доларите от истинско злато? Да не се опасявате, че хората пак ще почнат да обрязват краищата на монетите?
	— Изненадан съм, че джентълмен като вас е запознат с тоя номер, сър — каза бригадирът смутен.
	— Аз проявявам жив интерес към криминалния ум — отвърна Влаго малко по-бързо, отколкото беше възнамерявал. Но не беше лъжа. Беше достатъчно да насочи интереса си към опознаване на собствената си личност.
	— Браво на вас, сър. Ами да, какво ли не сме виждали — хората кълцат злато от краищата на монетите, боядисват ги, позлатяват ги, издълбават дупки и ги запълват с друг някакъв метал. Даже се случва повторно да ги отливат след като са размесили златото с мед. Много чиста работа. Кълна се, сър, има хора, които губят по два дни да замислят как да измъкнат с измама пари, които биха изкарали с честен труд за един ден!
	— Не! Сериозно!?
	— Да пукна, ако лъжа, сър — потвърди Сумрак. — Що за човек с всичкия си прави такова нещо?
	Ами, аз например, до неотдавна, помисли Влаго. Просто така е по-забавно.
	— Наистина нямам представа — каза той на глас.
	— Та, ето затова градският съвет реши монетите само да изглеждат златни. Направени са предимно от моряшки месинг, понеж’ той е достатъчно лъскав. Вярно че хората не са се отказали да правят фалшификати, ама не е никак лесно, пък и Стражата ги погва веднага. И поне така не крадат златото от монетите — довърши обяснението си Сумрак. — Това ли ще е всичко, сър? Нали разбирате, чака ни още работа днес и ако не сколасаме, ще се наложи да оставаме след работното време. Обаче тогава ще трябва да изработим повече пари, за да си платим полагащите ни се извънредни и ако някой от момците се е поизморил и се пипка, ще се окаже, че печелим парите по-бързо, отколкото ги изработваме. Пък това, отдето и да го гледаш, си е главоблъсканица…
	— Искате да кажете, че ако останете след работно време, трябва да работите още повече извънредно, за да си платите извънредните часове? — Влаго се опитваше да си изясни как един пълен парадокс може да мине за логичната мисъл, стига достатъчно много хора да се съгласят, че е логична.
	— Точно тъй, сър — каза Сумрак. — Пък тръгнеш ли по тоя път, нищо чудно да те докара до лудост.
	— При това пътят няма да никак дълъг — кимна Влаго в съгласие. — Имам само още един въпрос. Как е организирана охраната ви?
	Непреклон се изкашля.
	— В монетния двор се влиза само през банката и щом тя бъде затворена, тук не може да се проникне, г-н Мустак. По споразумение със стражата, свободните от дежурство полицаи патрулират в двете сгради нощем, придружени от някои от нашите пазачи. Разбира се, тук вътре те носят подобаващата банкова униформа, понеже униформата на стражниците е толкова раздърпана. Но присъствието им е полезно, защото те все пак са професионалисти, нали разбирате.
	Аха, помисли си Влаго, кой да предположи, че собственият ми опит с ченгетата ще е по-задълбочен от опита на г-н Непреклон. Парите вероятно са в безопасност, но съм сигурен, че имате страхотни разходи за кафе и писалки.
	— Аз по-скоро имах предвид, как е организирана охраната през деня? — поясни Влаго.
	Мъжете от бараките го гледаха неразбиращо.
	— А, това ли — сепна се Сумрак. — Ами, то ние сами си я организираме. Редуваме се. Тази седмица Чарли Младока е дежурен по охрана. Покажи му палката, Чарли.
	Един от мъжете измъкна едра пръчка от вътрешността на палтото си и притеснено я повдигна.
	— Преди имаше и значка, ама я затрихме някъде — каза Сумрак. — Ама то и без туй нямаше много полза от нея, ’щото то ние си знаем чий ред е. И когато си тръгваме, дежурният винаги ни напомня да не крадем нищо.
	Последва тишина.
	— Така, ами това горе-долу изчерпва въпросите ми — каза Влаго и потри ръце. — Благодаря ви, господа!
	След което те се разотидоха, всеки в бараката си.
	— Вероятно съвсем малко — каза г-н Непреклон, като ги изпращаше с поглед.
	— Хм? — не разбра Влаго.
	— Ако не се лъжа, чудехте се колко ли пари успяват да изнесат от тук.
	— Е, ами, да.
	— Мисля, съвсем незначително количество. Казват, че след време, човек почва да приема парите просто като… предмети — каза главният касиер и поведе Влаго обратно към банката.
	— Струва повече от едно пени да се изработи едно пени — мърмореше си Влаго. — Само на мен ли ми се вижда, че тук има нещо _нередно_?
	— Да, но виждате ли, веднъж след като го изработите, пенито си остава пени — каза г-н Непреклон. — В това е неговата сила.
	— Така ли? Ами че то е просто един меден диск. Естествено, че ще си остане в същия вид, вие в какво искате да се превърне?
	— В рамките на една година, то би могло да се превърне в какво ли не — отвърна г-н Непреклон уверено. — Превръща се в ябълка, резервен чарк за каручка, комплект връзки за обувки, малко слама, един час в театъра. Може дори да се превърне в марка и да пренесе писмото ви, г-н Мустак. Едно пени може да бъде похарчено триста пъти и въпреки това — чудо на чудесата — то продължава да си бъде все същото пени, готово да бъде похарчено отново и отново. То не е самата ябълка, която може да се развали. Неговата стойност е фиксирана и неизменчива. То не може да бъде изконсумирано.
	В очите на г-н Непреклон се беше промъкнал опасен пламък и едното подскачаше лудо.
	— И всичко това е възможно понеже всяко пени, в крайна сметка, се равнява на една малка частичка от вечното злато!
	— Но то е просто метална бучка. Ако ползвахме ябълки вместо монети, можехме поне да ги изядем — възрази Влаго.
	— Да, но ябълката можете да изядете само веднъж. Пенито, така да се каже, е вечната ябълка.
	— Която не можете да изядете нито веднъж. Но пък можете да си посадите ябълково дърво.
	— О, парите също могат да се умножават — увери го Непреклон.
	— Да, но как се умножава златото? Алхимиците не успяват, джуджетата не дават от тяхното, Ахатовата империя не ни отпуска никак. Защо просто не минем на сребърен стандарт? Чух, че така са постъпили в Бхангбхангдук.
	— Да, не се учудвам, чужденците са способни на всичко — съгласи се Непреклон. — Но среброто потъмнява. Златото е единственият ненакърним метал.
	И тикът му отново се обади. Златото явно държеше този човек в стоманена хватка.
	— Е, доволен ли сте от обиколката, г-н Мустак?
	— Видях дори повече, отколкото ми се искаше.
	— Тогава нека ви отведа при председателя.
	Влаго последва отсечената походка на г-н Непреклон нагоре по два реда мраморни стълби и след това по дълъг коридор. Те спряха пред двойна врата от тъмно дърво и г-н Непреклон почука, но не веднъж, а с поредица кратки почувания, които звучаха като код. След това той бутна вратата навътре много внимателно.
	Офисът на председателя беше обширен и семпло обзаведен с изключително скъпи вещи. Преобладаваха бронз и месинг. За направата на бюрото вероятно беше отсечено последното дърво от някой много екзотичен дървесен вид. Бюрото беше възхитително и голямо като саркофаг. То блестеше в много тъмен нюанс на зеленото и говореше за власт и неподкупност.
	На Влаго, естествено, му беше ясно, че бюрото лъже най-безсрамно.
	Един миниатюрен пес се беше разположил в месингов панер за входяща поща на плота, но едва когато Непреклон обяви: „Госпожо председател, г-н Мустак“, Влаго осъзна, че бюрото е заето и от човешка фигура. Над плота се подаваше сивокосата глава на съвсем дребничка старица, която се беше втренчила в него. От двете й страни, върху шарнири на бюрото, бяха монтирани два заредени арбалета, чиято сребриста стомана рязко се открояваше от преобладаващите златни нюанси на помещението. Слабичките ръце на жената тъкмо се отдръпваха от дръжките на арбалетите.
	— О, чудесно — изчурулика тя. — Аз съм г-жа Охол. Моля, седнете, г-н Мустак.
	Той се постара да седне, доколкото беше възможно, извън поразяващия обхват на арбалетите в сегашното им положение. В същия миг палето скочи от бюрото в скута му с необуздан, смазващ слабините ентусиазъм.
	Това беше най-дребното и най-грозно куче, което Влаго беше виждал. Приличаше на онези златни рибки с огромни изскочили очи, които сякаш всеки момент ще се взривят. Носът му от друга страна, беше хлътнал навътре. То хриптеше шумно, а краката му бяха толкова разкривени, че сигурно редовно се препъваше в собствените си лапи.
	— Това е Г-н Каприз — каза старицата. — На него рядко му допадат чуждите хора, г-н Мустак. Впечатлена съм.
	— Здравей, Г-н Каприз — поздрави Влаго. Малкият пес изджафка веднъж щастливо и после обилно покри лицето на Влаго с кучешки лиги.
	— Той ви _харесва_, г-н Мустак — отбеляза г-жа Охол доволно. — Можете ли да отгатнете породата?
	Влаго беше израснал с кучета и обикновено се оправяше с породите, но с Г-н Каприз просто не знаеше откъде да започне. Затова реши да отговори откровено.
	— Комбинация от всички възможни? — предположи той.
	Г-жа Охол се засмя и смехът й прозвуча поне шестдесет години по-млад от собственичката си.
	— Съвсем вярно! Майка му беше джобна хрътка, много разпространена порода сред аристократите в стари времена. Една нощ обаче тя се измъкна, а след това чухме ужасно силен и разнообразен лай. Затова се опасявам, че Г-н Каприз е син на много бащи, горкичкият.
	Г-н Каприз извърна към Влаго очи, които издаваха дълбока емоция и придоби някак напрегнат вид.
	— Непреклон, изглежда Г-н Каприз е притеснен — каза г-жа Охол. — Моля, изведи го в градината. Ония младички чиновници изобщо не го изчакват достатъчно дълго.
	През лицето на главния касиер за миг премина буреносно изражение, но той покорно взе от закачалката една червена каишка.
	Малкото куче започна да ръмжи.
	Непреклон взе също чифт ръкавици от плътна кожа и сръчно ги нахлузи. След това, докато ръмженето подчертано се засилваше, той внимателно вдигна кучето, понесе го под мишница и излезе от стаята без да отрони и дума.
	— Значи така, вие сте прословутият Пощенски началник — продължи г-жа Охол. — Самият златен мъж. Виждам обаче че тази сутрин не носите златния си костюм. Приближете се, скъпо момче. Дайте да ви огледам на светло.
	Влаго пристъпи напред и старата дама с мъка се изправи на крака с помощта на два бастуна с дръжки от слонова кост. След това тя рязко пусна единия бастун, сграбчи брадичката на Влаго и започна да го оглежда внимателно, като въртеше главата му насам-натам.
	— Хм, да — каза тя, като отстъпи назад. — Точно, както предполагах…
	Вторият бастун се стрелна, закачи краката на Влаго и го просна по гръб като пречупена сламка. Докато той лежеше зашеметен на дебелия килим, г-жа Охол продължи размишленията си триумфално.
	— Вие сте крадец, измамник, шмекер и изобщо изпечен мошеник! Признайте си!
	— Не съм! — Влаго успя да възрази слабо.
	— Също и лъжец — допълни г-жа Охол ведро. — А вероятно и самозванец! О, хич не си хабете невинната физиономия за мен! Убедена съм, че вие сте абсолютен шарлатанин, сър! Не бих ви поверила дори задачата да ми донесете кофа вода, ако гащите ми вземат че пламнат!
	След това тя здраво сръга Влаго в ребрата.
	— Е хайде де, цял ден ли ще се излежавате? — сопна му се старицата. — Ставайте, човече. Все пак, не съм казала, че не ми _допадате_!
	Влаго внимателно се изправи на крака, но главата му още се въртеше.
	— Дайте си ръката, г-н Мустак. Пощенски началник, значи? Ама си ви бива! Дайте я тук!
	— Какво? О… — Влаго пое ръката на старицата. Все едно сграбчи студен пергамент.
	Г-жа Охол се изсмя.
	— Ама, разбира се, същото непоклатимо, вдъхващо доверие ръкостискане, което беше овладял и покойният ми съпруг. Никой честен човек не може да докара чак толкова честно ръкостискане. Не мога да си обясня, как тъй чак сега попадате във финансовия сектор.
	Влаго се огледа. Бяха сами, прасците го боляха и някои хора просто не можеха да бъдат заблудени. Това тук беше една типична жилава бабка: с набръчкан като на пуйка врат; със солено чувство за хумор; извлича тихо задоволство от умерената жестокост; проявява откровеност, която се заиграва с грубостта, и по-важното, заиграва се със събеседника; държи всички да знаят, че не е някаква „дамичка“; навита на всичко, стига да не изисква да стои стабилно на краката си, а в погледа й се чете: „Мога да си правя, каквото си искам, ’щото съм стара. И освен това немирниците са ми слабост.“. Такива старици не могат да бъдат заблудени, но пък не е и нужно. Влаго се отпусна. Беше такова облекчение поне веднъж да не се налага да се преструва.
	— Поне самозванец не съм — успя да каже той. — Влаго фон Мустак е истинското ми име.
	— Да, личи си, че е име, което не носите по свой избор — съгласи се г-жа Охол и се върна на мястото си. — Въпреки това, вие очевидно разигравате театър и то през цялото време. Седнете, г-н Мустак. Няма да ви ухапя.
	Последната й забележка беше придружена с лукав поглед, който казваше: „Обаче дайте ми половинка джин и пет минути да си намеря зъбите и ще видим какво може да се направи по въпроса!“. Тя посочи стола пред себе си.
	— Сериозно? Аз пък помислих, че очаквате да ви се махна от главата — заяде се Влаго.
	— Че защо да очаквам такова нещо?
	— Заради всички епитети, с които ме описахте.
	— Е, да, но не съм казала, че това ви прави лош човек — уточни г-жа Охол. — Г-н Каприз също ви харесва, а той отлично умее да преценява хората. Освен това, вие наистина свършихте чудесна работа с пощата, точно както казва Хавлок.
	Г-жа Охол се протегна зад себе си и дръпна голяма бутилка джин върху бюрото.
	— Питие, г-н Мустак?
	— Ъъ, не по това време.
	— На мен времето ми е оскъдно, сър, но за щастие джинът е в изобилие — Влаго я наблюдаваше как налива почти смъртоносна доза джин във водна чаша. След това тя вдигна чашата си и попита: — Имате ли си млада дама?
	— Да.
	— Тя знае ли ви що за стока сте?
	— Да. Постоянно й напомням.
	— На нея не й се вярва, а? Какво да се прави, такива са влюбените жени — въздъхна г-жа Охол.
	— Не мисля, че това особено я тревожи. Тя не е… типично момиче.
	— Аха, умее да се взира чак в дълбините на душата ви, предполагам? Или по-скоро, в дълбините на душата, която държите подръка, та хората да има в какво да се взират. Хората като вас… — тя направи пауза. — Хората като нас, винаги имат на разположение поне една съкровена същност, която да задоволява интереса на натрапниците, не е ли така?
	Влаго реши да не й отговаря. Да разговаря с г-жа Охол беше като да стои пред вълшебно огледало, което го оголва до кокал. Вместо това отвърна просто:
	— Тя общува предимно с големи.
	— О? Грамадни глинени мъже, на които може да се вярва безрезервно, но които нямат абсолютно нищо, с което да докажат, че са мъже? Интересно, тогава какво ли търси тя у вас, г-н Мустак? — старицата размаха жълтав пръст в негова посока.
	Устата на Влаго зяпна.
	— Явно търси контраст — довърши тя и го потупа по ръката. — А ето че сега Хавлок ви изпраща тук, да ми казвате как да си управлявам банката. Можете да ме наричате Топси.
	— Ами, то, аз…
	Да й казвам как да си управлява банката? За нищо такова не е ставало въпрос.
	Топси се наведе напред.
	— Да знаете, аз лично нямах нищо против Шуши — каза тя, като леко снижи глас. — Приятно девойче, макар и с кравешки интелект. При това не беше първата. Никак даже. Аз самата някога бях любовница на Джошуа.
	— Нима? — Влаго не си правеше никакви илюзии, че има начин да избегне този разказ.
	— О, да. В ония времена хората бяха много по-толерантни. Всичко беше уредено и съвсем приемливо. Аз се срещах с жена му на чай веднъж месечно, за да съставим графика му и тя винаги казваше колко се радва, че се намира някой да го махне от главата й от време на време. Естествено, в онези години от любовницата се очакваше да има известна класа — тя въздъхна. — Сега изглежда е достатъчно да може да се върти около прът с главата надолу.
	— Стандартите падат навсякъде — съгласи се Влаго.
	Не беше лъжа. Наистина падаха.
	— С банките положението е подобно — продължи Топси, сякаш разсъждаваше на глас.
	— Извинете?
	— Искам да кажа, че макар крайната цел да не се е променила, малко повече стил по пътя към целта не би бил излишен, не мислите ли? Необходим е усет, изобретателност. Необходима е пълноценна работа, а не голо функциониране. Хавлок казва, че разбирате от тези неща — тя погледна Влаго въпросително. — Все пак, вие сте човекът, който превърна пощата в нещо почти легендарно, нали? Хората си сверяват часовниците по експреса от Генуа. А по-рано си сверяваха календарите.
	— Семафорите все още работят на загуба — призна Влаго.
	— Изумително ниска загуба, докато в същото време обогатяват човешкия род по толкова много начини. Освен това съм убедена, че данъчните инспектори на Хавлок не пропускат да приберат своето. Вие имате дарбата да вдъхновявате хората, г-н Мустак.
	— Е, ами, аз… ами, предполагам, че е така — измънка Влаго. — Това което знам със сигурност е, че ако искаш да продаваш наденички, първо трябва да накараш хората да си ги представят как цвърчат.
	— Много добре, отлично — съгласи се Топси. — Но нали сте наясно, че колкото и умело да пробутвате на хората цвърченето, от което им потичат лигите, в някакъв момент ще трябва да им осигурите и истинските наденички? — при това тя му намигна по начин, заради който по-млада жена би могла да бъде арестувана.
	— Впрочем, ако не се лъжа, бях чула, че самите богове са ви посочили къде да намерите съкровището, с което възстановихте сградата на пощата. Какво се случи всъщност? Можете да си кажете всичко на Топси.
	Влаго прецени, че наистина можеше да й каже и забеляза, че макар косата й да бе почти изцяло сива и оредяваща, все още се забелязваше лек оранжев отенък, който трябва да е бил ярко червен в миналото.
	— „Съкровището“ всъщност бяха парите, които бях свил от разни хора през годините — призна той.
	Г-жа Охол плесна с ръце.
	— Чудесно! Бива си го номерът! Да, вие сте напълно подходящ. Хавлок винаги е умеел да преценява хората. Той има големи планове за града, както знаете.
	— Да, Подемът, чувах нещо по въпроса.
	— Ще имаме подземни улици и нови докове на пристанището и какво ли не — изреди Топси. — Но за всичко това на управниците им трябват пари. А парите са нуждаят от банки. За съжаление хората са изгубили доверието си в банките.
	— Защо?
	— Най вече, защото банкерите губят парите им. Макар и не винаги умишлено. Напоследък претърпяхме доста тежки удари. Сривът от ’88-а, Сривът от ’93-та, Сривът от ’98-а… макар че той беше по-скоро трус. Покойният ми съпруг отпускаше заеми доста необмислено, така че сега си носим последствията от кредити, които не можем да съберем и от други съмнителни решения. В наши дни в банката си държат парите само шепа мили старици, защото така са свикнали. Така че младичките ни чиновници са все така любезни с тях и до входа все още има месингова купа с вода, от която да пият кученцата на старите дами. Дали ще успеете да направите нещо по въпроса? Опасявам се, че съвсем скоро ще ни се изчерпи запасът от стари дами.
	— Ами, хм, възможно е да измисля нещо — каза Влаго. — Но засега все още съм шокиран от предложението. Аз наистина нямам представа как работят банките.
	— Никога ли не сте влагал пари в банка?
	— Не, не съм _влагал_.
	— Е, как работят според вас?
	— Ами, мисля, че вземат пари от богаташите и отпускат кредити на подходящи клиенти срещу лихва, а после връщат възможно най-малка част от лихвата.
	— Така, а кои са подходящите клиенти?
	— Всеки, който може да докаже, че всъщност няма нужда от пари?
	— О, какъв сте циник. Но като цяло сте схванал идеята правилно.
	— Значи в тая система няма място за бедняци?
	— Не и в банките, г-н Мустак. Нямаме работа с хора, чийто приход е под сто и петдесет долара годишно. Такива като тях си държат парите под дюшеци и в буркани. Покойният ми съпруг винаги казваше, че единственият начин да се изкарват пари от бедните хора, е като се погрижиш да си останат бедни. В професионално отношение той не беше особено приятна личност. Имате ли още въпроси?
	— Как стана така, че вие сте новият председател? — попита Влаго.
	— Председател и управител — гордо го поправи Топси. — Джошуа обичаше да държи всичко в свои ръце. О, да, как само обичаше — добави сякаш на себе си. — Сега аз заемам и двете длъжности, заради едно вълшебна дреболия, наречена „наследяване на петдесет процента от акциите“.
	— Мислех, че за такова вълшебство са нужни петдесет и един процента — отбеляза Влаго. — Дали останалите акционери не биха могли да наложат…
	В дъното на помещението се отвори врата и влезе висока жена, облечена в бяло. Тя носеше поднос, чието съдържание беше покрито с кърпа.
	— Време е за лекарствата ви, г-жо Охол — каза жената.
	— Нямам никаква полза от тях, сестро! — сопна й се старицата.
	— Знаете, че докторът забрани да пиете алкохол — сестрата погледна Влаго строго, сякаш го обвиняваше, че разнася няколко бутилки със себе си. — Тя наистина не трябва да пие.
	— Е, аз пък не искам никакви доктори — г-жа Охол намигна на Влаго заговорнически. — Моите тъй наречени заварени деца плащат за това лечение, можете ли да си представите? Наумили са си да ме отровят! И разправят на всички, че съм се побъркала…
	На вратата някой почука, не толкова, за да получи разрешение да влезе, а да оповести, че влиза. Г-жа Охол сграбчи арбалетите светкавично и вече ги беше извъртяла, когато вратата се отвори.
	Г-н Непреклон влезе с Г-н Каприз под мишница. Палето все още ръмжеше.
	— Казах да чукаш пет пъти! — извика му г-жа Охол. — Ами ако бях наринала Г-н Каприз?! Не можеш ли да броиш?
	След това тя зачурулика на кучето, което всеки момент щеше да се пръсне от радост, че вижда някого, от когото е било разделено цели десет минути.
	— Къде ми е малкото капризче? Ти добро момче ли си ми? Той добро момче ли беше, г-н Непреклон?
	— О, да, мадам. Извънредно — дори сладолед с вкус на змийска отрова не би могъл да бъде по-смразяващ от гласа му. — Мога ли вече да се върна към задълженията си?
	— Г-н Непреклон смята, че аз идея си нямам как се управлява банка, нали Г-н Каприз? Какъв ни е глупав той, нали? Да, г-н Непреклон, свободен сте.
	Влаго си припомни една стара поговорка от Бхангбхангдук: „Когато една старица злослови с кучето си, кучето е обречено да се превърне в нечий обяд.“ Изглеждаше удивително подходяща за случая, а случаят беше такъв, че му се щеше да си плюе на петите.
	Той се изправи.
	— Радвам се, че се запознахме, г-жо Охол. Аз ще… обмисля всичко.
	— А вече срещнал ли се е с Хюбърт? — въпросът й изглежда беше насочен към кучето. — Непременно трябва да се види с Хюбърт преди да си тръгне. Опасявам се, че финансите са му малко мътни. Непременно го заведете при Хюбърт, г-н Непреклон. Хюбърт умее да обяснява отлично.
	— Щом настоявате, мадам — отвърна Непреклон, като гледаше кучето кръвнишки. — Сигурен съм, че веднъж щом Хюбърт му обясни паричния поток, финансите вече няма да са му само малко мътни. Моля, последвайте ме, г-н Мустак.
	Докато слизаха по стълбите, Непреклон се беше умълчал. Повдигаше едрите си ходила внимателно, все едно се опитваше да избегне пръснати по пода кабърчета.
	— Г-жа Охол е жилава мила старица, нали? — наруши мълчанието Влаго.
	— Струва ми се, че е прието хората като нея да се наричат „големи образи“, сър — отвърна Непреклон без ентусиазъм.
	— Обаче компанията й може да изтощи човек, а?
	— Ще се въздържа от коментар, сър. Г-жа Охол притежава петдесет и един процента от акциите на моята банка.
	_Неговата_ банка, отбеляза Влаго на ум.
	— Странно. На мен тя ми каза, че е наследила петдесет процента.
	— И кучето — отвърна касиерът. — Кучето притежава един дял, наследство от сър Джошуа, а г-жа Охол притежава кучето. Покойният сър Джошуа се радваше на чувство за хумор, което както разбирам, е минавало за дяволито.
	И ето че сега кучето притежава част от банката, помисли Влаго. Семейство Охол явно са големи веселяци.
	— Не се изненадвам, че на вас това не ви се струва забавно, г-н Непреклон.
	— За щастие, на мен нищо никога не ми се струва забавно — отвърна Непреклон, тъкмо когато стигнаха подножието на стълбите. — Аз съм напълно лишен от чувство за хумор. Напълно. Това е физиологично състояние. Имам синдром на Нихтвесел-Безмайтапен, който по някаква необяснима причина, се приема за злочесто заболяване. Аз от своя страна го приемам като истински дар. Щастлив съм да заявя, че гледката на човек с наднормено тегло, който се подхлъзва върху бананова кора за мен не е нищо повече от нещастен случай, който подчертава нуждата да внимаваме къде изхвърляме отпадъците си.
	— А опитвал ли сте… — подхвана Влаго, но Непреклон вдигна ръка.
	— Моля ви! Както вече казах, аз не считам, че този синдром е недостатък. Напротив, дразня се, когато хората веднага си правят такъв извод! Моля, не се чувствайте длъжен да търсите начин да ме разсмеете, сър! Ако бях лишен от крака, щяхте ли да се опитвате да ме накарате да бягам? И така съм си добре, благодаря ви!
	Той спря пред друга двойна врата, изчака за момент, за да се успокои, и сложи ръце на дръжките.
	— А сега, нека ви покажа къде, ако мога така да се изразя, се върши сериозната работа, г-н Мустак. Това е счетоводният отдел, но аз предпочитам го наричам… — тук той дръпна вратите, които се разтвориха тържествено — … моето малко царство.
	Гледката беше внушителна. И първото нещо, което внушаваше беше: „Така трябва да изглежда Адът в дните, когато не успеят да си запалят огньовете“.
	Влаго прокара поглед по редиците чиновници, привели гръб и пишещи трескаво. Никой не вдигна глава.
	— Тук вътре не разрешавам да се ползват никакви сметала, броилки и други подобни ужасни изобретения, г-н Мустак — обясни Непреклон като го поведе по централната пътека между бюрата. — Човешкият ум е способен на непогрешимост, когато борави с числа. Все пак, ние сме изобретили числата, как може да не успеем да работим с тях? Тук сме изключително взискателни, изключително!
	Той рязко дръпна лист хартия от панерчето с изходящи документи на най-близкото бюро, прегледа го бързо и го остави обратно с кратко изсумтяване, което предаваше или задоволството му, че чиновникът не е допуснал грешка, или разочарование, че не е намерил какво да поправи.
	Листът беше ситно изписан с цифри и вероятно никой смъртен не би могъл да проследи изчисленията толкова бързо, но Влаго не би се обзаложил, че Непреклон не е успял с един кратък поглед да прегледа всеки ред.
	— Тук, в тази стая тупти живото сърце на банката — заяви главният касиер гордо.
	— Сърцето — повтори Влаго безизразно.
	— Тук ние изчисляваме лихви, такси, ипотеки, себестойност и всичко останало в интерес на истината. И не допускаме грешки.
	— Как така? Никога ли?
	— Почти никога. Е, понякога някои служители допускат грешка — призна Непреклон неохотно. — Но за щастие аз проверявам всяко изчисление. На мен не ми се изплъзват никакви грешки, можете да сте сигурен. Грешката, сър, е по-лоша и от грях. Греховете често са въпрос на мнение, гледна точка или дори на исторически период. А грешката е реален факт, който настоява да бъде поправен. Виждам, че внимателно се въздържате да се разсмеете, г-н Мустак.
	— Нима? Искам да кажа, не, нищо подобно — бързо отрече Влаго.
	Беше забравил древната мъдрост: „Ако наблюдаваш някого отблизо, пази се самият ти да не се окажеш под наблюдение“.
	— Но въпреки това сте потресен — не отстъпи Непреклон. — Вие си служите с думи. Казват, че при това си служите с тях умело, но думите са крехки и значението им лесно може да бъде извъртяно от един остър език. Числата са солидни. Вярно, можете да мамите с тях, но не можете да промените същността им. Тройката си е тройка. Не можете да я убедите да стане четворка, с каквото и да я примамвате.
	Някъде в залата прозвуча сподавен кикот, но Непреклон явно не го чу, а продължи.
	— Освен това числата не прощават. Тук работим много, много усърдно, за да изпълним поставените задачи. А ето тук е моето място, в самия център…
	Бяха стигнали до голям стъпаловиден подиум в центъра на помещението. В този момент слабичка жена с бяла блуза и дълга черна пола премина почтително покрай тях и внимателно остави сноп листи върху панерче, което вече беше препълнено. Тя хвърли бърз поглед към Непреклон, който каза само: „Благодаря, г-це Драперия“. Беше твърде зает да демонстрира чудесата на своя подиум, върху който беше поставено полукръгло, сложно на вид бюро, за да забележи изражението, което се изписа по нейното дребничко, бледо лице. Влаго обаче го забеляза и прочете в него хиляди думи, които вероятно бяха записани в нейния дневник и никога, никога нямаше да бъдат споделени със света.
	— Виждате ли? — подкани го касиерът нетърпеливо.
	— Хм? — мисълта на Влаго се беше отклонила към отминаващата жена.
	— Ето тук, виждате ли? — Непреклон седна и се зае да обяснява с емоция, която почти можеше да мине за ентусиазъм. — Чрез тези педали мога да извъртя бюрото си към всяко кътче в залата! Имам пълен кръгозор върху малкия си свят. Нищо не убягва от погледа ми!
	Той почна да натиска педалите свирепо и целият подиум се завъртя на оста си.
	— Освен това, мога да се въртя с две различни скорости, благодарение на това гениално…
	— Да, виждам, че почти нищо не ви убягва — съгласи се Влаго, докато г-ца Драперия си сядаше на мястото. — Но не ми се иска да ви отвличам от работата ви.
	Непреклон погледна препълнения входящ панер и сви рамене.
	— Тази купчинка? Тя изобщо няма да ме затрудни — каза той, а после дръпна спирачката на подиума и се изправи. — За мен е много важно да разберете какво всъщност правим тук, защото сега ще се наложи да ви заведа при Хюбърт — при това той леко се изкашля.
	— Т.е. да разбирам, че Хюбърт не се вписва в това, което обичайно правите тук? — Влаго се обърна и тръгна към външния коридор.
	— О, убеден съм, че той е ръководен от добри намерения — каза Непреклон и остави думите си да увиснат така като примка.
	В главната зала на банката цареше тържествена тишина. По гишетата се виждаха няколко души, една възрастна дама наблюдаваше кученцето си, докато то пиеше вода от месинговата купа до вратата и всички разменени думи биваха изречени с приглушен глас. Влаго нямаше нищо против парите, те бяха едно от любимите му неща на света, но не разбираше защо за пари трябва да се говори тихо, сякаш са някакъв звяр, който може да се събуди. Ако тук вътре се долавяше гласът на парите, те явно имаха навик да шепнат.
	Главният касиер отвори малка, едва забележима врата зад стълбите, наполовина прикрита от разни цветя в саксии.
	— Моля, стъпвайте внимателно. Подът тук винаги е влажен — каза той и поведе госта надолу по няколко широки стъпала в най-огромната изба, която Влаго беше виждал.
	Елегантни каменни арки поддържаха тавани, украсени с мозайка, които се простираха далеч напред и се губеха в мрака. Навсякъде имаше запалени свещи, а в средата на помещението нещо блестеше и обливаше колоните със синьо-бяло сияние.
	— Това е криптата на храма — обясни Непреклон, като продължаваше да върви напред.
	— Да не искате да кажете, че това място не просто прилича на храм? — изуми се Влаго.
	— Било е построено, за да служи като храм, да, но така и не е било използвано по предназначение.
	— Сериозно? За кой бог?
	— Никой конкретно, както се оказва. Един от кралете на Анкх наредил сградата да се построи преди около деветстотин години, както той се изразил: „За всеки случай“. Доколкото разбирам, това означава, че не е имал някой конкретен бог предвид.
	— Надявал се е някой бог да си хареса мястото?
	— Точно така, сър.
	— Както хората строят къщички за птици и се надяват птиците да се заселят там? — продължи Влаго като се оглеждаше наоколо. — Това е нещо като къщичка за богове?
	Непреклон въздъхна.
	— Вие се изразявате живописно, г-н Мустак, но предполагам, че в случая определението ви е донякъде точно. Така или иначе, идеята на краля не се е осъществила. Първоначално сградата е била ползвана за склад в случай на обсада, после е станала покрит пазар и т.н., докато накрая станала собственост на Джокатело Ла Огол, като компенсация за заем, който Градът не могъл да му възстанови. Всичко е записано в официалната историческа справка. Съешаването е просто чудесно, не намирате ли?
	След доста продължителна пауза Влаго успя да попита:
	— Така ли?
	— Не сте ли съгласен? Доколкото знам, тук то е застъпено повече, отколкото където и да било другаде в града.
	— Нима? — Влаго се огледа нервно. — Само в определени часове ли може да се наблюдава?
	— В рамките на работното време, разбира се, но допускаме и групи с предварителна уговорка.
	— Знаете ли, опасявам се, че смисълът на този разговор някак ми се изплъзна…
	Непреклон посочи към тавана.
	— Говоря за съединяването на сводовете, разбира се. Начинът, по който се срещат тук е уникален.
	— О! Така ли? Ясно! — отдъхна си Влаго. — Да знаете, никак няма да се изненадам, ако повечето хора изобщо нямат представа за това.
	И тогава Влаго видя Глупър, който сияеше сред арките.


>	Глава 3
#	Глупър — Същински Хюбърт — Един огромен дюшек — Наблюдения върху туризма — Гладис приготвя сандвич — Отдел „Задънени улици“ — Потомството на г-жа Охол — Многозначително послание — План за бягство — Още по-многозначително послание, със сигурност по-многозначително от първото — Г-н Мустак се качва на погрешната карета

	Влаго беше виждал сложни, преплетени стъкленици и преди и всеки път се беше възхищавал на умението на хората, които ги бяха изработили. Беше се възхищавал като човек, който умее да плете единствено думи. Това което виждаше пред себе си, трябва да беше дело на някои от най-големите майстори в света. В няколко свята дори. Стъклари, които вероятно са продали душите си и са се поклонили на тъмни идоли в замяна на умението да извиват стъклото в спирали и необичайни съдове с форми, които изглеждаха едновременно съвсем близо, но и доста далече. Живописните стъкленици бяха пълни с вода, която клокочеше, гъргореше и се плискаше из тях. Във въздуха се усещаше солена миризма.
	Непреклон потупа Влаго, посочи към дървена стойка за шапки, която никак не си беше на мястото там, и безмълвно му подаде дълъг, жълт, непромокаем шлифер и шапка от същата материя. Той самият вече беше навлякъл същото защитно облекло и беше измъкнал отнякъде чадър.
	— Заради баланса на плащанията — обясни касиерът, докато Влаго се бореше с шлифера. — Никога не успява да се справи с него.
	Отнякъде се чу трясък и ги обляха пръски вода.
	— Това имам предвид — добави Непреклон.
	— За какво точно служи това? — попита Влаго.
	— Дявол го знае — отвърна Непреклон и повиши глас. — Хюбърт? Имаме посетител.
	Плясъкът на нечии стъпки постепенно се усили и иззад стъкларията се появи фигура.
	Дали е справедливо или не, но Хюбърт е име, което хората са свикнали да свързват с определен външен вид. Влаго веднага би се съгласил, че съществуват и високи, стройни мъже на име Хюбърт, но този конкретно екземпляр отговаряше точно на образа, обичайно свързван с името му — нисичък и закръглен. Косата му обаче беше червена, което според наблюденията на Влаго, не беше обичайно за същинския Хюбърт. Тя беше гъста и израстваше направо нагоре от главата му, като клонки на храст. Десетина сантиметра над повърхността на главата косата беше отрязана, очевидно с градинска ножица и нивелир. Беше така подравнена, че върху нея спокойно можеше да се поставят чинийка и чаша.
	— Посетител? — попита Хюбърт нервно. — Чудесно! Не ни посещават често тук долу!
	Хюбърт носеше дълга бяла манта и джоба на гърдите му беше препълнен с моливи.
	— Нима? — удиви се Влаго.
	— Хюбърт, това е г-н Мустак — представи го Непреклон. — Той е тук, за да… се запознае с работата ни.
	— Аз съм Влаго — каза Влаго и пристъпи напред, окачил най-топлата си усмивка и протегнал ръка.
	— О, прощавайте. Трябва да закачаме шлиферите по-близо до входа — каза Хюбърт.
	Той огледа ръката на Влаго сякаш беше някакво вълнуващо устройство и после я стисна предпазливо.
	— Опасявам се, че не идвате в най-добрия момент, Г-н Муфтак — извини се той.
	— Нима? — попита Влаго, все още широко усмихнат.
	Как може човешка коса да стои така изправена нагоре, умуваше той. Дали ползва лепило или нещо подобно?
	— Хюбърт, г-н Мустак е пощенският началник — каза Непреклон.
	— Така ли? Аха. Аз не излизам много от мазето тия дни — каза Хюбърт.
	— Нима? — любезно се поинтересува Влаго. Усмивката му почваше леко да се вдървява.
	— Не. Виждате ли, остава ни съвсем малко да постигнем съвършенство. Смятам, че почти сме успели…
	— Г-н Хюбърт смята, че това… устройство може да показва бъдещето като същинска кристална топка — обясни Непреклон и завъртя очи.
	— Възможните варианти на бъдещето. Дали г-н Мусташ ще иска да види една малка демонстрация? — попита Хюбърт, тресящ се от ентусиазъм и настървение.
	Човек трябва да имаше сърце от камък, за да му откаже, така че Влаго се постара да изглежда сякаш в момента се изпълнява най-съкровената му мечта.
	— С удоволствие — заяви той. — Но какво точно прави устройството?
	Влаго не успя да забележи признаците навреме. Хюбърт сграбчи реверите на на сакото си, сякаш се канеше да държи реч и се изпъчи, завладян от копнежа да общува или поне да говори дълго време, което за него беше същото нещо.
	— Глупър, както го наричаме ние, е, цитирам: „аналогова машина“. Той решава математически задачи, като ги разглежда не във вид на числова операция, а като ги представя в аналогична форма, която ние можем да манипулираме. В този случай паричният поток и неговият ефект върху нашето общество са превърнати във воден поток, преминаващ през стъклена матрица — това е Глупър. Геометричната форма на определени съдове, работата на вентилите и гениалните — нищо, че аз сам така си ги определям — накланящи се кофи и задвижвани от дебита витла, позволяват на Глупър да симулира доста сложни транзакции. Можем също да променяме началните условия, така че да проучим закономерностите, присъщи на системата. Например, можем да разберем какво би се случило, ако работната ръка в града намалее на половина, като регулираме само няколко клапана, вместо да се налага да излезем на улиците и да избием половината население.
	— Отлично решение, браво! — извика Влаго отчаяно и почна да ръкопляска.
	Никой не се включи и той натика ръце в джобовете си.
	— Ъм, може би предпочитате не толкова драматична демонстрация? — предложи Хюбърт.
	Влаго се съгласи с кимване.
	— Да, покажете ми… покажете ми какво става, когато на хората им писне от банките — предложи той.
	— А, да, това ни е добре познато! Игор, зареди програма пет! — последната забележка Хюбърт извика към някаква фигура, скрита сред стъклената гора.
	Последва звук от завъртане на скърцащи болтове и бълбукане, съпровождащо допълването на няколко резервоара.
	— Игор? — учуди се Влаго. — Имате си Игор?
	— О, да — потвърди Хюбърт. — От там идва тази чудесна светлина. Те умеят да складират мълнии в стъкленици! Но нека това не ви тревожи, г-н Мущрак. Само защото съм наел Игор и работя в подземие, това не означава, че съм някакъв луд учен, ха ха ха!
	— Ха ха — съгласи се Влаго.
	— Хааааа хахаха — продължи Хюбърт — Хахахахахах!! Мхуахахахахахаха!!!!!…
	Непреклон го тупна по гърба. Хюбърт се закашля.
	— Съжалявам, това е от въздуха тук долу — измънка той.
	— Изглежда много… сложна, тази ваша машина — Влаго се постара да върне разговора към по-нормален тон.
	— Ъъ, да — съгласи се Хюбърт, леко смутен. — Постоянно правим подобрения. Например поплавъци, гениално свързани с пружинни прегради на преливници, намиращи се някъде другаде из Глупър, позволяват промяната в нивото на една колба автоматично да променя потока на няколко други места в системата…
	— А за какво служи това — Влаго посочи случайна кръгла стъкленица, окачена сред тръбите.
	— Клапа на Лунните фази — бързо отговори Хюбърт.
	— Луната влияе на начина, по който се движат парите?
	— Нямаме представа. Възможно е. Климатът определено оказва влияние.
	— Нима?
	— Със сигурност — засия Хюбърт. — Откриваме нови влияния всеки ден. О, да, няма да намеря покой, докато моята чудесна машина не е в състояние да имитира съвсем точно всеки елемент от икономическия цикъл на нашия велик град.
	Някъде звънна камбанка и Хюбърт се обърна към Игор.
	— Благодаря, Игор! Пускай!
	Нещо изтрака и в по-големите тръби се завихри и разпени оцветена вода. Хюбърт извиси едновременно глас и дълга показалка.
	— Така, ако намалим общественото доверие в банковата система — наблюдавайте тази тръба тук — ще забележите изтичане на парите в брой от банките към колба двадесет и осем, в момента обозначаваща Скривалището под дюшека. Дори доста заможните хора не желаят да изгубят контрол върху парите си. Виждате ли как дюшекът се запълва или по-скоро… издува?
	— Това ще да са доста дюшеци — съгласи се Влаго.
	— Аз предпочитам да си го представям като само един дюшек, висок към половин километър.
	— Нима? — възкликна Влаго.
	Шляп! Някъде се отвориха клапи и водата се втурна по нов път.
	— Сега, виждате ли как заемите от банките пресъхват, понеже парите са пренасочени към дюшеците?
	Бълбук.
	— Наблюдавайте резервоар единадесет ето там. Това означава, че развитието на бизнеса се забавя… още малко, още малко…
	Кап-кап.
	— Сега погледнете кофа тридесет и четири. Накланя се, накланя се… ето на! Между другото, скалата в ляво от колба седемнадесет показва сриващия се бизнес. А сега, забележете как колба девет почва да се пълни. Това са просрочените ипотеки. Колба седем демонстрира изгубените работни места. И в този момент клапанът на колба двадесет и осем се отваря, което ще рече, че хората изваждат парите, скътани по дюшеците.
	Флоп.
	— Но вече не е останало нищо за купуване. Така че колба единадесет също пресъхва…
	Кап-кап.
	С изключение на отделно бълбукане, движението на водата като цяло престана.
	— И се оказваме в положение, от което няма мърдане, защото сме си застъпили собствените ръце, един вид — заключи Хюбърт. — Няма работа, хората без спестявания страдат, заплатите са ниски, фермите запустяват, подивели тролове се втурват надолу от планините…
	— Те вече са тук — прекъсна го Влаго. — Някои от тях дори работят в градската стража.
	— Сигурен ли сте? — попита Хюбърт.
	— О, да. Имат си шлемове и всичко. Виждал съм ги.
	— В такъв случай вероятно ще им се прииска да се втурнат обратно към планините. Аз на тяхно място, така бих направил.
	— Смятате, че това може да се случи наистина? — попита Влаго. — Една камара тръби и кофи могат да предскажат такова нещо?
	— Те са внимателно отнесени към реалните събития, г-н Мущрак — отвърна Хюбърт, явно засегнат. — Съотношението е в основата на всичко. Например, установен факт е, че в условия на национална криза, дамските подгъви се качват нагоре.
	— Имате предвид…? — започна Влаго без да има представа как да довърши изречението.
	— Дамските рокли и поли стават по-къси — обясни Хюбърт.
	— И това причинява национална криза? Сериозно? Колко високо се качват тия подгъви?
	Г-н Непреклон прочисти гърло.
	— Г-н Мустак, може би е най-добре да тръгваме — предложи той. — Ако вече сте се наситил на гледката, предполагам нямате търпение да излезем от тук.
	Той едва забележимо наблегна на „излезем“.
	— Какво? О… да — съгласи се Влаго. — Най-добре да вървим. Благодаря, Хюбърт. Това беше крайно образователно преживяване.
	— Само да можех да се отърва от течовете — каза дребосъкът, явно оклюмал. — Заклевам се, цялата система е херметически затворена, но никога не приключваме със същото количество вода, с което сме започнали.
	— Естествено, Хюбърт — възкликна Влаго и го потупа по рамото. — Това е защото сте толкова близо до съвършенството!
	— Така ли? — очите на Хюбърт се разшириха.
	— Разбира се. Всеки знае, че в края на седмицата човек никога не разполага с толкова пари, колкото е очаквал да има. Това е всеизвестен факт!
	Лицето на Хюбърт засия от удоволствие. Топси беше права, каза си Влаго. Наистина имам подход към хората.
	— И ето че сега Глупър демонстрира тази закономерност! — задъха се от вълнение Хюбърт. — Ще развия труд по въпроса!
	— Или можете да се потрудите върху развитието на въпроса! — предложи Влаго и разтресе ръката му топло и енергично. — Добре, г-н Непреклон, да тръгваме.
	Когато вече се изкачваха по главните стълби Влаго попита.
	— Какъв роднина се пада Хюбърт на г-жа Охол?
	— Племенник — каза Непреклон. — Вие откъде…
	— Хората са ми интересни — отвърна Влаго и се усмихна в себе си. — Пък и забелязах червената коса, разбира се. Защо г-жа Охол държи онези арбалети на бюрото си?
	— Те са неотчуждаема семейна ценност. Вървят с наследството — излъга Непреклон.
	Беше умишлена, нагла лъжа и той явно не се опитваше да прикрие факта, че лъже.
	Семейна ценност. Освен това тя спи в офиса си. Вярно, придвижва се трудно, но това е нещо, което хората предпочитат да правят у дома си. Тя няма намерение да подаде нос от стаята. Постоянно е нащрек. И внимателно избира кого да пусне при себе си.
	— Имате ли някакви интереси, г-н Непреклон?
	— Върша работата си с внимание и усърдие, сър.
	— Да, но какво правите вечер?
	— Проверявам повторно всяко салдо, изчислено през деня, сър. Намирам смятането крайно… удовлетворително.
	— И умеете да смятате отлично, нали?
	— По-добре, отколкото можете да си представите.
	— Значи, ако спестявам по деветдесет и три долара и четиридесет и седем цента на година в продължение на седем години при съставна лихва два процента и четвърт, колко…
	— 835.13 долара, изчислени веднъж годишно, сър — отвърна Непреклон спокойно.
	Така. И на два пъти знаеше точно колко е часът, помисли си Влаго. Без да има нужда от часовник. Наистина е добър с числата. Почти нечовешки добър…
	— Не почивате ли понякога? — продължи Влаго на глас.
	— Миналото лято се включих в пешеходна обиколка на главните банки в Юбервалд, сър. Беше изключително информативно занимание.
	— Това трябва да е отнело седмици. Радвам се, че сте успели да се откъснете от работата си за толкова време.
	— О, не беше трудно. Г-ца Драперия, нашият старши чиновник, ми пращаше ежедневно кодирани семафорни съобщения с финансовите резултати от деня. Аз ги преглеждах по време на десерта след вечеря и успявах незабавно да й отговоря със съвети и инструкции.
	— Г-ца Драперия е ценен ваш служител?
	— Несъмнено. Тя изпълнява задълженията си много прилежно.
	Той замълча за момент. Бяха достигнали върха на стълбата. Тогава касиерът се извъртя и погледна Влаго право в лицето.
	— Работил съм тук цял живот, г-н Мустак. Бъдете предпазлив със семейство Охол. Г-жа Охол е най-добрата сред тях. Чудесна жена. Останалите… са свикнали да получават, това което искат.
	Старо семейство, стари пари. Такъв тип семейство, значи. Влаго усети далечен копнеж като песен на чучулига далече в небето. Старите му навици понякога подаваха глава и опитваха да го изкушат. Например, когато видеше на улицата чужденец, понесъл карта на града в пълно недоумение, който просто си просеше да бъде лишен от парите си по някакъв услужлив и непроследим начин.
	— Дотам, че да са опасни? — попита той.
	Непреклон изглежда счете този откровен въпрос оскърбителен.
	— Те не са свикнали да бъда разочаровани, сър. Опитаха се да изкарат г-жа Охол луда.
	— Така ли? — искрено се учуди Влаго. — В сравнение с кого?


	Вятърът духаше през град Голяма Зелка, чиито жители обичаха да го наричат Зеленото сърце на равнините.
	Беше наречен Голяма Зелка, защото беше дом на най-голямата зелка в света и гражданите му не страдаха от излишно въображение, когато ставаше въпрос за измисляне на имена. Хората изминаваха мили, за да видят това природно чудо. Те се разхождаха из бетонния му интериор, надничаха през прозорците му, купуваха разделители за книги с формата на зелеви листа, зелево мастило, зелеви ризи, кукли Капитан Зелка, музикални кутийки, внимателно изработени от карфиол и алабаш, които изпълняваха мелодията на „Песен на любителя на зеле“, зелево сладко, пиво от къдраво зеле, пури, направени от съвсем нови сортове зеле, които местни девици навиваха върху бедрата си, вероятно, понеже така им беше по-удобно.
	И, естествено, вълнуващите атракции на парк Зелев Свят също не бяха за изпускане. Там малките деца имаха уникалния шанс да се разкрещят ужасени при вида на огромната глава на Капитан Зелка и неговите приятели Били Броколи и Клоуна Карфиол. По-възрастните бяха добре дошли да посетят Института за проучване на зелето, който винаги беше покрит със зелен плащ. Растенията в близост до института изглеждаха някак необичайни, а понякога дори се обръщаха след минувачите.
	И накрая… какъв по-добър начин да запечаташ ден, изпълнен с толкова вълнения, от позирането за снимка пред облечен в черно мъж и неговия иконограф. Мъжът снимаше щастливите семейства и им обещаваше да изпрати цветен портрет в рамка направо в домовете им срещу нищо и никакви три долара, включващи опаковка и доставка. Само един долар депозит, покриващ разходите, сър, и позволете да кажа, мадам, какви великолепни деца имате, същински съкровища, явно на вас са се метнали и споменах ли, че ако не сте доволни от портрета в рамка, тогава просто не ми изпращайте остатъка от сумата и дума няма да чуете от мен?
	Пивото от къдраво зеле беше наистина добро, а и една майка никога не може да се насити на ласкателства относно децата си и вярно, че зъбите на мъжа изглеждаха много странно, сякаш имаха намерение да избягат от устата му, но пък никой не е съвършен и какво толкова има да губим?
	Всичко, което можеха да изгубят беше един долар и те всички се връзваха. Който е казал, че не може да се заблуди честен човек, явно сам не се числи сред честните хора.
	Някъде към седмото семейство един стражник почна да проявява интерес, така че мъжът в черно с подчертано внимание записа последното име и адрес и се изгуби в някаква странична уличка. Захвърли счупения иконограф върху камарата боклуци, където го беше намерил — беше евтин модел и духчетата отдавна се бяха изпарили — и се канеше да отпраши през полята, когато видя вятърът да подхвърля някакъв вестник.
	За човек, оцеляващ благодарение само на собствената си находчивост, един вестник е цяло съкровище. Ако го натикаш под ризата си, вятърът не брули толкова остро. Можеш да го използваш да подкладеш огъня. За прекалено претенциозните вестникът спестява търсенето на репеи и други растения с широки, меки листа. А в краен случай, дори можеш да го прочетеш.
	Тази вечер се беше надигнал лек бриз. Мъжът прегледа първата страница на вестника набързо и го натика под жилетката си.
	Зъбите му се опитаха да му подскажат нещо, но той никога не ги слушаше. Човек можеше да полудее, ако вземеше да обръща внимание на всичко, което плещят зъбите му.


	Когато се върна в пощата, Влаго потърси семейство Охол в справочника „Кое чие е?“. Те действително бяха от категорията на т.нар. „стари пари“, което означаваше, че безчинствата, с чиято помощ бяха натрупали началното си състоянието, бяха извършени толкова отдавна, че вече бяха изгубили историческата си значимост. Странна беше тая работа: ако баща ти е разбойник, правиш всичко възможно това да не се разчуе, но ако пра-пра-пра-прадядо ти е бил пират, търгуващ с роби, държиш всички да знаят тази подробност. Времето превръщаше злодеите в един вид бунтари, което носеше известен чар и не беше нещо, от което човек да се срамува.
	Тяхното богатство беше натрупано преди векове. Основните играчи в настоящия отбор Охол, освен Топси, бяха, първо, нейният девер Марко Охол и съпругата му Капричия, наследница на голям попечителски фонд. Те живееха в Генуа, възможно най-далеч от останалите роднини, което явно беше основна цел на всички в семейство Охол. След това идваха заварените деца на Топси, близнаците Козмо и Пучи, които, ако се вярва на приказките, се бяха родили като достойни членове на рода Охол — вкопчили малките си ръчички във вратлето на другия. Имаше също богато изобилие от братовчеди и всякакъв сорт родственици, които внимателно се дебнеха по между си като хищници. Доколкото Влаго знаеше, традиционният бизнес на семейството бяха банките, но последните поколения, поддържани от сложна мрежа дългосрочни инвестиции и стари попечителски фондове, бяха разширили дейността си, която вече включваше лишаване от наследство и съдене на роднините, явно с огромен ентусиазъм и похвална липса на милост. Той си спомни техни снимки, които беше виждал по светските страници на Таймс. Бяха хванати в момент, когато се качват или слизат от черни карети и не се усмихваха твърде широко, за да не би да им се изплъзне парата.
	Не се казваше нито дума за семейството на Топси. Тя произхождаше от семейство Смут, които явно не бяха достигнали нужния статус за този справочник. Топси Смут… имаше някакъв кабаретен отенък в това име, което Влаго можеше да си представи съвсем лесно.
	В негово отсъствие входящият панер на Влаго се беше препълнил. Бяха все несъществени неща и от него не се очакваше да прави каквото и да било по тях, но ги получаваше заради това проклето последно изобретение, индиговата хартия. Хората му оставяха копия от всичко, а преглеждането им отнемаше време.
	Не че не го биваше да поверява отговорности на подчинените си. Много го биваше даже. Но такава способност изисква в другия край на веригата да има хора, които ги бива да поемат поверените им отговорности. А такива хора нямаше. Просто Пощенската служба някак подтискаше оригиналната мисъл. Пускаш писмата в процепа и толкова. Нямаше място за хора, които изпитваха желание да експериментират, като ги тикат в ушите си, в комина или в клозета. Това нямаше да им бъде от никаква полза…
	Той забеляза от камарата да се подава розово листче със семафорно съобщение и бързо го измъкна.
	Беше от Трънчо!
	Той прочете:
C>
	Успех! Връщане в други ден. Всичко ще се изясни.
@	Т.
C$
	Влаго остави листа внимателно. Той очевидно й липсваше ужасно и тя нямаше търпение да го види отново, но не обичаше да харчи парите на големите ненужно. А и вероятно й бяха свършили цигарите.
	Влаго почна да барабани с пръсти по бюрото. Преди година беше помолил Прелест Дивна Добродуш да стане негова съпруга и тя беше обяснила, че в действителност _той_ ще трябва да стане _неин_ съпруг.
	Вероятно на г-жа Добродуш съвсем скоро щеше да й писне от натоварения график на дъщеря й и щеше лично да организира сватбата им.
	Но както и да го погледнеше, той беше почти женен мъж. А на един почти женен мъж не му трябва да има вземане-даване с хора като семейство Охол. Един почти женен мъж е стабилен, надежден и винаги готов да подаде на почти съпругата си пепелник. От него се очаква да е на разположение за евентуалните си бъдещи деца и да се погрижи детската им стая да е отлично проветрена.
	Той изглади листа със съобщението.
	Щеше да се наложи също да прекрати нощното катерачество. Това зряло ли беше? Разумно ли беше? Той беше ли маша в ръцете на Ветинари? Не!
	Някакъв далечен спомен се раздвижи в ума му. Влаго се изправи и отиде до картотечния си шкаф, който обикновено се стараеше да избягва на всяка цена.
	Заведен под раздел „Марки“, той намери краткия доклад, написан преди два месеца от Станли Хленч, завеждащ отдел „Марки“. Наред с другото, докладът споменаваше нарасналите продажби на марки от един и два долара, които бяха надминали дори очакванията на Станли. Може би употребата на марки като истински пари беше дори по-разпространена практика, отколкото Влаго беше предполагал. Все пак, правителството гарантираше марките, нали така? И бяха толкова удобни за носене. Трябваше да провери колко точно…
	Разнесе се деликатно почукване и в стаята влезе Гладис. Тя крепеше много внимателно чиния сандвичи с шунка. Те бяха съвсем, съвсем тънички, понеже бяха приготвени по уникалния метод на Гладис. Тя слагаше цяло парче шунка между две питки, а после ги пресоваше с огромната си като лопата длан.
	— Предположих, Че Ще Пропуснете Обяда, Пощенски Началник — проехтя гласът й.
	— Благодаря, Гладис — отвърна Влаго.
	— И Лорд Ветинари Е Долу — продължи Гладис. — Казва, Че Не Е Нищо Спешно.
	Сандвичът спря на сантиметър от устните на Влаго.
	— Той е в сградата.
	— Да, Г-н Мустак.
	— Разхожда се наоколо лично? — Влаго усети истински надигащ се ужас.
	— В Момента Се Е Разположил В Отдел „Задънени Улици“, Г-н Мустак.
	— Какво прави там?
	— Чете Писмата, Г-н Мустак.
	Не, помисли си Влаго мрачно, съвсем нищо спешно няма. Ами добре. Аз пък ще си изям сандвичите, които ми е приготвила милата дама голем.
	— Благодаря, Гладис — каза той.
	Когато тя излезе, Влаго извади пинцета от бюрото си, отвори един сандвич и започна да отстранява парченцата разтрошена кост, резултат от смазващата техника на Гладис.
	След малко повече от три минути големът се появи отново и застана търпеливо пред бюрото му.
	— Да, Гладис? — попита Влаго.
	— Негова Светлост Пожела Да Ви Информирам, Че Посещението Му Продължава Да Не Е Спешно.
	Влаго се втурна надолу по стълбите и действително откри Лорд Ветинари седнал в канцеларията на отдел „Задънени улици“*. Беше качил крака на бюрото пред себе си, в ръцете си държеше сноп писма и се усмихваше широко.
	[* Изобретение, с което Влаго беше особено горд. Жителите на Анкх-Морпорк имаха доста директен подход към писането на писма, който можеше да се обобщи така: „Аз знам какво искам да кажа, значи и на теб трябва да ти е ясно“. В резултат в Пощата пристигаха писма адресирани например: „Батко ми, Джон Дългия, пуд мостъ“ или „Гуспужа Смит, ’секи я знай, Кукличкити“. Острите и някак плашещи умове на служителите в отдел „Задънени улици“ с радост приемаха предизвикателството да разгадаят точните адреси в почивката си за чай, като в същото време играеха шах наум.]
	— А, Мустак — поздрави той и развя писмата. — Чудесно занимание! По-забавно от кръстословица! Това особено ми допадна: „Прайбухти татък ’птектъ“. Записах правилния адрес отдолу.
	Той подаде писмото на Влаго. Беше написал: „К. Уислър, пекар, ул. Свинарски хълм 3“.
	— Има три пекарни в града, за които може да се каже, че се намират срещу аптека — обясни Ветинари. — Но само Уислър прави онези не лоши кръгли бухти, които изглеждат сякаш някое куче си е свършило работата на чинията и някак е успяло да сложи глазура отгоре.
	— Отлична работа, сър — поздрави го Влаго със слаб глас.
	В другия край на стаята Франк и Дейв, които си прекарваха времето, като разшифроваха нечетливите, погрешно изписани, погрешно адресирани или чисто и просто налудничави писма, попадащи в отдел „Задънени улици“ всеки ден, наблюдаваха Ветинари с шок и благоговение. В ъгъла Дръмнот изглежда запарваше чай.
	— Необходимо е просто да успееш да се вмъкнеш в ума на изпращача — продължи Ветинари, като разглеждаше писмо покрито с мръсни отпечатъци от пръсти и още нещо, което приличаше на останки от нечия закуска. Накрая добави: — В някои случаи, предполагам, умовете на авторите разполагат с обширно празно пространство.
	— Франк и Дейв успяват да разгадаят пет от всеки шест писма — каза Влаго.
	— Те са истински магьосници — съгласи се Ветинари.
	Той се обърна към мъжете, които се усмихнаха нервно, отстъпиха назад и оставиха усмивките си да висят във въздуха пред тях, като един вид защита.
	— Струва ми се, че им е време за кратка почивка и чаша чай — допълни патрицият.
	Мъжете погледнаха Дръмнот, който наливаше чай в две чаши.
	— Някъде другаде? — предложи Ветинари.
	Никоя експресна доставка не се беше движила по-бързо от Франк и Дейв. Когато вратата хлопна зад тях, Ветинари се обърна към Влаго.
	— Огледахте банката? Какви изводи си направихте?
	— Бих предпочел да си натикам пръста в мелачка за месо, вместо да си имам работа със семейство Охол — призна Влаго. — Сигурно мога да измисля нещо за банката и Монетният двор има нужда от радикални промени. Но една банка трябва да се управлява от някой, който разбира от банки.
	— Хората, които разбират от банки, са я докарали до сегашното й положение — възрази Ветинари. — Ето, аз например, не съм владетел на Анкх-Морпорк, понеже разбирам града. Точно както и банковата ни система, градът може да бъде разбран отчайващо лесно. Аз управлявам този град, защото успявам да го накарам той да разбере мен.
	— Както и аз ви разбрах, когато ми разказвахте за ангелите, помните ли? Думите ви не отидоха напразно. Аз съм нов човек и ще се държа като такъв.
	— Даже до там, че да приемете златистата верига? — попита Ветинари, докато Дръмнот му подаваше чаша чай.
	— Точно така!
	— Направил сте голямо впечатление на г-жа Охол.
	— Тя ме нарече изпечен мошеник!
	— Истинска похвала, щом идва от самата Топси.
	Ветинари въздъхна.
	— Аз, разбира се, не мога да принудя такъв реформиран човек като вас да… — той направи пауза, когато Дръмнот се наведе да му прошепне нещо. — Добре, явно _мога_ да ви принудя, но точно в този случай, мисля, че ще се въздържа. Дръмнот, моля запиши следния текст: „Аз, Влаго фон Мустак, заявявам категорично, че нямам никакво желание, нито намерение да управлявам или да бъда свързан по какъвто и да било начин с управлението на която и да било банка в Анкх-Морпорк. Вместо това предпочитам да отдам вниманието си на по-нататъшното усъвършенстване на пощенската служба и семафорната система“. Остави място за подписа на г-н Мустак и за дата. След това…
	— Вижте, защо е необходимо това… — подхвана Влаго.
	— … продължи отдолу: „Аз, Хавлок Ветинари и прочее, потвърждавам, че действително съм обсъдил бъдещето на Анкх-Морпоркската банкова система с г-н Мустак и безрезервно приемам неговото изрично желание да продължи работата си в Пощенската служба свободно и без никакви пречки и негативни последици“. Разстояние за подпис и т.н. Благодаря, Дръмнот.
	— Защо е нужно всичко това? — попита пак Влаго стъписан.
	— Таймс изглежда подозира, че възнамерявам да национализирам Кралската банка — обясни Ветинари.
	— Да я национализирате? — попита Влаго.
	— Да я открадна — преведе Ветинари. — Нямам идея откъде са тръгнали тези слухове.
	— Предполагам, че дори диктаторите имат врагове? — предположи Влаго.
	— Отлично казано, както винаги, г-н Мустак — отвърна Ветинари и го изгледа остро. — Дай му да подпише меморандума, Дръмнот.
	Дръмнот изпълни нареждането и след това се погрижи да си прибере молива с победоносно изражение. Ветинари се изправи и тръсна робата си.
	— Добре си спомням нашата интересна дискусия относно ангелите, г-н Мустак. И отлично помня как ви обясних, че на човек му се явява ангел само веднъж — каза патрицият сухо. — Не го забравяйте.
	— Явно вълкът все пак си мени нрава, сър — отбеляза Дръмнот, докато вечерната мъгла се носеше по улицата около тях и ги скриваше до кръста.
	— Действително, така изглежда. Но Влаго фон Мустак е човек, който отлично умее да си придава желания външен вид. Сигурен съм, че той самият вярва на всяка своя дума, но човек трябва да прозре под повърхността, за да види истинския Мустак, скрит вътре — честна душа, съжителстваща с великолепен криминален ум.
	— И преди бяхте казал същото за него, сър — каза секретарят, като държеше вратата на каретата отворена. — Но явно окончателно се е поддал на честността.
	Ветинари спря с крак на стъпалото.
	— Така е. Но аз все пак храня известна надежда, породена от факта, Дръмнот, че той отново ти отмъкна молива.
	— Напротив, сър. Този път се постарах да го прибера в джоба си! — възрази секретарят триумфално.
	— Да — потвърди Ветинари и доволно потъна в скърцащата кожа на седалката, докато Дръмнот потупваше джобовете си с нарастващо отчаяние. — Знам.


	Нощем в банката патрулираха пазачи. Те обикаляха коридорите лениво и си подсвиркваха тихо. Бяха спокойни, понеже знаеха, че най-добрите възможни ключалки държат злосторниците настрана, а освен това целият приземен етаж беше покрит с мрамор, по който в притихналата нощ всяка стъпка отекваше като камбана. Някои дремеха прави, с натежали клепачи.
	Но един посетител пренебрегна всички железни ключалки, мина през месинговите решетки, прекоси съвършено тихо издайническите мраморни плочи, премина под самите носове на оклюмалите мъже. Все пак, когато силуетът мина през двойната врата на председателския офис, две стрели от арбалет профучаха през него и се забиха в ценното дърво.
	— Какво пък, нали не си очаквал да се разделя с това тяло тихомълком — каза г-жа Охол.
	НЕ СЕ ИНТЕРЕСУВАМ ОТ ТЯЛОТО ВИ, ГОСПОЖО ТОПСИ ОХОЛ, каза Смърт.
	— От доста време никой не се е интересувал от него — въздъхна Топси.
	ВРЕМЕ Е ЗА РАВНОСМЕТКАТА, ГОСПОЖО ОХОЛ, ЗА ФИНАЛНИЯ ОТЧЕТ.
	— Винаги ли използваш банкови термини в такъв момент? — попита Топси и се изправи. В стола зад нея остана една свита фигура, но това вече не беше г-жа Охол.
	ОПИТВАМ СЕ ДА СЕ СЪОБРАЗЯВАМ С ОБСТАНОВКАТА, ГОСПОЖО ОХОЛ.
	— „Закриване на сметката“ също звучи подходящо.
	БЛАГОДАРЯ. ЩЕ СИ ОТБЕЛЕЖА. А СЕГА Е ВРЕМЕ ДА ДОЙДЕТЕ С МЕН.
	— Явно съвсем на време се погрижих за завещанието си — каза Топси и разпусна бялата си коса.
	ЧОВЕК ВИНАГИ ТРЯБВА ДА ИМА ГРИЖА ЗА ПОТОМСТВОТО СИ, ГОСПОЖО ОХОЛ.
	— Потомството ми? Всички останали Охол могат да ме цунат отзад, господинчо! Добре ги наредих аз. Уха! И сега какво следва, г-н Смърт?
	СЕГА? — повтори смърт. — МОЖЕ ДА СЕ КАЖЕ, ЧЕ СЕГА СЛЕДВА… ОДИТЪТ.
	— Аха. Не може да се мине без него, а? Е, аз пък за нищо не съжалявам.
	ТОВА ЩЕ БЪДЕ ВЗЕТО ПРЕДВИД.
	— Добре, така и трябва — каза Топси.
	Тя хвана Смърт под ръка и го последва през вратите в черната пустиня под безкрайната нощ.
	Малко след това Г-н Каприз се събуди и почна да скимти.


	На следващата сутрин Таймс публикува кратък материал за банковата система. Най-често споменаваната дума в него беше „криза“.
	Ето го на, помисли си Влаго, когато стигна четвъртия абзац. Или по-скоро ето _ме_ на.
C>
	Лорд Ветинари заяви за Таймс:
	— Вярно е, че с разрешението на председателя на банката аз обсъдих с Пощенския началник възможността той да предложи услугите си на Кралската банка в този труден период. Той обаче отклони предложението и с това нещата приключиха. Не е работа на правителството да управлява банки. Бъдещето на Кралската банка на Анкх-Морпорк е в ръцете на нейните директори и акционери.
C$
	И боговете да са им на помощ на всички, допълни на ум Влаго.
	След това той се нахвърли върху панера за входяща поща с настървение. Потопи се в бумащината изцяло, като проверяваше суми, поправяше правопис и тихо си тананикаше, за да заглуши гласа на изкушението. Дойде време за обяд. Гладис се появи с чиния сандвичи със сирене, широки две педи, и с обедното издание на Таймс.
	Предишната нощ беше починала г-жа Охол. Влаго се зачете в статията. Пишеше, че починала в съня си след дълго боледуване.
	Той пусна вестника и се загледа в стената. Тя действително беше изглеждала сякаш се държи само на инат и джин. Но въпреки това беше демонстрирала жизненост и хъс… Е, явно никой не може да се държи вечно. Какво ли щеше да се случи сега? Слава на богове, него това изобщо не го вълнуваше!
	И не му се мислеше какво ли се ще случи с горкия Г-н Каприз. Палето беше изглеждало сякаш едва се крепи на краката си, а сега щеше да му се наложи да търчи много, много бързо.
	Сред последните съобщения, които Гладис му беше донесла, имаше продълговат, явно повторно използван плик, адресиран до Влаго и надписан „ЛИЧНО“ с плътни черни букви. Той го разряза с ножа за хартия и внимателно изтърси съдържанието му в коша, просто за всеки случай.
	От там изпадна сгъната изрезка от вестник. Оказа се вчерашният Таймс с Влаго фон Мустак на първа страница. Лицето му беше оградено в кръг.
	Влаго обърна листа. От другата страна с дребен равен почерк беше написано:
C>
	Уважаемий Господине,
	Пузволих си като малка предпазителна мярка да поверя некои писмени свидетелвствувания на мои доверителни сътрудници. Скоро пак ще се вържа с Вас.
@	приятел
C$
	Чакай малко, чакай малко… Това не можеше да е от приятел. Всеки, когото Влаго считаше приятел, владееше правописа. Трябваше да е някакъв номер, със сигурност. Той нямаше нищо за криене… Е, добре, ако трябваше да е честен, количеството скелети, които потракваха в миналото му, можеха да запълнят цяла крипта и да останат достатъчно за една прилична панаирджийска Къща на ужасите и вероятно за някой зловещ, но все пак забавен пепелник. Но никое от тези минали провинения не беше свързвано с името Мустак. Той внимателно беше избягвал такава връзка. Престъпленията му бяха погребани заедно с Албърт Блещук. Един добър екзекутор знае точно колко въже да отпусне на осъдения, така че да го пусне от единия живот в следващия.
	Нима някой е успял да го разпознае? Но той беше най-малко разпознаваемият човек на света, когато не носеше златния си костюм! Дори в детството му майка му често беше прибирала някое друго дете от училище!
	А когато носеше костюма, хората виждаха само дрехата. Така той се криеше зад очебийния си външен вид…
	Трябваше да е някаква измама. Да, точно така. Старият номер: „Знам какво криеш“. Едва ли имаше човек, който да е достигнал някакво обществено положение, без да е натрупал поне няколко тайни, които няма особено желание да споделя публично. Но пък писмените свидетелвствувания бяха отлично попадение. Целта им беше да изправят човек на нокти и да го накарат да изпитва съмнения. Те говореха, че авторът на писмото знае нещо толкова опасно, че получателят може да реши да му затвори устата завинаги, така че той се е видял принуден да насъска адвокатите си предварително. Ха! И освен това му бяха отпуснали малко време, явно за да го оставят да се пече на бавен огън. Него! Влаго фон Мустак! Е, щяха да видят те — същият огън щеше да изгори и техните глави. Засега той натика писмото в най-долното чекмедже. Ха!
	На вратата се почука.
	— Влез, Гладис — извика Влаго и отново се зае да преглежда входящата си поща.
	Вратата се отвори и зад нея се подаде разтревоженото бледо лице на Станли Хленч.
	— Аз съм, сър. Станли, сър — каза лицето.
	— Да, Станли?
	— Завеждащ отдел „Марки“ в пощенската служба, сър — добави Станли, в случай че беше необходимо да се идентифицира съвсем точно.
	— Да, Станли, знам — отвърна Влаго търпеливо. — Виждам те всеки ден. Какво ще желаеш?
	— Нищо, сър — каза Станли.
	Последва пауза, докато Влаго пригоди ума си към света, пречупен през мозъка на Станли. Станли беше… точен и търпелив като самата смърт.
	— Поради каква причина си дошъл да ме видиш днес тук, Станли? — опита пак Влаго, като произнасяше внимателно всяка дума, така че изречението да е лесно смилаемо за ума на младежа.
	— Долу има един адвокат, сър — обяви той.
	— Но аз едва сега получих заплашителната… — започна Влаго и после се отпусна. — Адвокат? Каза ли защо е тук?
	— Казва, че въпросът е от първостепенно значение. Придружават го двама стражници, сър. И едно куче.
	— Така ли? — каза Влаго спокойно. — Ами, тогава най-добре ги покани горе.
	Той погледна часовника си.
	Таааакааа… Лошо.
	Експресът за Ланкър щеше да отпътува след четиридесет и пет секунди. Той знаеше от опит, че може да се спусне по водосточната тръба за единадесет. Станли в момента слизаше надолу, за да доведе посетителите горе. Кажи го тридесет секунди, приблизително. Важното беше да се махнат от приземния етаж. Да се покатери на отпътуващата карета, да скочи, когато тя забави ход близо до Портата към Главината, да си вземе тенекиената кутия, скрита между подпорите на старата конюшня на улица Дървеняк, да се преоблече и маскира, да прекоси града, да се спре в онова кафене, близо до главния участък на Стражата, и известно време да държи семафорните съобщения под око; да иде до Квачка и пилци, където беше оставил друг сандък на съхранение при Джак „Да-пукна-ако-знам“; да се преоблече, да излезе с малката си чанта и шапката от туид (която скоро да смени с кафявото бомбе, скрито в чантата, за да не би Джак неочаквано да си върне паметта, стимулиран от внезапно придобита сума пари); да свие към района на кланиците, където да влезе в образа на говедаря Джеф и да прекара известно време в огромния вонящ бар Касапски орел, където пътуващите говедари обикновено отпочиваха от пътя. В стражата отскоро имаше вампир, а открай време и върколак. Е, да ги види как ще им хареса да си заврат деликатните носове сред този смрадлив коктейл от тор, страх, пот, карантия и урина. И това беше само миризмата от бара. В кланиците със сигурност щеше да е по-зле.
	След това можеше да изчака до вечерта и да се качи заедно с останалите пияни говедари на някоя от каруците, каращи все още топла тор извън града. Стражата на портите никога не си правеше труда да ги проверява. От друга страна, ако шестото му чувство все още работеше, щеше да поиграе на напръстници с някой пиян нещастник, докато изкара достатъчно пари за малко шишенце парфюм и евтин, но свестен костюм трета употреба, купен от някой невзрачен магазин. После щеше да се оттегли в Пансиона на госпожа Евкразия Еликсирска за почтени работещи мъже, където с накривена шапка и чифт очила с телени рамки щеше да се превърне в господин Сластолюб Наперен, търговец на вълна, който отсядаше в пансиона винаги, когато беше в града по работа и не пропускаше да донесе на домакинята малък подарък, подходящ за жена на нейната официална възраст (която не съвпадаше непременно с реалната). Да, така щеше да е по-добре. Храната у г-жа Еликсирска беше питателна и изобилна. Леглата бяха добри и на човек рядко му се налагаше да споделя легло с някой друг.
	Едва тогава можеше да се замисли за някакви истински планове.
	Целият този сложен план се очерта пред вътрешния взор на Влаго светкавично. Външният му взор обаче попадна на нещо по-неприятно. Долу в двора един полицай се мотаеше между каретите и си бъбреше с кочияшите. Влаго разпозна сержант Фред Колън, чиито задължения изглежда се състояха предимно в безцелно скитане из града и празни приказки със сродни души.
	Стражникът забеляза Влаго на прозореца и му помаха.
	Не, ако сега побегнеше, нещата щяха да станат много сложни и неприятни. Трябваше някак да се измъкне от ситуацията тук на място. Все пак, реално погледнато, той наистина нямаше какво да крие. Просто писмото беше нарушило самообладанието му, нищо повече.
	Когато Станли се върна с посетителите, Влаго седеше на бюрото си и изглеждаше потънал в работа. Станли въведе г-н Въртел, най-именитият, а със своите 351 години вероятно и най-възрастният адвокат в града. Той беше придружен от сержант Ангуа и ефрейтор Нобс, за когото се говореше, че е прословутият върколак, на служба в стражата. Ефрейторът мъкнеше голяма плетена кошница, а сержантът държеше писукащ гумен кучешки кокал и от време на време разсеяно го стискаше, докато той изписука. Ситуацията не изглеждаше толкова зле, но затова пък беше доста странна.
	Разменените любезности звучаха някак неловко в близост до Ноби Нобс и адвоката, от когото се носеше миризма на балсамираща течност. След като приключиха общите приказки, г-н Въртел каза:
	— Г-н Мустак, вчера вие сте посетил г-жа Охол.
	— Да. Докато беше, ъъ, жива — отвърна Влаго, а наум прокле и себе си и незнайния автор на заплашителната бележка. Усещаше, че се държи неадекватно.
	— Не сме тук, за да разследваме убийство, сър — обясни сержантът спокойно.
	— Сигурна ли сте? При дадените обстоятелства…
	— Погрижили сме се да бъдем сигурни — прекъсна го сержантът. — Именно при дадените обстоятелства!
	— Значи тогава не подозирате семейството?
	— Не, сър. Нито пък вас.
	— Мен? — Влаго демонстративно остана със зяпнала уста при това предположение.
	— Знаеше се, че г-жа Охол е доста болна — каза адвокатът. — Вие изглежда изключително сте й допаднал, г-н Мустак. Ето защо тя ви е завещала своето малко кученце, Г-н Каприз.
	— А също и торба играчки, одеалца, карирани палтенца, малки боти, осем каишки, включително една инкрустирана с диаманти и, о, ъм, още доста неща — допълни сержант Ангуа. Тя отново стисна писукащия кокал.
	Влаго рязко затвори уста.
	— Кучето — каза той с глух глас. — Само кучето? И играчките му?
	— Нещо повече ли очаквахте? — попита Ангуа.
	— Изобщо нищо не съм очаквал! — възкликна Влаго и погледна кошницата. От нея се носеше подозрителна тишина.
	— Дадох му едно от малките му сини хапченца — обясни Ноби услужливо. — Те явно го укротяват за известно време. Обаче не действат на хора. Имат вкус на анасон.
	— Всичко това е малко… странно, не мислите ли? Защо е нужното присъствието на стражата? Заради диамантената каишка? И освен това завещанието не се ли чете едва след погребението…
	Г-н Въртел се прокашля. От устата му излетя молец.
	— По принцип е така. Но понеже съм запознат със съдържанието на въпросното завещание, реших, че ще е най-разумно да избързам и да се погрижа за най-…
	Последва дълга пауза. За едно зомби целият живот е постоянна пауза, но в случая той явно търсеше точната дума.
	— … проблемните точки незабавно.
	— Е, да, предполагам, че кученцето има нужда от храна — съгласи се Влаго. — Но не съм предполагал, че…
	— Проблемът, ако можем така да го наречем, са неговите документи — каза г-н Въртел.
	— Проблеми с родословието? — поинтересува се Влаго.
	— Не става въпрос за родословието му — каза адвокатът и отвори куфарчето си. — Може би ви е известно, че покойният сър Джошуа беше завещал на Г-н Каприз един процент от акциите на банката?
	Влаго усети, че го обгръща студеният, черен вихър на прозрението.
	— Да — потвърди той. — Известно ми е.
	— Покойната г-жа Охол от своя страна, му завеща още петдесет процента. Това, според традицията на тази банка, означава, че кучето е новият й председател, г-н Мустак. А вие сте собственик на кучето.
	— Един момент, едно животно не може да притежава…
	— О, напротив, г-н Мустак, напълно е възможно! — увери го Въртел с дълбоко юридическо самодоволство. — Известни са множество прецеденти. Имало е случай магаре да бъде ръкоположено, а също костенурка да бъде назначена за съдия. Явно това се случва по-рядко в по-трудоемките занаяти. Например, не ми е известно някой кон да е работил като дърводелец. Но куче председател на съвет на директорите е доста разпространена практика.
	— Но защо й е да прави такова нещо! Та тя ме познаваше съвсем бегло! — вътрешният му глас обаче възрази: О, познаваше те и още как! Стана й съвсем ясен още щом те видя!
	— Завещанието ми беше продиктувано снощи, г-н Мустак. Присъстваха двама свидетели, а също лекарят на г-жа Охол, който потвърди, че умът й е съвсем бистър, ако и здравословното й състояние да не беше добро — Въртел се изправи. — Накратко, завещанието е съвсем валидно. Никъде не е казано, че трябва да бъде смислено.
	— Но как може едно куче да води заседания? То обикновено се води само по носа си!
	— Предполагам, че се очаква да ги води чрез вас — обясни адвокатът.
	Сержант Ангуа отново стисна пищялката.
	— А какво ще се случи, ако той умре — попита Влаго.
	— О, да, благодаря, че ми напомнихте — г-н Въртел извади някакъв документ от куфарчето си. — Да, ето тук: в такъв случай акциите на кучето ще бъдат разпределени между останалите членове на семейството.
	— Останалите членове на семейството? Какво, неговото семейство? Не мисля, че той държи връзка с роднините си!
	— Не, г-н Мустак — поправи го Въртел. — Членовете на семейство Охол.
	Влаго почувства, че изстива.
	— Колко дълго живее едно куче?
	— Обикновено куче? — попита Ноби Нобс. — Или куче, което стои между наследниците на семейство Охол и богатството им?
	— Ефрейтор Нобс, запазете коментарите за себе си! — сопна му се сержант Ангуа.
	— Прощавай, сержант.
	— Ахъм — ново покашляне освободи пореден молец от устата на Въртел. — Г-н Каприз е свикнал да спи в апартамента на управителя в сградата на банката, г-н Мустак. Вие също ще трябва да спите там. Това е едно от условията на завещанието.
	Влаго се изправи рязко.
	— Не искам да имам нищо общо с това! Това завещание повече прилича на присъда. Човек не може така да командва хората отвъд гроба… добре, вие явно можете, сър, но тя не може да очаква просто да…
	Пореден плик беше измъкнат от куфарчето. Г-н Въртел го подаде с усмивка, която не можеше да вещае нищо добро.
	— Г-жа Охол пожела също да ви предам тази нейна лична, трогателна молба — каза той. — А сега, сержант, мисля, че е време да оставим г-н Мустак сам.
	Те излязоха, но след няколко секунди Ангуа се върна в стаята с бърза крачка и без да каже нито дума или да погледне Влаго, отиде до торбата с играчки и пусна пискащия гумен кокал вътре.
	Влаго отиде до кошницата и повдигна капака. Г-н Каприз го погледна, прозя се, а после се изправи върху възглавничката си на задни лапи и вдигна предните в умолителен жест. Опашката му се завъртя несигурно няколко пъти и огромните му очи се изпълниха с надежда.
	— Хич не ме гледай така, хлапе — отряза го Влаго и му обърна гръб.
	От писмото на г-жа Охол се разнасяше наситен аромат на лавандула и слаб отенък на джин. Тя беше написала със своя прегледен старчески почерк:
C>
	Скъпи г-н Мустак,
	Чувствам, че вие сте благороден, мил човек, който ще съумее да се погрижи за моя малък Г-н Каприз. Моля, отнасяйте се добре с него. Той беше мой единствен приятел в тежки времена. Изглежда коравосърдечно да се говори за пари при такива обстоятелства, но ако приемете да изпълните тази моя гореща молба, ще ви бъде изплащано възнаграждение от двадесет хиляди долара годишно (с отложено плащане).
	Ако обаче молбата ми не бъде изпълнена или ако кучето умре от насилствена смърт, можеш да се считаш напълно прецакан! Предплатила съм на Лорд Дауни от Гилдията на убийците сто хиляди долара с инструкции ако му дадеш повод, неговите възпитаници да те погнат и да те открият дори вдън земя, умнико!
	Боговете да ви благословят, задето утешихте една изстрадала вдовица.
C$
	Влаго беше впечатлен. Тя чудесно си беше послужила с вечната комбинация „пръчка и морков“. Ветинари обикновено си служеше само с пръчката или ако прибегнеше до моркова, то беше, за да налага с него човек по главата.
	Ветинари! Ето човека, от когото Влаго държеше да получи някои много важни отговори.
	В този момент инстинктите му, тренирани в продължение на години да го спасяват от всякакви заплахи и в момента изострени от думите на г-жа Охол, накараха косъмчетата по врата му да настръхнат от ужас. В същия миг нещо профуча през прозореца и се заби във вратата, но Влаго вече се беше проснал на пода, преди още стъклото да се строши.
	Забита във вратата потрепваше черна стрела.
	Влаго пропълзя по килима, протегна се, сграбчи стрелата и пак се сниши.
	С елегантни бели букви, подобно на надпис върху стар пръстен, на стрелата беше изписано: __„Гилдия на убийците — когато стилът има значение“__.
	Това трябва да беше предупредителен изстрел, нали? Просто леко намигване? Намек някакъв? За всеки случай?
	Г-н Каприз се възползва от тази възможност да изскочи от кошницата си и да оближе лицето на Влаго. На песа не му пукаше кой е новият му собственик или какво е вършил в миналото си. Той просто искаше да си има другарче. Влаго се предаде.
	— Струва ми се, че ти и аз трябва да отидем на разходка.
	Песът изджафка щастливо, изприпка до чантата с аксесоарите си и я задърпа докато тя се преобърна. После се вмъкна вътре, размахал опашка лудо и след малко се измъкна, захапал червено кучешко палтенце с избродирана върху него думата „Вторник“.
	— Това го налучка по случайност, хлапе — каза Влаго, докато се опитваше да закопчее палтенцето. Което не беше никак лесно, защото лицето му беше обилно покрито с кучешки лиги.
	— Ъм, случайно да знаеш къде ти е каишката? — попита той, като правеше всичко възможно да не преглъща.
	Г-н Каприз се изстреля към чантата и се върна с червена каишка.
	— Добре. Това ще е най-бързата разходка в историята на разходките изобщо. Всъщност ще е по-скоро спринтиране…
	В момента, в който той посегна към дръжката, вратата се отвори и Влаго се озова срещу два теракотени крака, дебели като дънери.
	— Надявам Се, Че Не Ми Надничате Под Полата, Г-н Мустак? — отекна гласът на Гладис някъде горе.
	„За да видя какво?“, недоумяваше Влаго.
	— Гладис, дали би могла да отидеш и да застанеш до прозореца, моля? Благодаря ти.
	Прозвуча едно „пук“ и Гладис се обърна хванала още една стрела между палец и показалец. Заради внезапно убитата скорост, стрелата беше пламнала в ръката й.
	— Някой Ви Изпраща Стрела, Г-н Мустак — обяви тя.
	— Така ли? Изгаси я и я остави при входящата поща, моля — каза Влаго докато се измъкваше от стаята с пълзене. — Аз отивам да си поговоря с един човек за едно куче.
	Той вдигна Г-н Каприз и се втурна надолу по стълбата, през претъпканата зала и надолу по каменните входни стъпала. Тъкмо когато се измъкна навън, видя черна карета да спира до бордюра. Ха! Този човек винаги ли беше една стъпка преди всички останали?
	Веднага щом каретата спря, Влаго дръпна вратата й, тръшна се тежко на празната седалка с Г-н Каприз, който щастливо лаеше в скута му, отправи унищожителен поглед към човека пред себе си и каза:
	— О… прощавайте, помислих, че това е каретата на лорд Ветинари…
	Една ръка се протегна и затръшна вратата след него. Ръката беше покрита с дълга, черна и много скъпа ръкавица, украсена с черен кехлибар. Влаго проследи ръката до рамото и лицето на човека, който каза:
	— Не, г-н Мустак. Аз съм Козмо Охол. Тъкмо идвах при вас. Радвам се да се запознаем.


>	Глава 4
#	Тъмен пръстен — Необичайна брада — Служба до живот, но не непременно до старини — Ново начало — Забавен журнализъм — Градът е най-важен — Да вървиш по чужди стъпки — Охолно събитие

	Мъжът… беше творец. Невъзпят творец, понеже творенията му никога не носеха неговия подпис. Вместо това те носеха подписа на отдавна мъртви майстори, усъвършенствали различни занаяти. Мъжът от своя страна, беше овладял само едно изкуство. Изкуството на уподобяването.
	— Носиш ли парите?
	— Да — мъжът в кафявата роба посочи безизразния трол застанал до него.
	— За чий ти трябваше да ми го водиш тук? Не ги трая тия.
	— Петстотин долара са доста тежки, г-н Морпет. И доста висока цена, ако питате мен, за бижу, което не е дори сребърно — обясни младежът, чието име беше Ейдотук.
	— Е, да, ами точно там е работата, нъл тъй? — каза възрастният човек. — Знам, че туй дето го вършиш не е баш редно. Пък и ти обясних, че тъмнитът е по-рядък и от злато. Той въобще не блести… Освен ако не объркаш нещо. Вярвай ми, мога спокойно да го продавам на Убийците с кофи. Ония господинчовци си падат по всичко черно. Умират си за него.
	— Нищо незаконно не правя. Никой не притежава буквата В. И няма какво повече да говорим. Дайте да го видя.
	Мъжът изгледа Ейдотук изпитателно, после отвори едно чекмедже и постави малка кутийка на бюрото си. После нагласи отражателите на лампите и каза:
	— Добре, отвори я.
	Младежът повдигна капачето и във вътрешността, черна като самата нощ, откри поръчаната солидна буква В — една по-дълбока и рязка сянка. Той пое дъх и протегна ръка да вземе пръстена, но бързо я отдръпна ужасен.
	— Той е топъл!
	Майсторът на подобия изсумтя.
	— Амче как няма да е топъл, казах ти, туй е тъмнит. Той попива всяка светлина. Ако беше навънка по пладне, щеше да си изпържиш пръста. Денем го дръж го в кутийката, ясно? Пък ако чак толкоз искаш да се контиш с него през деня, носи плътна ръкавица отгоре.
	— Идеален е!
	— Тъй ами — мъжът грабна пръстена обратно и Ейдотук усети как пропада в личния си ад.
	— Изглежда досущ като истинския, нъл тъй — изръмжа уподобителят. — А, хич не ме зяпай такъв. Да не мислиш, че не го знам какво е туй? Виждал съм оригинала веднъж-дваж и тоя тук мож’ заблуди даже и Ветинари. Бая ше има да се потрудя, че да забравя такваз поръчка.
	— Не разбирам за какво говорите! — възрази Ейдотук.
	— Значи тряб’а да си идиот.
	— Казах ви, никой не притежава буквата В!
	— Ми що не идеш да го кажеш това на негова светлост? А? Ще му кажеш, дръжки. Вместо туй, ще ми платиш още петстотин. Време ми е вече да мисля за пенсията. Малко парици отгоре ще ми дойдат дюшеш.
	— Но ние се бяхме договорили!
	— Пък сега си имаме нова договорка — каза Морпет. — Тоя път си купуваш мълчание.
	Майсторът на подобия се усмихна доволно. Младежът изглеждаше нещастен и колеблив.
	— Тоя пръстен е много важен за някого, нъл тъй? — настоя Морпет.
	— Добре, още петстотин, дяволите да го вземат.
	— А, не, вече са хиляда — заяде се възрастният мъж. — Щом като въобще не се пазариш, значи някой много държи да получи тая дрънкулка. Станаха общо хиляда и петстотин. Или върви си търси някой друг в тоя град дето работи тъмнит като мене. Само ако си отвориш устата да кажеш, нещо различно от „добре“, да знаеш че ще хвръкнат на две хиляди. Слушай ме к’во ти казвам.
	След известна пауза Ейдотук каза:
	— Добре, но ще трябва да се върна с остатъка по-късно.
	— Хубаво, тъй направи. Аз пък ще те чакам ей тука. Видя ли, че не е никак трудно? И нищо лично, да знаеш, просто имам бизнес да въртя.
	Пръстенът изчезна обратно в кутийката, а тя в чекмеджето. Младежът даде знак на трола и той пусна торбите на пода. Тъй като с това задълженията му се изчерпваха, той изчезна без да отрони и дума.
	Ейдотук се завъртя рязко и дясната ръка на уподобителя се стрелна надолу към бюрото. Отпусна се, когато младежът каза:
	— Значи ще бъдете тук и по-късно, така ли?
	— Аз? То аз винаги съм тука. Няма да те изпращам.
	— Ще бъдете тук?
	— Е, какво казах ей сега?
	В сумрачния вмирисан коридор отвън младежът отвори вратата, а сърцето му препускаше. Една фигура в черно се вмъкна вътре. Ейдотук не виждаше лицето зад маската, но му прошепна:
	— Кутията е в горното ляво чекмедже. Отдясно държи някакво оръжие. Задръж парите. Само не го… наранявай, става ли?
	— Да не го наранявам? Нали точно затова съм тук! — изсъска тъмната фигура.
	— Знам, обаче гледай да стане бързо и чисто, а?
	След това Ейдотук затвори вратата след себе си.
	Навън валеше. Той се скри в отсрещния вход. Въпреки че дъждът и преливащите канавки заглушаваха всички останали звуци, на него му се стори че долови едно слабо тупване. Но може и да си го беше въобразил, защото не чу нито отварянето на вратата, нито стъпките на убиеца. Затова едва не си глътна езика, когато мъжът изникна пред него, натика малката кутийка в ръката му и изчезна в дъжда.
	След него се разнесе силна миризма на мента. Мъжът беше професионалист и беше използвал ментова бомбичка да покрие собствената си миризма.
	„Стар глупак!“, въртеше се в тревожния ум на Ейдотук. Защо не можа просто да вземеш парите и да си траеш. Нямах избор! Той нямаше да поеме риска някога да се разприказваш.
	Ейдотук усети, че му се повдига. Не трябваше да става така! Не трябваше да се стига до убийство! След това той повърна.
	Това се беше случило миналата седмица. Оттогава нещата не се бяха подобрили.


	Лорд Ветинари има черна карета.
	Други хора също имат черни карети.
	Следователно, не всеки човек в черна карета е лорд Ветинари.
	За огромно съжаление на Влаго, това важно философско прозрение му се беше изплъзнало за момент, когато се беше разгорещил.
	Сега обаче внезапно беше изстинал. Козмо Охол излъчваше хладно превъзходство или поне героично се опитваше. За целта, разбира се, беше облечен в черно — как иначе хората ще знаят колко точно е богат, но основният признак беше брадата му.
	Технически погледнато, брадата му трябва да беше катинарче, подобно на брадата на лорд Ветинари. Тънки отвесни линии от черни косми обрамчваха устата от двете страни, извиваха се и се срещаха под носа, а в долния си край се съединяха в черен триъгълник под устните. Козмо Охол вероятно вярваше, че брадата му придава страховит и елегантен вид. Действително, в случая на Ветинари, такъв модел брада постигаше точно този ефект. На лицето на Козмо обаче този бръснарски шедьовър се разполагаше неравно върху синкави челюсти, лъщящи от избилата пот и оставяше общото впечатление на пубисно окосмяване.
	Вероятно някой майстор бръснар беше принуден да поддържа това творение ежедневно, косъм по косъм, като работата му допълнително се усложняваше от факта, че Козмо чувствително беше наедрял, откакто за първи път беше възприел тази брада. В живота на всеки безгрижен младеж настъпва момент, когато плочките по корема се оглаждат и раздуват. В случая на Козмо те направо се бяха превърнали в буре с лой.
	Но когато човек забележеше очите му, те компенсираха за всичко останало. Той имаше отнесения поглед на човек, който може да прозре в бъдещето чак до смъртта ви…
	Самият Козмо обаче не беше убиец, позволи си да предположи Влаго. Вероятно си купуваше смърт, когато му беше нужно. Вярно че по тлъстите му пръстите се мъдреха очебийно едри пръстени с отрова, но едва ли някой професионалист би носил чак толкова много от тях едновременно. Истинските убийци не демонстрираха занятието си. И защо му беше тази черна ръкавица на другата ръка? Трябва да беше някоя превземка свързана с Гилдията на убийците, където Козмо непременно трябва да се е обучавал. Повечето заможни семейства пращаха синовете си там, но не всички минаваха Черния курс. Козмо сигурно е имал извинителна бележка от майка си да не участва в упражненията по наръгване.
	Г-н Каприз се тресеше от страх или може би ярост. В ръцете на Влаго той ръмжеше като леопард.
	— А, малкото кученце на мащеха ми — отбеляза Козмо, докато каретата потегляше. — Колко мило. Аз не обичам да хабя думи. Ще ви дам десет хиляди долара за него, г-н Мустак.
	Той подаде лист хартия с ръката си без ръкавица.
	— Нареждане да ви бъде предадена тази сума. Всеки в този град ще го приеме.
	Гласът на Козмо звучеше като овладяна въздишка, сякаш говоренето му причиняваше болка. Влаго прочете:
C>
	Моля, изплатете сумата от Десет хиляди долара на Влаго фон Мустак.
C$
	Нареждането беше разписано с богат завъртян почерк от самия Козмо Охол върху марка от едно пени. Написано върху марка… Това пък защо? Хората в града го правеха все по-често и, ако някой ги попиташе защо, казваха: „’Щото това го прави законно, нали така?“. Освен това им спестяваше хонорара на адвоката, така че всички бързо възприеха идеята.
	И ето ги на, десет хиляди долара, натикани право в лицето му.
	„Как смее да ме подкупва?“, помисли си Влаго. Всъщност, това беше втората му мисъл, родена от ума на човека, който скоро щеше да носи златистата верига. Първата му мисъл, за която можеше да благодари на стария Влаго, беше: Как смее да ме подкупва с толкова малко?!
	— Не — отказа той. — Ще получа повече като се грижа за кучето няколко месеца!
	— Е да, но моята оферта е по-малко… рискована.
	— Така ли мислите?
	Козмо се усмихна.
	— Е, хайде сега, г-н Мустак, не сме наивни хора…
	— … ние с вас, така ли? — довърши Влаго мисълта му. — Не можахте ли да измислите нещо по-оригинално? Пък и трябваше да ми предложите повече пари.
	В този момент нещо се раздвижи на челото на Козмо. Веждите му почнаха да се извиват, както Г-н Каприз, когато беше развълнуван. Те продължиха да се гърчат още известно време, но тогава Козмо улови погледа на Влаго, плесна се по челото и по лицето му мина изражение, което обещаваше незабавна смърт, ако той си позволи какъвто и да било коментар.
	След миг той прочисти гърло и отвърна.
	— За нещо, което мога да получа безплатно? Няма да е никак трудно да докажем, че мащеха ми не е била на себе си, когато е подписала това завещание.
	— На мен умът й ми се стори съвсем на място и то остър като бръснач — възрази Влаго.
	— При положение, че държеше два арбалета на бюрото си?
	— А, разбира се, прав сте. Ако наистина беше с всичкия си, щеше да наеме два трола с големи бухалки.
	Козмо отправи на Влаго дълъг преценяващ поглед или поне това беше намерението му, но на Влаго тази тактика му беше съвсем ясна. Целта беше да накараш събеседника си да мисли, че му вземаш мярката, но със същия успех можеше да означава и: „Ще взема да го изгледам строго, докато реша какво да правя сега“. Козмо може да беше безскрупулен, но не беше глупав. Човек, облечен в златен костюм не остава незабелязан и все някой щеше да си спомни в коя карета го е видял да се качва последно.
	— Опасявам се, че мащеха ми ви причини голямо неудобство — каза той накрая.
	— И преди съм бил притеснен — отвърна Влаго.
	— Така ли? Кога? — въпросът прозвуча остро и настойчиво.
	Ох. Миналото. Точно темата, която Влаго държеше да избегне.
	— Почти нищо не се знае за вас, г-н Мустак — продължи Козмо. — Роден сте в Юбервалд и сте станал началник на Пощата в Анкх-Морпорк. А междувременно…
	— Оцелявах — каза Влаго.
	— Завидно постижение — увери го Козмо.
	Той почука по стената на каретата и тя забави ход.
	— Надявам се да успявате и занапред. Засега нека поне ви дам това…
	Той скъса записа на две и пусна в скута на Влаго половината, която не съдържаше и помен от подписа или печата му.
	— Това пък защо? — вдигна половинката Влаго, като в същото време се бореше да укроти Г-н Каприз с другата ръка.
	— Просто израз на добра воля — обясни Козмо и в този момент каретата спря. — Някой ден може да решите да поискате другата половина. Имайте предвид обаче, г-н Мустак, че аз не си правя труда да върша нещата по трудния начин.
	— О, моля, не си създавайте този труд заради мен — каза Влаго докато отваряше вратата.
	Бяха спрели на площад Сатор, пълен с карети и хора, които можеха лесно да се превърнат в свидетели. За момент челото на Козмо направи онзи номер с веждите отново. Той ги шляпна и каза:
	— Не ме разбрахте, г-н Мустак. Това беше трудният начин. Довиждане. Моля, предайте поздравите ми на вашата млада дама.
	Влаго рязко се извъртя назад, но вратата вече беше затворена и каретата се отдалечаваше бързо.
	— Да беше добавил: „Знам къде ще учат бъдещите ти деца“ — изкрещя Влаго след него.
	А сега какво? Триста дяволи, как само го бяха насадили!
	Малко по-нагоре по улицата дворецът привлече вниманието му. Ветинари му дължеше отговори. Как беше успял да го уреди? Вярно, стражата беше установила, че е починала от естествена смърт. Но патрицият беше истински обучен убиец. При това май беше специализирал отрови.
	Влаго мина през отворената порта, но при самата сграда стражите го спряха. Той добре познаваше тия момци. Преди да ги вземат на служба, вероятно ги подлагаха на изпит. Поставяха им въпроса: „Как се казваш?“ и, ако успееха да объркат отговора, ги назначаваха. Сигурно имаше тролове по-интелигентни от тях. Но едно не можеше да им се отрече — човек не можеше да ги заблуди и не можеше да ги убеди да се отклонят от задълженията си. Те имаха списък с хора, които можеха да влизат свободно и списък с хора, които трябваше да имат уредена среща, за да влязат. Ако човек не присъстваше в някой от двата списъка, той просто не влизаше.
	Все пак капитанът им, достатъчно интелигентен, за да чете печатни букви, разпозна титлите Пощенски началник и Председател на Кралската банка и прати един от момците да занесе надраскана бележка на Дръмнот. За искрена изненада на Влаго, само десет минути по-късно той беше въведен в Продълговатия офис.
	Местата около голямата заседателна зала в единия край на помещението бяха изцяло заети. Влаго разпозна няколко водачи на Гилдии, но имаше и доста обикновени на вид граждани, работници, хора, които не ги свърта на закрито. По масата бяха разпънати карти на гада. Явно Влаго беше прекъснал нещо. По-точно Ветинари го беше прекъснал заради него.
	Лорд Ветинари се изправи веднага щом Влаго влезе и му помаха да се приближи.
	— Моля, извинете ме, дами и господа, налага се да поговоря с пощенския началник. Дръмнот, погрижи се всички отново да прегледат сметките, моля. Г-н Мустак, насам ако обичате.
	На Влаго се стори че дочува приглушен смях зад себе си, докато двамата преминавах в помещение, което първо му заприлича на коридор с висок таван, но се оказа, че е нещо като дълга изложбена зала. Ветинари затвори вратата след тях. Щракването отекна в ушите на Влаго. Гневът му започна да се изпарява и беше заменен от истинско смразяващо усещане. Все пак Ветинари беше тиранин. Ако никой повече не чуеше нищо за Влаго фон Мустак, това щеше само да затвърди репутацията на негова светлост.
	— Пуснете Г-н Каприз долу — каза Ветинари. — Ще му се отрази добре да потича малко.
	Влаго остави кучето на земята и се почувства сякаш е оставил щит. Едва сега успя да разгледа по-добре предметите, изложени в залата.
	Това което му беше заприличало на изсечени от камък бюстове бяха всъщност восъчни лица. И Влаго беше съвсем наясно кога и как са били направени.
	Това бяха смъртни маски.
	— Моите предшественици — обясни Ветинари, като пристъпваше бавно покрай тях. — Колекцията, разбира се не е пълна. В някои случаи не са успявали да открият главата, а в други тя е била в доста непрегледен вид.
	Последва тишина. Като последен глупак Влаго я наруши.
	— Сигурно ви е неловко да се взират във вас всеки ден, сякаш ви съдят — измънка той.
	— Така ли мислите? Не, по-скоро аз съдя тях. Повечето са били противни хора — алчни, суетни и некадърни. Лукавството може да замества мисленето само до определен момент и после човек умира. При смъртта си почти всички са били богати, преситени и проядени от страхове. Хората са страдали повече заради разходите по погребението им, отколкото за смъртта им. Но сега градът функционира, г-н Мустак. Той прогресира. Което нямаше да е възможно, ако владетелят му беше човек, който си запълва времето като убива мили старици, разбирате ли?
	— Не съм казал…
	— Знам точно какво не сте казал. Вие съвсем отчетливо се въздържахте да не го кажете — Ветинари повдигна вежда. — Изключително съм ядосан, г-н Мустак.
	— Да, но именно аз се оказах насаден насред цялата тая каша!
	— Но не по моя вина — отвърна Ветинари. — Уверявам ви, че ако, както се изразихте в своя неправилно насочен, пресилен патос, именно аз ви бях „насадил в тази каша“, щях да се уверя, че отлично разбирате условията на „насаждането“ и да се погрижа да сте незавидно добре запознат с „кашата“.
	— Разбирате какво имам предвид!
	— О, хайде де, това думи на истинския Влаго фон Мустак ли са или на човека, който няма търпение да си получи златистата верига? Топси Охол знаеше, че не й остава много и затова е решила да промени завещанието си. За което я приветствам. Персоналът на банката ще ви приеме много по-безболезнено. Пък и тя ви направи голяма услуга.
	— Услуга? Тази сутрин стреляха по мен!
	— Просто от Гилдията на убийците са ви пратили известие, за да знаете, че ви държат под око.
	— Но изстрелите бяха два!
	— Вероятно, за да подчертаят смисъла на посланието — каза Ветинари и приседна на стол, тапициран с плюш.
	— Ама банкерството се предполага да е скучна работа! Цифри, сметки — слежба до живот!
	— До живот да, но непременно до старини — Ветинари очевидно се забавляваше.
	— Не можете ли да направите нещо?
	— Относно Козмо Охол? На какво основание? Не мога да го арестувам, задето е предложил да купи едно куче.
	— Но цялото семейство е… Това пък откъде го знаете? Не съм го споменавал!
	Ветинари махна с ръка пренебрежително.
	— Ако познаваш човека, знаеш какво да очакваш. А аз познавам Козмо. В такава ситуация той не би прибегнал до насилие, ако може да си послужи с пари. Когато реши, може да е доста цивилизован.
	— Но той не е сам. Цялото му семейство са една отровна пасмина.
	— Нямам какво да кажа по въпроса. Но пък Топси ви е помогнала в това отношение. Гилдията на убийците няма да приеме втори договор за вашето елиминиране. Това ще доведе до конфликт на интереси. Предполагам, че на теория биха могли да приемат договор за премахване на председателя, но се съмнявам, че ще го направят.
	Елиминиране на джобно кученце. Това едва ли щеше да изглежда особено внушително в нечие резюме.
	— Не съм се пазарил да се занимавам са такова нещо!
	— Не, г-н Мустак, не сте, защото трябваше да сте мъртъв — сопна му се Ветинари с глас, леден и смъртоносен като остра ледена висулка. — Трябваше да бъдете провесен за врата до настъпване на смъртта ви за престъпления срещу града, срещу общественото благо, срещу човешкото доверие. И бяхте върнат към живот, защото градът се нуждаеше от вас. Всичко е заради града, г-н Мустак. Всичко винаги се свежда до нуждите на града. На вас, разбира се, ви е известно, че аз имам планове?
	— Да, четох в Таймс. Подемът. Искате да построите пътища, улици и канавки под града. Сдобил сте се с една от ония машини на джуджетата, наречени Апарати. А освен това джуджетата умеят да строят сухи подземни тунели. И Гилдията на занаятчиите е много развълнувана от целия проект.
	— От вашия въздържан тон разбирам, че не споделяте тяхното вълнение?
	Влаго сви рамене. Машинариите не го вълнуваха.
	— Честно казано, все ми е едно.
	— Странно — каза Ветинари, явно учуден. — Е, предполагам поне можете да се досетите какво ще ни е нужно в особено големи количества, за да реализираме този проект.
	— Лопати?
	— Финанси, г-н Мустак. Което нямаше да е проблем, ако имахме адекватна банкова система, в крак с изискванията на настоящето. Аз дълбоко вярвам във вашата способност да… поразмърдате нещата.
	Влаго направи един последен опит да протестира.
	— Нужен съм в пощата…
	— В момента никой там не се нуждае от вас, което искрено ви дразни — възрази Ветинари. — Не ви бива да се занимавате с монотонна работа. Затова лично ви давам отпуск от позицията ви в пощата. Г-н Грош отлично се справя като ваш заместник и, макар да му липсва вашият… замах да речем, сигурен съм, че ще съумее да продължи работата ви.
	Патрицият се изправи, за да покаже, че аудиенцията е приключила.
	— Градът кърви, г-н Мустак и вие сте тапата, от която той се нуждае. Вървете и изкарвайте пари. Развържете богатството на Анкх-Морпорк. Г-жа Охол ви повери банката. Управлявайте я мъдро.
	— Банката всъщност е на кучето, както знаете.
	— И по муцунката му личи, че то също ви има пълно доверие — каза Ветинари като насочваше Влаго към вратата. — Не ми позволявайте да ви задържам, г-н Мустак. И помнете: градът е най-важен.


	Когато Влаго стигна банката, тъкмо се провеждаше поредно протестно шествие. Напоследък те доста бяха зачестили. Странна работа, изглежда все повече хора имаха желание да живеят под деспотичното управление на тираничния Лорд Ветинари. Те прииждаха масово в този град, чиито улици явно бяха постлани със злато.
	Златни улици нямаше, но прииждащите маси определено влияеха на града. Като за начало, надниците падаха.
	Това конкретно шествие беше срещу наемането на големи, които вършеха най-мръсната работа без да се оплакват, без да почиват и бяха толкова честни, че дори си плащаха данъците. Но не бяха хора и имаха светещи червени очи и обществеността беше много чувствителна на тая тема.
	Г-н Непреклон трябва да го беше чакал, скрит зад някоя колона. В момента в който Влаго пристъпи през вратите на банката с Г-н Каприз щастливо сгушен под мишницата му, главният касиер вече беше до него.
	— Персоналът е крайно загрижен, сър — започна той, като насочваше Влаго към стълбите. — Позволих си да им съобщя от ваше име, че ще направите обръщение по-късно днес.
	Влаго не пропусна угрижените погледи. А сега, когато гледаше с очите на почти собственик, забеляза и други неща. Вярно че банката беше построена с най-висококачествени материали, но върху тях вече личаха белези от износване и занемаряване. Приличаше на твърде голямата къща на нещастна стара вдовица, която просто вече не забелязва натрупващия се прахуляк. Месингът беше потъмнял, червените плюшени завеси бяха протрити, мраморният под лъщеше само тук-там…
	— Какво? — сепна се той. — О, да. Добра идея. Можете ли да наредите да почистят тук?
	— Сър?
	— Килимите са замазани, плюшените въжета разнищени, завесите са виждали по-добри векове и месингът има нужда от излъскване. Видът е важен за една банка, г-н Непреклон. Човек може да даде пари на някой просяк, но не би му ги заел, нали така?
	Непреклон повдигна една вежда.
	— Това, предполагам, е и мнението на председателя по въпроса? — поинтересува се той.
	— Председателят? О, да. Г-н Каприз много държи на чистотата. Не е ли така, Г-н Каприз?
	Г-н Каприз спря да ръмжи по Непреклон достатъчно дълго, за да изджафка два пъти.
	— Ето на. Ако не знаете как да постъпите, срешете си косата и си почистете обувките. Това е безценен съвет, г-н Непреклон. Заемете се, моля.
	— Ще вложа цялото си умение, сър — увери го Непреклон. — Междувременно една млада дама дойде да ви види. Не пожела да си каже името, но ме увери, че ще се зарадвате да я видите. Въведох я в малката заседателна зала.
	— Наложи ли се да отворите прозорец? — попита Влаго обнадежден.
	— Не, сър.
	Значи дамата не можеше да е Прелест Дивна, но имаше и една друга ужасяваща възможност.
	— Да не е някоя от семейство Охол?
	— Не, сър. Време е за обяда на Г-н… време е за обяда на председателя, сър. Той яде студено обезкостено пиле, заради деликатния си стомах. Ще наредя да изпратят храната в малката заседателна зала.
	— Добре. А дали ще можете да свиете нещо за мен?
	— Да свия, сър? — Непреклон изглеждаше искрено озадачен. — Т.е. да открадна?
	А, значи с такъв човек си имам работа.
	— Имах предвид нещо за ядене — обясни думите си Влаго.
	— Разбира се, сър. Апартаментът е снабден с малка кухня и имаме дежурен готвач. Г-жа Охол напоследък живееше тук. Ще е интересно отново да имаме Магистър на Монетния двор.
	— Харесва ми как звучи това Магистър на Монетния двор — каза Влаго. — Ти какво ще кажеш, Г-н Каприз?
	Председателят изджафка като по поръчка.
	— Хм — отбеляза Непреклон. — Още нещо, сър. Дали бихте могъл да подпишете това? — и той поднесе един куп документи.
	— Какво е това? Да не са протоколи от заседания? Не се занимавам с протоколи.
	— Това са няколко формалности, сър. На кратко те удостоверяват, че приемате банката от името на председателя, но ще е нужен и отпечатък от неговата лапа на отбелязаните места.
	— От него очаква ли се да прочете всичко това? — попита Влаго.
	— Не, сър.
	— Тогава и аз няма да чета. Това е банка. Вие вече ме разведохте наоколо. Не е като някой да е могъл да отмъкне някоя стена или стая междувременно, нали така? Къде да подпиша?
	— Само тук. И тук. И тук. И тук. И тук. И тук. И тук…


	Посетителката несъмнено беше привлекателна, но понеже работеше за Таймс, Влаго не беше склонен да я причислява към дамите. Една дама не се хваща маниакално за всяка дума, излязла от устата на човек, сякаш не разбира, че той само се шегува, нито пък атакува хората с подвеждащи въпроси. Добре, може би доста дами постъпваха така, но на тази й си плащаше. Влаго обаче не можеше да отрече, че поне разговорите с нея са забавни.
	— Захариса! Каква не-съвсем-неочаквана изненада! — поздрави я той на влизане.
	— Г-н Мустак! Винаги е удоволствие да ви видя! — каза жената. — Значи сега сте кучешки настойник?
	Да, забавна жена. Да се говори с нея беше като да жонглираш с ножове. Човек не можеше да си позволи да разсее и за миг. Беше изтощително.
	— Вече имате готово заглавие, Захариса? Не, просто се съобразявам с последната воля на г-жа Охол — той остави Г-н Каприз върху полираната маса и седна.
	— Значи сега сте председател на банката?
	— Не, Г-н Каприз е председателят. Изджафкай вежливо на милата дама с острия молив, Г-н Каприз.
	— Джаф — каза Г-н Каприз.
	— Г-н Каприз е председателят — каза Захариса и завъртя очи. — Ама разбира се. И вие получавате нарежданията си директно от него, така ли?
	— Да. Впрочем, аз от своя страна ще стопанисвам Монетния двор.
	— Кучето и неговия стопанин — каза Захариса. — Колко мило. И предполагам умеете да си четете мислите, поради някаква мистична, но силна връзка между човек и куче?
	— Скъпа Захариса, не бих могъл да го кажа по-добре.
	Те се усмихнаха един на друг. Това беше едва първият рунд. И на двамата им беше ясно, че засега само загряват.
	— Тогава предполагам не сте съгласен с онези, които смятат, че това е една последна машинация от страна на г-жа Охол, за да не допусне банката да попадне в ръцете на наследниците й, които мнозина са убедени не са способни да направят нищо друго, освен да я съсипят? Или ще потвърдите теорията, че патрицият възнамерява да се пребори с отказа на банковата система да му сътрудничи и ще се възползва от тази великолепна възможност?
	— Онези, които смятат, мнозина, които са убедени… Кои са тези тайнствени хора? — попита Влаго и се опита да повдигне вежда като Ветинари. — И как така вие ги познавате?
	Захариса въздъхна.
	— Значи отричате, че Г-н Каприз е само една малко по-жизнена марионетка?
	— Джаф — обади се кучето, когато чу името си.
	— Моля ви, дори само въпросът ме обижда! — възрази Влаго. — И него също.
	— Влаго, станал сте ужасно скучен — Захариса затвори бележника си. — Говорите като… ами като банкер.
	— Радвам се, че мислите така.
	Помни, само защото си е затворила бележника, не значи, че опасността е преминала.
	— Вече не обяздвате диви жребци? Не правите нищо вълнуващо? Свършиха ли се лудите ви мечти? — провокира го жената.
	— Ами, наредих да почистят фоайето.
	Захариса сви вежди.
	— Да го почистят? Кой сте вие и какво сте направил с истинския Влаго фон Мустак?
	— Не, говоря сериозно. Трябва да разчистим тук, преди да можем да разчистим икономиката — каза Влаго и усети как мозъкът му съблазнително минава на по-висока скорост. — Възнамерявам да изхвърля всичко, от което не се нуждаем. Например, в трезора имаме една камара ненужен метал. От там ще почнем.
	Захариса се намръщи.
	— За златото ли говорите?
	Това пък откъде му беше хрумнало. Е, сега вече не можеше да отстъпи или тя щеше да го изяде с парцалите. Трябваше да се държи мъжки! Пък и му харесваше да я види онемяла.
	— Да — потвърди той.
	— Не говорите сериозно!
	Бележникът хлопна, рязко отворен, и езикът на Влаго се втурна в галоп. Той изобщо не успя да го спре. Нямаше да е лошо, ако езикът му беше обсъдил нещата с него преди да се развърже. Вместо това, той пое контрола над речта от мозъка и занарежда:
	— Напълно сериозно! Ще препоръчам на лорд Ветинари да продадем всичкото си злато на джуджетата. На нас не ни е нужно. То е просто стока, нищо повече.
	— Но какво струва повече от златото?
	— На практика всичко. Вие например. Златото е тежко. Вашето тегло в злато няма да е кой знае колко обемна купчинка. Нима вие не струвате повече?
	За искрено удоволствие на Влаго тя изглеждаше стъписана за момент.
	— Е, ами, така да се каже…
	— Това е единственият начин, по който си струва да се каже — заяви Влаго твърдо. — Светът е пълен с неща, по-ценни от злато.
	— Не ми се вярва!
	— Ако корабът ви се разбие на безлюден остров какво ще предпочетете да имате — торба картофи или торба злато?
	— Но Анкх-Морпорк не е безлюден остров!
	— Което доказва, че златото е ценно, само защото всички сме решили че е, нали така? Това е просто споделена фантазия. Но картофът си остава картоф винаги и навсякъде. Добавяте му щипка сол и бучка масло и получавате ястие, където и да се намирате. Ако заровите злато в земята, единственото което ще се случи е, че до края на живота си ще се опасявате от крадци. Ако заровите картоф, когато му дойде времето, може да имате хиляда процента възвращаемост.
	— Мога ли поне да се надявам, че не се каните да въведете картофен стандарт? — попита Захариса остро.
	Влаго се усмихна.
	— Не, нищо такова. Но след няколко дни ще раздавам пари. Те не обичат да стоят и да бездействат. Обичат да са в движение и да си намират нови приятели.
	Онази част от мозъка на Влаго, която се опитваше да следи какво плещи устата, помисли: Трябваше да си водя бележки, не съм сигурен, че по-късно ще си спомням всичко това. Но всички разговори проведени през последните няколко дни пулсираха в главата му и почваха да звучат като някаква мелодия. Още не беше събрал всички ноти, но можеше да изтананика отделни части. Сега оставаше само да се слуша достатъчно дълго, за да разбере какво всъщност казва.
	— Като казвате, че ще ги раздавате, имате предвид… — попита пак Захариса.
	— Връчвам. Подарявам. Сериозно.
	— Как? Защо?
	— Всичко с времето си!
	— Вие ми се надсмивате, Влаго!
	Не, просто физиономията ми замръзна, защото току-що се чух какво говоря, помисли Влаго. Идея нямам откъде се взе това или откъде се пръкнаха тези мисли. Става въпрос за…
	— Става въпрос за безлюдните острови — каза той накрая. — И за това, че този град не е един от тях.
	— И това е всичко?
	Влаго потри чело.
	— Г-це Крипслок, г-це Крипслок… единствената ми задача, когато се събудих тази сутрин, беше да придвижа камарата книжа на бюрото си в пощата и евентуално да се погрижа за проблема със Специалния тираж на Специалната зелево зелена марка от 25 пенса. Нали се сещате, онази дето ако я посадиш, ще порасне истинска зелка. Как очаквате да съставя нова фискална политика още преди следобедния чай?
	— Добре, но…
	— Ще трябва да поработя поне до закуска утре сутрин.
	Той видя, че тя си записа последните му думи. После прибра бележника в чантата си.
	— Това изглежда ще е много забавно — каза тя, а Влаго си помисли: не й се доверявай, дори когато си е прибрала бележника. Паметта й е отлична.
	— Не, аз наистина вярвам, че това е отлична възможност да направя нещо важно за града, който се превърна в мой втори дом — каза Влаго с искрения си глас.
	— Това е искреният ви глас — отбеляза тя.
	— Да, защото съм напълно искрен — увери я той.
	— Впрочем, след като сам подехте темата, какво все пак сте правил, преди добрите хора от Анкх-Морпорк да ви посрещнат с отворени шепи?
	— Оцелявах — отвърна Влаго. — В Юбервалд старата империя се разпадаше. Правителството често се сменяше по два пъти до обед. Аз се хващах на всяка работа, която можеше да ми осигури прехраната. Между другото, мисля, че искахте да кажете „с отворени обятия“ — добави той.
	— А когато пристигнахте тук, впечатлихте боговете дотам, че да ви разкрият местоположението на цяло богатство, с което да възстановите сградата на нашата поща.
	— Не считам че имам някаква заслуга за това — каза Влаго и се постара да изглежда смирен.
	— Ааа-хаа. И пратеното от боговете злато се състоеше изцяло от съвременни валути на различни градове в Равнините…
	— Знаете ли, самият аз съм прекарал безброй безсънни нощи без да мога да го проумея. Накрая достигнах до извода, че боговете в своята мъдрост, са решили, че дарът им трябва да е напълно конвертируем, за да може да се използва незабавно.
	Мога да продължа в тоя дух, колкото е нужно, помисли си Влаго, вие просто се опитвате да играете покер без карти. Можете да ме подозирате колкото си искате, но аз върнах парите! Добре, вярно, поначало ги откраднах, но ги върнах и това е все нещо, нали? Сметките ми са чисти, ясно? Или поне приемливо разчистени.
	Една врата се отвори бавно и млада, явно притеснена жена влезе с поднос студено пилешко. Г-н Каприз засия, когато тя остави храната пред него.
	— О, простете, да ви предложим ли кафе или нещо друго? — попита Влаго, докато момичето се отдалечаваше.
	Захариса се изправи.
	— Благодаря, не. Времето ми е ограничено, г-н Мустак. Сигурна съм, че скоро пак ще си говорим.
	— Несъмнено, г-це Крипслок — съгласи се Влаго.
	Тя пристъпи към него и сниши глас.
	— Познавате ли това момиче?
	— Не, почти никого не познавам тук все още.
	— Значи няма как да знаете дали може да й се има доверие?
	— Доверие?
	Захариса въздъхна.
	— Много нетипично за вас, Влаго. Тя току-що поднесе храна на най-ценното куче на света. Куче, което някои хора желаят да видят мъртво.
	— Защо не… — започна Влаго.
	После и двамата се извърнаха към Г-н Каприз, който вече енергично ближеше дъното на празната купа с доволни мляскащи звуци и постепенно я избутваше по дължината на масата.
	— Ъъ… нали ще се оправите сама на излизане? — каза Влаго и се втурна след плъзгащата се купа.
	— Ако имате съмнения, пъхнете пръст в гърлото му! — посъветва го Захариса на излизане и на Влаго се стори, че ситуацията искрено я забавлява.
	Той грабна кучето и изхвърча през вратата в далечния край на залата, от която беше излязло момичето. Тя водеше към тесен, неприветлив коридор. В далечния му край се виждаше зелена врата, иззад която се чуваха гласове.
	Влаго се втурна през зелената врата.
	В малката подредена кухня отвъд вратата го посрещна жив портрет. Младата дама се беше облегнала на една маса, а едър брадат мъж, облечен в бяло, беше вдигнал голям кухненски нож. И двамата изглеждаха шокирани.
	— Какво става тук? — извика Влаго.
	— Ъм, ами… вие току-що нахлухте в стаята и се разкрещяхте? — каза момичето. — Проблем ли има? Винаги нося ордьовъра на Г-н Каприз по това време.
	— А аз му приготвям антрето — каза мъжът и смъкна ножа към поднос с карантия. — Пилешки шийки, пълнени с петльови гребени, а за десерт дъвчащ карамелен пудинг. И изобщо, кой пита?
	— Аз съм… Аз съм неговият собственик — отвърна Влаго възможно най-надуто.
	Готвачът свали бялата си шапка.
	— Извинете, сър. Вярно че сте вие. Златен костюм и всичко. Това е Пеги, дъщеря ми. Аз съм Еймсбъри, сър.
	Влаго беше успял да се овладее донякъде.
	— Моля да ме извините — каза той. — Притеснявам се, че някой може да се опита да отрови Г-н Каприз…
	— И ние точно за това си говорехме — каза Еймсбъри. — Мислех си, че… Я чакайте, да не се съмнявате в мен?
	— Не, не, разбира се, че не! — увери Влаго мъжа, който все още държеше големия нож.
	— А, ами, добре — отвърна Еймсбъри успокоен. — Вие сте нов тук, сър, няма как да знаете. Онзи Козмо веднъж ритна Г-н Каприз!
	— Той би отровил всеки без да му мигне окото — обади се Пеги.
	— Но аз ходя до пазара всеки ден, сър, и лично подбирам храната на кутрето. И я съхранявам в хладилното помещение долу, за което само аз имам ключ.
	Влаго се отпусна.
	— А дали не може да забъркате някой омлет за мен? — попита той.
	Готвачът внезапно бе обзет от паника.
	— Това значи яйца, нали така? — попита той нервно. — Аз си нямам твърде вземане-даване с тях, сър. Малкият яде по едно сурово яйце със своя стек тартар в петък и г-жа Охол изпиваше по две сурови яйца със своя джин и портокалов сок сутрин и туй е всичко, което ми се е случвало да правя с яйца. Обаче в момента мариновам една свинска глава, ако ви интересува. Имам език, сърца, костен мозък, агнешки главички, гуши, пръжки, фенери, дроб, бъбреци…
	Като момче, това съставляваше основната част от храната в дома на Влаго. Точно такава храна трябва да се поднася на децата, ако целта е да се развие умението им да лъжат безсрамно, да се прикриват и да се сдобият с крайно ловки пръсти. Влаго, например, криеше тези странни лигави парчета месо под зеленчуците си. Така в един случай беше успял да постигне картоф, висок две педи.
	Влаго беше осенен от прозрение.
	— А често ли приготвяхте храната на г-жа Охол? — попита той.
	— Не, сър. Та живееше на джин, зеленчукова супа, сутрешния си тоник и…
	— Джин — довърши Пеги.
	— Значи вие сте всъщност кучешки готвач?
	— Кулинар, ако не възразявате, сър. Може би сте чел книгата ми? „Да готвиш с мозък“? — попита Еймсбъри без особена надежда, и беше прав да не се надява.
	— Необичайна професия сте си избрал — отбеляза Влаго.
	— Да, сър, така имам възможност… по-безопасно е… ами, истината е, че съм алергичен, сър — въздъхна готвачът. — Покажи му, Пеги.
	Момичето кимна и измъкна протрита карта от джоба си.
	— Моля, не произнасяйте тази дума, сър — каза тя и вдигна картата.
	Влаго втренчи поглед в нея.
	— Няма как да се избегне такова нещо в готварския занаят — обясни Еймсбъри печално.
	Сега не му беше времето, моментът изобщо не беше подходящ. Но що за измамник ще си, ако не са ти интересни хората?
	— Алергичен сте към ч… това нещо? — попита Влаго, като се поправи съвсем навреме.
	— Не, сър. Само към думата, сър. Мога да го готвя, мога дори да го ям, но ако някой произнесе думата, ами…
	Влаго погледна пак картата и поклати глава разбиращо.
	— Затова се наложи да се откажа от работа в ресторанти, сър.
	— Да, разбирам. А как ви се отразява думата… „сън“?
	— Да, сър, разбирам накъде биете. Вече сме пробвали всичко — „почесън“, „на сън“, „честен“… нямат никакъв ефект върху мен.
	— Значи само чесън… О, съжалявам…
	Еймсбъри замръзна с отнесен израз на лицето.
	— Богове, съжалявам, честно, не исках… — подхвана Влаго.
	— Знам — каза Пеги примирено. — Думата просто намира начин да ви се изплъзне, нали? Ще остане така петнадесет секунди. После ще хвърли ножа право пред себе си, а после ще говори чист куирмски около четири секунди и ще се оправи. Вземете — тя подаде на Влаго купа, съдържаща голяма кафява бучка. — Излезте обратно в коридора с дъвчащия карамелен пудинг, а аз ще се скрия в килера. Свикнала съм. След това ще ви направя омлет.
	Тя избута Влаго през вратата и я затвори зад него.
	Той остави купата на земята, което незабавно и изцяло ангажира вниманието на Г-н Каприз. Гледката на куче, което се опитва да отхапе парче карамел, вероятно е любимото забавление на боговете. Смесеното родословие на Г-н Каприз му беше осигурило завидно ловки челюсти. Той се премяташе по пода във възторг и правеше физиономии напомнящи гумен водоливник, пуснат в перална машина. След няколко секунди Влаго долови отчетливото дрънване на нож, забит в дърво, последвано от няколко извикани фрази: „Nom d’une bouilloire! Pourquoi est-ce que je suis hardiment ri sous cape a part les dieux?“


	На двойната врата се почука и Непреклон влезе почти веднага. Той носеше голяма кръгла кутия.
	— Апартаментът ви е готов, магистър — обяви той. — Т.е. апартаментът на Г-н Каприз е готов.
	— Апартамент.
	— О, да. Председателят има апартамент тук.
	— А, онзи апартамент. За да държи бизнеса под око, а?
	— Именно. Г-н Въртел любезно ми предостави копие от последната воля на госпожата. Председателят трябва да спи в сградата на банката всяка нощ…
	— Но аз си имам чудесно жилище в…
	— Ахм. Такива са Условията, сър — настоя Непреклон и добави щедро: — Естествено, вие можете да спите в леглото. Г-н Каприз спи в своя панер. Всъщност, той е роден в същия този панер.
	— Трябва да оставам заключен тук всяка нощ?
	Когато Влаго видя апартамента, задължението да си прекарва времето там му се стори далеч по-приемливо. Наложи се да мине през четири врати преди да намери леглото. Имаше трапезария, гардеробиерна, баня, отделен клозет с течаща вода, допълнителна спалня, преход към офиса, предназначен за приемане на посетители и по-малък частен кабинет. В голямата спалня се мъдреше огромно дъбово легло с колони в четирите ъгъла и надвиснали дамаски, в което Влаго се влюби незабавно. Веднага го изпробва и то беше толкова меко, сякаш лежеше в огромна топла локва…
	Той се изправи рязко:
	— Да не би г-жа Охол… — усети как у него се надига паника.
	— Тя почина седнала до бюрото си, магистър — успокои го Непреклон, като развързваше вървите на голямата кръгла кутия. — Наредих да подменят стола. Между другото, погребението е утре. В Малките богове по обед. По желание на семейството ще присъстват само роднини.
	— Малките богове? Това не е ли твърде скромно като за семейство Охол?
	— Доколкото знам, доста предци на г-жа Охол са били погребани там. Преди време тя ми беше доверила, че ще бъде проклета ако си остане Охол и във Вечността — прошумоля хартия и Непреклон добави: — Шапката ви, сър.
	— Каква шапка?
	— На Магистъра на Кралския монетен двор — Непреклон я вдигна.
	Беше черна копринена шапка. Някога ще да е била лъскава. Сега беше предимно протрита. Дори някои просяци носеха по-хубави шапки. А можеше формата й да напомня голяма купчина долари или да е във вид на корона; можеше да е инкрустирана с дребни скъпоценни камъни, които да формират сцени, представящи развитието на злоупотребата през вековете или еволюцията на валутата от малки бели мидички, през крави чак до златото. Можеше да е някак свързана с магията на парите. Можеше да е прилична шапка.
	Черно бомбе. Никакъв стил. Съвсем никакъв стил.
	— Г-н Непреклон, бихте ли пратили някого до пощата, за да каже да донесат нещата ми от там? — попита Влаго докато мрачно разглеждаше злополучната шапка.
	— Разбира се, магистър.
	— Можете да ме наричате „г-н Мустак“.
	— Да, сър, разбира се.
	Влаго седна до огромното бюро и нежно прокара ръце по износената зелена кожа.
	Ветинари, проклет да е, беше прав. Пощенската служба го беше направила твърде предпазлив и отбранителен. Липсваха му предизвикателствата, липсваше му забавлението.
	В далечината отекна гръмотевица и следобедното слънце беше заплашено от синкаво черни облаци. От равнините се задаваше една от онези бури, които продължават цяла нощ. Според Таймс, напоследък в дъждовните нощи се извършваха повече престъпления. Изглежда престъпниците ги предпочитаха заради върколака в стражата — дъждът му пречеше да надуши следите на извършителите.
	Малко по-късно Пеги му донесе омлет, в който изобщо не се споменаваше за „чесън“. А още малко по-късно Гладис пристигна с гардероба му. Целият, включително вратата, понесен в едната й ръка. Той се блъскаше в стените и тавана, докато тя изтрополи по мокета и го пусна в средата на голямата спалня.
	Влаго понечи да влезе в стаята след нея, но тя вдигна грамадните си длани ужасена.
	— Не, Сър! Нека Първо Аз Да Изляза!
	Гладис мина тежко покрай него и излезе в коридора.
	— Това Можеше Да Е Истинска Катастрофа — отбеляза тя.
	Влаго изчака да види дали тя ще добави нещо и накрая попита:
	— И защо така?
	— Един Мъж И Една Млада Дама Не Могат Да Бъдат В Една Спалня Едновременно — заяви големът с непоклатимо убеждение.
	— Ъм, Гладис, ти на колко си години? — попита Влаго внимателно.
	— Хиляда Петдесет И Четири, Г-н Мустак.
	— Ъм, така. И си направена от пръст. Искам да кажа, нали, всички сме пръст, така да се каже, но ти, като голем, си, ъъ… преобладаващо направена от пръст.
	— Да, Г-н Мустак, Но Не Съм Омъжена.
	Влаго простена.
	— Гладис, какво са ти дали касиерките да четеш този път? — попита той.
	— Благоразумните Съвети На Лейди Диърдри Трезве Към Младите Дами — каза Гладис. — Изключително Интересно Четиво. Описва Кое Как Е Редно Да Се Прави.
	Тя измъкна тънка книжка от огромния джоб на роклята си. Изглеждаше противно пъстра. Влаго въздъхна. Беше от онзи тип книги за етикета, които изброяваха Десетте неща, които не трябва да правите със слънчобрана си.
	— Разбирам — каза той.
	Не беше сигурен как да й обясни. Дори по-лошо, не беше сигурен какво има да обяснява. Големите си бяха… големи. Масивни глинени туловища, съдържащи искрата на живота. Дрехи? За какво са им? Дори мъжките големи в пощата минаваха само със слой боя синьо и златно, за да изглеждат по-представителни… Я чакай, ето че и него го прихващаха! Няма такова нещо като мъжки големи! Големите са си просто големи и това им е било напълно достатъчно хиляди години наред! А сега се бяха озовали в модерния Анкх-Морпорк, където всякакви хора, раси и идеи бяха хвърлени в един общ казан и получената каша беше невъобразима.
	Без да каже нито дума повече Гладис прекоси коридора, обърна се и застина до стената. Блясъкът в очите й леко помръкна и това беше то — тя беше решила да остане.
	Г-н Каприз хъркаше в своя панер на бюрото.
	Влаго се загледа в откъснатата половина, която му беше дал Козмо.
	Безлюден остров. Безлюден остров. Знам че мисля най-добре, когато съм под напрежение, но какво все пак исках да кажа?
	На безлюден остров златото е безполезно. Храната върши много по-добра работа, когато си лишен от злато, отколкото златото, когато си лишен от храна. Ако трябва да сме честни, златото е безполезно дори и в златна мина. Единствената приложима валута в златната мина са кирките.
	Хмм. Влаго разглеждаше откъснатия запис. Какво можеше да придаде на едно листче стойност десет хиляди долара? Подписът и печатът на Козмо, ето какво. Всеки знаеше, че той има толкова пари. Беше направен от пари, проклетникът му.
	Банките си служеха с такива записи постоянно. Влаго беше убеден, че всяка банка в Равнините би му изплатила сумата, след като си приспадне комисионната, разбира се, понеже всички знаеха, че банките обират каймака. И въпреки това беше по-удобно, отколкото да се разнасят тежки торби с монети. Естествено, получателят също трябва да се подпише, за да са сигурни нещата. Така де, ако след „изплатете…“ не пише ничие име, всеки може да получи парите.
	Безлюден остров, безлюден остров… На безлюден остров торба зеленчуци струва повече от злато, в града златото е по-ценно от торба зеленчуци.
	Това е нещо като уравнение, нали така? Тогава от къде идва стойността?
	Той се вторачи пред себе си.
	От самия град. Градът определя: „В замяна на такова количество злато, може да получите ето тези неща“. Градът е магьосник, вършещ работа, обратна на задачата на алхимиците. Той превръща безполезното злато във… всичко. Колко струва целият Анкх-Морпорк? Ако съберем всяко нещо в града — сградите, улиците, хората, уменията, изкуството в галериите, гилдиите, законите, библиотеките… Милиарди? Не. Никакви пари не биха стигнали.
	Градът беше едно огромно златно кюлче. Какво е нужно, за да е валидна една валута? Нужен е градът. Градът определя, че стойността на един долар е тъкмо един долар.
	Това беше истински вълшебен блян, а Влаго умееше да пробутва блянове като никой друг. И ако успееш да увлечеш достатъчно хора в един такъв сън посред бял ден, на никого няма да му хрумне да се събуди.
	В малка поставка на бюрото му имаше мастилен тампон и гумени печати с герба на града и клеймото на банката. Но в очите на Влаго тези прости предмети се оказаха обвити в златно сияние. Дори те имаха стойност.
	— Г-н Каприз? — кучето се изправи в панера си в очакване.
	Влаго запретна ръкави и изпука пръсти.
	— Какво ще кажеш да изкараме малко пари, г-н председател? — попита той.
	Председателя изрази безусловната си подкрепа за идеята с едно категорично: „джаф!“.
	„Да се изплати на приносителя сумата от един долар“, написа Влаго върху лист шумоляща банкова хартия. После подпечата листа с двата печата и огледа резултата критично. Нещо му липсваше. Хората имаха нужда от нещо показно, демонстративно, което да засища погледа.
	Записът трябваше да има… тежест, като самата банка. Кой ще си вложи парите, ако сградата на банката е дървена колиба?
	Хмм. Ама, разбира се, градът беше най-важен нали така? Всичко се свеждаше до нуждите на града. Отдолу той написа с едри завъртени букви:
C>
	__Ad urbem pertinent*__
C$
	[* Собственост на Града — Бел.прев.]
	А след кратък размисъл добави с по-дребен шрифт:
C>
	__Promitto fore ut possessori postulanti nummum unum solvent, an apte satisfaciam.*__
C$
	[* Приблизително: Приемам, при изискване от притежателя, да предам съответната равностойност — Бел.прев.]
	Подписано от Влаго фон Мустак от името на Председателя.
	— Извинете ме, г-н председател — каза той и повдигна кучето.
	Беше нищо работа да притисне предната му лапа върху мокрия тампон и да остави отпечатъка му до своя подпис. Влаго повтори този процес десетина пъти, натика пет от получените записи под попивателната хартия, взе останалите пари и председателя и тръгна на разходка.


	Козмо Охол се взираше в отражението си с неприязън. Често успяваше да го постигне три, четири пъти поред пред огледалото и тогава — о, ужас — когато опитваше същия жест пред хора и те бъдеха достатъчно глупави да го споменат, коментарът им обикновено беше: „Да не ви е влязло нещо в окото?“.
	Той дори беше поръчал да му изработят устройство, което издърпваше едната вежда нагоре с помощта на сложен механизъм. Беше се погрижил да отрови майстора, изработил устройството, веднага щом той му го предаде. Беше останал да си побъбри с него в малката му задушна работилница, докато отровата подейства. Мъжът беше почти осемдесет годишен и Козмо се постара в смъртта му да няма нищо необичайно, така че да не привлече вниманието на стражата. Така де, при неговата преклонна възраст, това не беше толкова убийство, а по-скоро услуга. Все пак, Козмо не можеше да рискува старчето да се разбъбри за изпълнената поръчка някой ден, когато той вече щеше да е патриций.
	В ретроспекция, може би щеше да е по-добре да изчака, докато се увери, че устройството за трениране на вежди работи като хората. Беше му насинило окото, преди Козмо да се осмели да направи няколко колебливи поправки.
	Как го правеше Ветинари? Козмо беше убеден, че точно това умение му е осигурило Патрициата. Е, вероятно бяха помогнали и няколко стратегически убийства, но несъмнено способността на човека да си повдига веждата го крепеше на поста му.
	Козмо беше изучавал Ветинари дълго време. Не беше трудно, срещаше го често по разни светски събития. Беше си изрязал и всяка негова снимка, появила се в Таймс. Каква беше тайната на неговото неоспоримо могъщество? Как можеше човек да го разбере?
	А после в някаква книга Козмо беше прочел: „Ако искаш действително да разбереш някого, трябва да изминеш една миля в неговите обувки.“
	И тогава му хрумна абсолютно великолепна идея…
	Той въздъхна доволно и подръпна черната ръкавица.
	Естествено бяха го пратили в училището на Убийците. Това беше обичайно за младежите с определен произход и обществено положение. Той беше оцелял и дори беше успял да изучи отровите, защото беше чул, че това е специализирал Ветинари, но мястото ужасно го беше отегчило. Беше прекалено изтънчено. Дотолкова се бяха оплели в някакви идиотски идеи за чест и елегантност, че изглежда бяха забравили какво се очаква от един истински убиец…
	Ръкавицата се изплъзна от ръката му и разкри пръстена.
	О, да…
	Ейдотук се беше справил отлично.
	Козмо огледа великолепното бижу, като въртеше ръката си, така че да улавя светлината. Светлината имаше странен ефект върху тъмнита: понякога той изглеждаше сребрист, понякога маслено жълт, а понякога запазваше абсолютната си чернота. И беше винаги топъл, дори тук. Под директна слънчева светлина той би избухнал в пламъци. Беше метал, сякаш специално създаден за създанията, съществуващи в мрака… Пръстенът на Ветинари. Пръстенът с монограм на Ветинари. Толкова дребно нещо, а въплътило такава мощ. Нямаше абсолютно никаква украса освен тънката рамка на елипсата, която ограждаше рязко изсечената и удебелена буква В.
	Не му се мислеше какво трябва да е направил секретарят му, за да му го осигури. Беше поръчал да направят копие, изработено по отпечатъците на пръстена в солидните восъчните печати, за които го ползваше Ветинари. Беше се наложило да дава подкупи (при това солени), да организира потайни забързани срещи, да прави предпазливи замени, промени в последния момент, докато накрая копието се получи идеално…
	И ето го най накрая оригиналът, кацнал на собственият му пръст. По-точно болезнено впит в собствения му пръст. Според Козмо, пръстите на Ветинари бях твърде тънки като за мъж. Той сериозно се беше измъчил, докато успее да натика пръстена през кокалчето. Ейдотук беше настоявал да дадат пръстена да бъде разширен без изобщо да разбира, че това ще го съсипе. Магията, а Ветинари несъмнено излъчваше своя собствена уникална магия, щеше да се изпари. Вече нямаше да е истинският пръстен.
	Вярно, няколко дни го беше боляло зверски, но той беше успял да се извиси над болката в чисти сини небеса.
	Козмо се гордееше с мисълта, че не е глупак. Щеше веднага да разбере, ако секретарят му беше опитал да го заблуди с някое копие. Когато беше сложил пръстена на ръката си, добре де, когато го беше насилил върху пръста си, по цялата му ръка, до рамото, сякаш беше минала мълния, което беше безспорно доказателство, че това е оригиналът. Той вече усещаше как мисълта му се изостря и прочиства.
	Той прокара показалец по дълбоко изрязаното В и погледна Дръмн… погледна Ейдотук.
	— Изглеждаш загрижен, Ейдотук — каза Козмо сърдечно.
	— Пръстът ви съвсем е побелял, сър. Изглежда почти синкав. Сигурен ли сте, че не ви боли?
	— Ни най-малко. Напълно… владея положението. Напоследък често те виждам… угрижен, Ейдотук. Добре ли си?
	— Ъм, да, сър — отвърна Ейдотук.
	— Надявам се разбираш, че имах сериозни основания да пратя г-н Боровинка с теб — каза му Козмо. — Морпет щеше да изплюе камъчето рано или късно, колкото и да му бяхме платили.
	— Да, но момчето от магазина за шапки…
	— Съвсем същата ситуация. Пък и с него си е било равностоен двубой. Не е ли така, Боровинка?
	Боровинка вдигна лъскавата си, плешива глава от книгата, която четеше.
	— Да, сър. Той беше въоръжен.
	— Но… — опита да възрази Ейдотук.
	— Да? — подкани го Козмо кротко.
	— Ъм… нищо, сър. Прав сте, разбира се.
	Имал е съвсем малък нож и е бил пиян. Ейдотук се зачуди как е могъл да бъде равностоен противник на един професионален убиец.
	— Разбира се че съм — съгласи се Козмо мило. — А ти вършиш чудесна работа. Както и Боровинка. Скоро ще имам ново задача за теб, усещам го. Сега върви да вечеряш.
	Когато Ейдотук отвори вратата, Боровинка вдигна поглед към Козмо, който поклати глава почти незабележимо. За огромно съжаление на Ейдотук, той имаше отлично периферно зрение.
	„Той ще се усети, той ще се усети, той ще се усееетиии!!!“, мънкаше си младежът, докато влачеше крака по коридорите.
	Заради проклетия пръстен. В него е целият проблем! Не е моя вината, че Ветинари има тънки пръсти! Той щеше да надуши истината, ако проклетото нещо му беше по мярка. Защо не ми позволи да го разширя? Ха, ако пък се беше съгласил, по-късно щеше да прати Боровинка да убие бижутера! Знам, че ще го прати и за мен, знам си аз!
	Ейдотук се боеше от Боровинка. Мъжът говореше тихо и се обличаше скромно. И когато Козмо не се нуждаеше от услугите му, седеше кротко цял ден и четеше книги. Това особено разстройваше Ейдотук. Ако човекът беше някой неграмотен главорез, някак си щеше да е по-добре. Щеше да е по-… разбираемо. Освен това убиецът беше напълно лишен от окосмяване и блясъкът на главата му на слънце можеше да ослепи човек.
	Всичко беше започнало с една лъжа. Защо Козмо му беше повярвал? Защото беше побъркан, но, уви, не през цялото време. Лудостта му беше нещо като хоби. Той просто беше… обсебен от лорд Ветинари.
	Ейдотук не беше забелязал тази подробност от самото начало. Само се беше учудил защо Козмо толкова настоява да научи ръста му по време на интервюто за работа. А когато Ейдотук беше споменал, че е работил в двореца, Козмо веднага го беше наел.
	И ето точно в това се състоеше лъжата, макар че Ейдотук предпочиташе да мисли за нея като за нещастен сблъсък на две истини.
	Ейдотук наистина беше работил за кратко в двореца, но Козмо не знаеше, че службата му там е била на градинар. Освен това беше работил като младши секретар в Гилдията на занаятчиите преди това. Затова уверено беше заявил: „Бях младши секретар и работих в двореца“. Лорд Ветинари вероятно би отделил повече време да анализира една такава фраза, за разлика от напълно очарования Козмо. И ето го на, принуден да съветва един крайно влиятелен мъж въз основа на дочути слухове или, когато нямаше друг избор, пълни измислици. И му се разминаваше. През останалото време Козмо беше лукав, безскрупулен и с остър като бръснач ум. Но за всичко свързано с Ветинари, той беше доверчив като дете.
	Ейдотук беше забелязал, че шефът му понякога го нарича с името на секретаря на патриция, но пък му плащаха петдесет долара на месец, полагаше му се храна и самостоятелно легло, така че не би възразил да го наричат и Дейзи. Добре, може би не чак Дейзи, но виж Клайв определено не би било проблем. А после беше започнал кошмарът и както във всеки кошмар, съвсем обичайни ежедневни обекти бяха добили зловещ нов смисъл.
	Козмо беше поискал да получи чифт стари ботуши на Ветинари.
	Това не беше никак лесно. Ейдотук никога не беше влизал в самия дворец, но се прехвърли в двора през оградата до старата зелена градинска врата, срещна един от старите си познати, чието задължение беше да будува нощем, за да подклажда котлите на парника, двамата си побъбриха и на следващата вечер Ейдотук се върна, за да получи чифт убедителни на вид черни ботуши, размер осем и безценната информация от момчето, което лъскаше ботушите, че негова светлост износва левия ток малко повече от десния.
	Ейдотук не забелязваше да има разлика между токовете на ботушите, които му бяха дали, но и никой не твърдеше, че това са непременно личните ботуши на Ветинари. В изблик на благородно великодушие обитателите на по-горните етажи на двореца постоянно предаваха надолу към помещенията на прислугата износени, но все още здрави ботуши. Така че ако чифтът, с който се беше сдобил Ейдотук, не беше принадлежал точно на патриция, то поне можеше да е относително сигурен, че се е случвало да се намира в една стая с височайшите му крака.
	Ейдотук плати десет долара за ботушите и отдели една цяла вечер да изтърка левия ток, така че да има забележима разлика. Козмо му плати за тях петдесет долара без дори да мигне, макар че докато ги обуваше лицето му съвсем не остана невъзмутимо.
	„Ако искаш да разбереш един човек, трябва да извървиш една миля в обувките му“, беше повтарял Козмо докато беше куцукал между стените на офиса си. Какви точно прозрения са могли да осигурят ботушите, да речем на камериера на въпросния човек, Ейдотук нямаше представа, но след половин час подскачане наоколо Козмо беше поискал леген със студена вода и успокояващи билки и никога повече не ги беше обул.
	А след това беше дошъл ред на черното кепе. Това беше единственият случай, в който на Ейдотук му беше провървяло по чиста случайност. То дори беше съвсем истинско. Почти беше сигурно, че Ветинари си купува кепетата от Болтърс на Кожодерския пазар. Ейдотук беше проучил магазина и се беше постарал да влезе, когато старшите партньори бяха излезли за обяд. Поговори си с вечно безпаричния младеж, който почистваше и гладеше шапките на пара в задната стаичка и откри, че точно в момента им бяха пратили една такава шапка за почистване от двореца. Ейдотук си тръгна с въпросната шапка, все още непочистена, като остави на младежа една малко състояние и инструкции да почисти и върне в двореца друго кепе.
	Козмо беше изпаднал във възторг и настояваше да научи всички подробности.
	По-късно се разбра, че внезапно забогателият младеж се е заел да изхарчи част от парите си още следващата вечер в някакъв бар и, след като се простил с по-голямата част от средствата, се простил и с живота си при пиянско сбиване пред бара около полунощ. Стаята на Ейдотук беше точно до спалнята на Боровинка. Ейдотук беше убеден, че въпросната нощ го е чул да се прибира доста късно.
	И ето че се беше стигнало до пръстена с монограм. Ейдотук беше казал на Козмо, че може да поръча да се изработи точно копие и после да използва контактите си — изключително скъпо струващите си контакти — в двореца, за да замени копието с истинския пръстен. За това постижение му бяха платени пет хиляди долара!
	Пет хиляди долара!
	И шефът просто не беше на себе си от радост. Всъщност, шефът изобщо не беше на себе си и толкова. Макар че му беше пробутал фалшив пръстен, Козмо се кълнеше, че усеща духът на Ветинари да пулсира в него. Може и да беше вярно, след като Боровинка се оказа замесен в цялата работа. Ейдотук осъзна твърде късно, че ако човек бъде увлечен от хобито на Козмо, той рано или късно си намира смъртта.
	Той нахълта в стаята си, затръшна вратата и се облегна на нея. Трябваше да изчезне от тук. Веднага. Имаше достатъчно спестявания да стигне доста далече. Но след като поразмисли малко, страховете му взеха да отстъпват.
	В главата му се въртеше: по-спокойно, по-спокойно, стражата все още не те е надушила, Боровинка е професионалист, а шефът е безкрайно доволен от теб. Така че, защо не останеш за още един последен номер? Изкарай малко сериозни пари!
	Какво още можеше да „осигури“ на шефа, за което да получи още пет хиляди? Трябваше да е нещо дребно, но внушително. И преди Козмо да се е усетил какво става — ако изобщо разбереше — Ейдотук вече щеше да е прекосил континента с нова самоличност и слънчев загар, с който и майка му не би го познала.
	Добре… какво може да е това последно нещо…


	Слънцето припичаше и джуджетата се усещаха като в пещ. Те бяха планински джуджета и изобщо не се чувстваха на място под открито небе.
	А и какво правеха тук? Кралят държеше да знае ако нещо ценно бъде извадено от тунела, който големите дълбаеха за дивата димяща жена, но джуджетата нямаха право да стъпват на отдадената под наем територия, защото щяха да са в нарушение. Така че те си седяха на сянка и се потяха, а дивата димяща жена идваше веднъж дневно и оставяше на една паянтова маса пред тях различни… находки. Всички находки имаха едно общо нещо помежду си: те бяха напълно безинтересни.
	Всички знаеха, че тук няма нищо ценно за копаене. Имаше само гола тиня и пясък. Нямаше и източник на прясна вода. Растенията, които успяваха да се задържат наоколо, складираха дъжда, паднал през зимата в набъбнали кухи корени или оцеляваха с помощта на влагата в повяващия морски бриз. Тук нямаше абсолютно нищо вълнуващо и всеки следващ предмет, изваден от калния тунел го потвърждаваше. Имаше останки от стари кораби и понякога от стари моряци. Имаше няколко монети — една сребърна и една златна, към които джуджетата проявиха достатъчно интерес, за да ги конфискуват. Имаше натрошени глинени съдове и части от статуи, които изглеждаха озадачаващи; имаше също част от железен казан и котва с останали няколко брънки от веригата.
	На джуджетата им ставаше пределно ясно, докато губеха времето си, приседнали на сянка, че нищо не би могло да достигне това място, по друг начин, освен с кораб. Но трябваше да помнят, че когато става въпрос за злато и търговия, никога не можеш да имаш доверие на някой, чийто поглед шари свободно над шлема ти.
	И тези проклети големи. Джуджетата мразеха големите, защото при цялото си огромно тегло те се движеха безшумно и приличаха на тролове. Те постоянно някъде се губеха, връщаха се, повлекли дървени трупи кой знае от къде и поемаха с тях надолу в мрака на изкопа…
	А после един ден всички големи се измъкнаха от тунела на куп, последва продължителна дискусия и димящата жена тръгна към джуджетата. Те я наблюдаваха нервно, както войници наблюдават приближаващ самоуверен цивилен, когото знаят, че не им е позволено да убият.
	На развален джуджешки тя им обясни, че тунелът се е срутил, така че сега те всички ще си ходят. Всички находки, които бяха изкопали тя подаряваше на Краля. И после си тръгна, като взе проклетите големи със себе си.*
	[* На джуджетата не им хрумна да преброят големите, за да проверят дали някой не липсва. Не че това щеше да промени нещо, но поне по-късно Кралят нямаше да им крещи толкова много.]
	Това се беше случило миналата седмица. За една седмица тунелът напълно се беше сринал и вятърът беше затрупал всичко с пясък.


	Парите сами се грижеха за себе си. Те оцеляваха през вековете, затрупани под камари бумаги, скрити зад адвокати, обгрижвани, инвестирани, разделяни, събирани, изпирани, изсушавани, изглаждани и излъсквани, предпазвани от вреди и данъци, но най вече от самите членове на семейство Охол.
	Членовете на семейството добре познаваха своите наследници — все пак, сами си ги бяха отгледали — и точно затова осигуряваха на парите си телохранители и довереници, управители и наследяване под условие, за да е сигурно, че всяка следващо поколение ще успее да изсмуче само определено количество средства, не повече от нужното да поддържат начина на живот, обичаен за семейството плюс още нещичко, колкото да могат да се отдадат на старата семейна традиция да се боричкат помежду си, за това кой ще докопа повече, точно така, пари.
	Сега те пристигаха, придружени от легион адвокати — по един за всеки клон на семейството, а често и за отделна личност. Всички много внимаваха кого благоволяват да забележат, за да не би напълно непростимо да се усмихнат на някого, когото в момента съдят. Беше всеизвестно, че членовете на семейство Охол се погаждат като торба котки. Козмо ги беше наблюдавал на погребението. През цялото време се бяха оглеждали един друг, точно като котки, в напрегнато очакване да видят кой ще нападне първи. Но дори и така събитието щеше да е относително тържествено, ако онзи малоумен племенник, когото старата чанта беше пуснала да се разполага мазето, не се беше появил в мърлява бяла манта и жълта качулка от дъждобран и не беше циврил през цялото време. Беше развалил настроението на всички.
	Но сега погребението беше приключило и семейство Охол се зае да прави същото, което правеха винаги след погребение — да обсъдят Парите.
	Беше немислимо всички роднини да бъдат настанени около една обща маса. Козмо беше предвидил малки масички, организирани съобразно това, което му беше известно за актуалното състояние на бойното поле — кой с кого се е съюзил, кои фракции са повели малки братски конфликти. Въпреки това последваха множество размествания, сдърпвания и заплахи от правен характер преди всички да се настанят и утихнат. Застанали в редица зад тях, адвокатите зорко следяха ситуацията, за което таксуваха клиентите си по долар на всеки четири секунди.
	Изглежда цялото семейство на Ветинари се изчерпваше с някаква леля, помисли си Козмо замечтано. На тоя човек му вървеше във всичко. Когато Козмо станеше Ветинари, щеше да има семейна чистка.
	— Дами и господа — започна той, когато съскането и подмятането на обиди поутихна. — Изключително се радвам да видя толкова много родственици днес…
	— Лъжец!
	— Особено теб, Пучи — Козмо се усмихна на сестра си.
	Ветинари нямаше и сестра като Пучи. Никой нямаше такава сестра, Козмо беше готов да се обзаложи. Тя беше адско изчадие в бегъл човешки облик.
	— Да знаеш, че веждата ти още не е съвсем наред — уведоми го Пучи.
	Тя се беше разположила на отделна маса, имаше глас като трион, задрал о пирон, с деликатни нотки на сирена за мъгла и минаваше за „светска красавица“, което само по себе си свидетелстваше колко ужасно богати бяха семейство Охол. Всъщност ако я разполовяха, от Пучи можеха да се получат две светски красавици, макар че едва ли щяха да са особено красиви след подобна манипулация. Вярно, говореше се, че мъжете, които е отблъснала, се хвърляли от мостове в отчаянието си, но в интерес на истината източник на тази информация беше самата Пучи и никой друг не я беше потвърдил.
	— Както вероятно всички знаете… — опита се да продължи Козмо.
	— Заради пълната некадърност на твоята страна на семейството изгубихме банката!
	Забележката беше подхвърлена от някого в ъгъла, но тя предизвика засилваща се вълна подобни възклицания.
	— Тук всички сме част от едно и също семейство, Жозефин — отвърна Козмо остро. — Някои дори сме родени с името Охол.
	Думите му нямаха желания ефект. Козмо беше убеден, че в устата на Ветинари те биха постигнали целта си. Изречени от него обаче те само разстроиха хората и възраженията се засилиха.
	— Да, но някои го заслужаваме повече от други! — сопна му се в отговор Жозефин.
	Тя носеше смарагдово колие, което хвърляше зелени отблясъци по лицето й. Козмо беше впечатлен.
	Винаги когато беше възможно, членовете на семейството се женеха за далечни братовчеди, но всяко поколение имаше неколцина, които се престрашаваха да потърсят извън личното си родословие, за да избегнат ситуации от типа на „роден с три палеца“ и подобни. Жените си намираха добре изглеждащи съпрузи, които кротко изпълняваха, каквото им се каже, а мъжете се сдобиваха със съпруги, които изумително бързо и точно възприемаха сприхавия нрав и раздразнителността на обръсната маймуна, така типични за всеки истински Охол.
	Жозефин си седна, излъчваща злобно задоволство от предизвикания ропот. Почти веднага след това тя отново скочи на крака и допълни:
	— И как изобщо смяташ да се справиш с тази непростима ситуация? Вашият клон на семейството е причина нашата банка да е в ръцете на някакъв шарлатанин! Отново!
	Пучи се извъртя с все стола.
	— Как смееш да говориш така за татко!
	— И как смееше да говориш така за Г-н Каприз! — добави Козмо.
	Да, ако го беше казал Ветинари, щеше да звучи смешно. Щеше да засрами Жозефин и да повдигне чувствително акциите на Козмо. На Ветинари, който беше овладяла повдигането на веждите си до пълно визуално съвършенство, тази шега щеше да му се получи.
	— Моля, какво? За какво говориш? — възрази Жозефин. — Не бъди глупак, момче! Говоря за тоя тип Мустак! Та той е пощальон, моля ви се! Защо още не си му предложил пари?
	— Опитах — каза Козмо и добави наум: Ще го запомня това „момче“, дърта проклетница с лице като суроватка. Когато стана майстор на веждата, ще видиш ти!
	— И?
	— Мисля, че той не се интересува от пари?
	— Глупости!
	— Ами онова малко кученце? — попита старчески глас. — Какво ще се случи, ако предаде богу дух, горкичкото?
	— Тогава банката става отново наша, лельо Дели — отвърна Козмо на една дребна старица, облечена в черна дантела и прилежно заета с някакво ръкоделие.
	— Без значение как ще умре малкото кученце? — продължи лейди Деликатна Охол, без да откъсва поглед от плетивото си. — По мое мнение отровите винаги вършат работа.
	Зад леля Дели адвокатът й се изправи на крака със замах и оповести:
	— Клиентката ми желае да уточни, че тя говори по принцип, за принципното присъствие на вредни вещества в околната среда и думите й по никакъв начин не означават, нито трябва да се тълкуват като подтикване към някакви незаконни действия.
	Адвокатът си седна, след като беше заслужил хонорара си.*
	[* За предвиждане на възможни усложнения и намеса с цел разясняване — 12,98 АМД]
	— За съжаление стражата ще ни увисне на врата веднага като евтина ризница — отбеляза Козмо.
	— Стражници, в нашата банка? Просто ги изхвърлете навън!
	— Времената са различни, лельо. Вече не можем да правим така.
	— Когато пра-дядо ти бутна брат си от балкона, стражниците се погрижиха тялото да изчезне срещу пет шилинга и халба бира!
	— Да, лельо. Но сега лорд Ветинари е патриций.
	— И той позволява стражници да си врат носа в банката ни?
	— Несъмнено, лельо.
	— Значи не е никакъв джентълмен — заключи лелята печално.
	— Той допуска в стражата вампири и върколаци — обади се госпожица Тарантела Охол. — Отвратително е как им позволяват да ходят по улиците като истински хора.
	… в паметта на Козмо нещо рязко изщрака.
	„Той изглежда като съвсем истински човек“, спомни си Козмо гласа на баща си.
	— Това е твой проблем, Козмо Охол — обади се пак Жозефин, за да насочи общото недоволство отново към Козмо. — Заради твоя проклет баща…
	— Млъкни — каза й Козмо кротко. — Затваряй си устата. И между другото тези смарагди изобщо не ти отиват.
	Това беше необичайно. Хората в семейство Охол може да заговорничеха, да се обиждаха и очерняха един друг, но винаги се съобразяваха с добрите обноски.
	В главата на Козмо се разнесе ново изщракване и той пак чу гласа на баща си:
	„Успял е да се прикрие отлично, макар и с огромни усилия. От истинската му същност вероятно и помен не е останал, но аз те предупреждавам, в случай че почне да се държи странно…“
	— Баща ми възстанови дейността на банката — продължи Козмо, докато бащиният му глас още отекваше в ума му и преди Жозефин да е подхванала тирадата, за която си поемаше дъх. — И вие всички бяхте доволни. Не ви пукаше какво прави, стига банката да беше на разположение за малките ви машинации, които така отлично укривате и не давате дума да се спомене за тях. Той изкупи дяловете на всички по-дребни акционери и никой от вас не възрази, щом си получавахте дивидентите. Единственият недостатък на баща ми беше, че не е умееше да си подбира приятелите…
	— Все са били по-добри от онова начинаещо кабаретно девойче! — вметна Жозефин.
	— … но изборът на последната му жена несъмнено беше изключение от това правило — не й обърна внимание Козмо. — Топси беше лукава, подла, безскрупулна и безмилостна. Единственият проблем беше, че това й се отдаваше по-добре, отколкото на всеки един от вас. А сега трябва да ви помоля да си вървите. Смятам да върна банката на семейството. Няма да ви изпращам.
	Той се изправи, отиде до вратата, внимателно я затвори зад себе си, а после хукна към кабинета си, където остана с гръб подпрян о вратата и се отдаде на искрено злорадство, за което лицето му сякаш беше създадено.
	Добрият стар татко! Естествено, този разговор беше проведен, когато Козмо беше само на десет, все още нямаше личен адвокат и не беше погълнат от трънливите и деликатни семейни взаимоотношения. Но татко беше постъпил разумно. Той не просто му беше дал съвет, беше му дал оръжие, което можеше да се използва срещу останалите. Какво повече може да се очаква от един баща?
	Г-н Непреклон! Не беше… просто г-н Непреклон. Той беше образ, излязъл от най-страшните кошмари. В онзи момент разкритието беше изплашило Козмо и по-късно той обмисляше дали да не съди баща си за причинените безсънни нощи, както повеляваше семейната традиция, но се разколеба, което се оказа просто чудесно. При едно дело цялата истина щеше да излезе наяве в съда и Козмо щеше да се лиши от великолепен коз.
	Значи този тип Мустак смяташе, че банката е под негов контрол, а? Е, нямаше начин да се управлява банката без Чистонрав Непреклон, а още утре Козмо вече щеше да държи Непреклон в ръцете си. Или, хм, да… по-добре да изчака малко. Ако Непреклон бъде принуден да търпи глупавото безразсъдство на Мустак само още един ден, той толкова ще се вбеси, че дори няма да се наложи г-н Боровинка да използва специалните си умения за убеждаване. О, да.
	Козмо повдигна вежда. Нещата почваха да се подреждат, усещаше го. Беше се държал точно като Ветинари, нали така? Да, точно така. Как само го изгледа семейството, когато нареди на Жозефин да млъкне. Дори само споменът беше достатъчен да го погъделичка приятно…
	Дали моментът беше подходящ? Да, макар и само за минутка. Беше си го заслужил. Той отключи едно чекмедже в бюрото си, протегна се вътре и натисна скрит бутон. В другия край на бюрото се отвори тайно отделение. От там Козмо извади малко черно кепе. Изглеждаше съвсем ново. Ейдотук беше истински гений.
	Козмо тържествено положи кепето на главата си.
	Някой почука на вратата на кабинета. Което се оказа напълно безсмислено, защото веднага след това вратата се отвори с трясък.
	— Пак ли се заключваш в стаята си, братко? — извика Пучи триумфално.
	Козмо поне успя да подтисне импулса да дръпне шапката от главата си, сякаш върши нещо нередно.
	— Както виждаш сама, вратата не беше заключена — отвърна той. — И освен това нямаш право да ме приближаваш на по-малко петнадесет метра. Имам ограничителна заповед.
	— Ти пък не можеш да ме доближавах на по-малко от двадесет метра, така че пръв си нарушил моята ограничителна заповед срещу теб — каза Пучи и си придърпа стол. Възседна го на обратно и подпря ръце на облегалката. Дървото изскърца.
	— Не аз избрах да те доближа, струва ми се?
	— От гледна точка на вселената е все тая — отбеляза Пучи. — Да знаеш, тази твоя мания е много опасна.
	Козмо свали шапката.
	— Опитвам се единствено да проумея човека — каза той.
	— Много опасна мания.
	— Разбираш за какво говоря. Искам да разбера как работи умът му.
	— А това? — тя посочи големия портрет, закачен на стената срещу бюрото.
	— _Мъж с куче_ на Уилям Нацупен. Портрет на Ветинари. Забележи как очите му те следват, накъдето и да мръднеш.
	— По-скоро носът на кучето ме следва. Ветинари има куче?
	— Имаше. Почина преди време. Малкият му гроб е някъде на територията на двореца. Ветинари го посещава всяка седмица и оставя по една кучешка бисквитка върху него.
	— Ветинари?
	— Да.
	— Хладнокръвният, безсърдечен, пресметлив тиранин Ветинари? — повтори Пучи.
	— Точно така!
	— Нещо ме баламосваш, братчето ми.
	— Ако щеш вярвай — дълбоко в себе си Козмо тържествуваше. Той обожаваше това раздразнено пилешко изражение, което сестра му придобиваше, когато я мъчеше диво любопитство.
	— Някой може да плати доста за подобна информация — каза тя.
	— Така е. Споменах го само защото не ти върши никаква работа, освен ако не знаеш къде точно е гробът, по кое време ходи там Ветинари и в кой ден. Нищо чудно, сладка Пучи, това което ти наричаш мания, всъщност да се окаже много полезно начинание. Аз наблюдавам, изучавам и се информирам. И вярвам, че Влаго фон Мустак и Ветинари споделят някаква опасна тайна, която би могла дори…
	— Значи реши да предложиш на Мустак подкуп? — едно нещо можеше да се каже за Пучи, човек можеше да й довери каквото си иска, защото тя никога не си правеше труда да слуша. Вместо това си използваше времето да мисли, какво ще каже след това.
	— Неприлично малък подкуп. И в същото време го заплаших. Така сега той си мисли, че знае всичко за мен — обясни Козмо без дори да се опитва да скрие усещането си за превъзходство. — А аз пък не знам нищо за него, което е дори по-вълнуващо. Как така се е появил отникъде и веднага се е сдобил с един от най-престижните постове…
	— Какво, по дяволите, е това? — прекъсна го Пучи, чието неограничено любопитство беше постоянно спъвано от съвсем ограничената способност да се концентрира. В случая тя сочеше към макета, поставен пред прозореца.
	— Това ли? О…
	— Прилича на декоративна саксия. Да не е куклено градче? За какво ти е? Казвай веднага!
	Козмо въздъхна. Не че ненавиждаше сестра си — т.е. не повече от обичайното чувство на неприязън, което всички Охол изпитваха към роднините си. Но беше трудно да харесваш този груб, носов, постоянно раздразнен глас, който обявяваше на света, че всичко, което Пучи не разбере незабавно — а това включваше почти всичко, с което тя се сблъскваше — за нея е лична обида.
	— Това е оразмерен модел на града, наподобяващ гледката, разкриваща се от Продълговатия офис на Ветинари — обясни той. — Помага ми да мисля.
	— Това е съвсем откачено. Какъв тип кучешка бисквитка? — отвърна Пучи.
	Информацията също преминаваше през съзнанието на Пучи с различна скорост. Вероятно й пречеше всичката тази коса, помисли си Козмо.
	— „Вкусотийките на Тракълмънт“ — отвърна той. — С форма на кокал в пет различни цвята. Но той никога не оставя на гроба жълта бисквитка, защото Рошльо никак не обичал жълтите.
	— Говори се, че Ветинари е вампир — заяви Пучи, прескачайки от тема в тема.
	— Ти вярваш ли? — попита Козмо.
	— Понеже е висок, слаб и носи черно? Мисля, че това не е достатъчно доказателство!
	— Но също е потаен и пресметлив — отвърна Козмо.
	— Какво, ти да не би да вярваш?
	— Не, но и да беше, нямаше да има особено значение. Но пък има други хора с по-… опасни тайни. Опасни за самите тях имам предвид.
	— Г-н Мустак?
	— Той би могъл да е сред тях, да.
	Очите на Пучи светнаха.
	— Ти знаеш нещо, нали?
	— Не точно, но мисля, че знам къде да търся, за да науча нещо.
	— Къде?
	— Много ли държиш да знаеш?
	— Естествено!
	— Е, аз пък изобщо не възнамерявам да ти кажа — усмихна й се Козмо. — Не ми позволявай да те задържам — добави той, но Пучи вече беше изфучала от стаята.
	_Не ми позволявайте да ви задържам._ Каква изключителна фраза беше сътворил Ветинари. Очебийно двойният смисъл пораждаше усещане за смут дори у най-невинните души. Този мъж беше открил методи за безкръвно владичество, по-страховити и от колело на мъченията.
	Какъв гений! И ако не броим една непослушна вежда, Козмо Охол следваше неговия пример съвсем точно.
	Трябваше само да намери начин да се възползва от недостатъците на една жестока личност. Тайнственият г-н Мустак държеше ключа към Ветинари, а ключът към Мустак…
	Беше време да си поговори с г-н Непреклон.


>	Глава 5
#	Трескаво пазаруване — Защо не се препоръчва да ви масажира голем — Пари на вятъра — Особености на доверието — Г-н Непреклон приема посетител — Част от семейството

	Къде е най-добре да се изпробва една печеливша идея? Със сигурност не в банка. Тя трябва да се изпробва някъде, където хората обръщат много сериозно внимание на парите и са заети с трескави финансови операции, съпроводени с постоянен риск, при което и най-малкото колебание може да доведе до триумфална печалба или позорна загуба. Това място е известно по принцип като Широкия бял свят, част от който е например Десета Яйчна улица.
	Магазинът за изумителни сувенири и закачки на улица Десета Яйчна, собственик Дж. Пруст, беше същински рай за хората, споделящи убеждението, че пърдящият прах е ненадминато хумористично изобретение, което впрочем не е съвсем лъжа. Магазинчето беше привлякло вниманието на Влаго като източник на маскировки и друг полезен реквизит.
	Влаго винаги беше отделял специално внимание на дегизировката си. Фалшива брада, която би се отлепила, ако някой я дръпне, нямаше никакво място в живота му. Но тъй като той беше надарен с най-незабележимото лице на света, което за наблюдателя си остава „случайно лице сред множеството“, дори около него да няма жива душа, понякога беше полезно да даде на хората нещо, което да могат да опишат на стражата. Очилата винаги вършеха работа, но Влаго беше постигал чудесни резултати и с изкуствени уши и нос, негов личен модел. Покажи на човек чифт уши, в които малки пойни птички биха могли да си свият гнездо, наблюдавай как любезно прикрива истинската си реакция и можеш да си сигурен, че единственото, което той ще запомни ще са ушите.
	Сега, разбира се, Влаго водеше почтен живот, но част от него настояваше да поддържа запасите си, просто за всеки случай.
	Днес той си купи тубичка лепило и голям буркан златни звездички, за които наскоро беше измислил приложение.
	— Всичко тридесет и пет пенса, г-н Мустак — каза г-н Пруст. — Задават ли се някакви нови марки?
	— Една или две, Джак — отвърна Влаго. — Как са Етъл и малкият Роджър? — допълни той, след като набързо прерови картотекираната информация в главата си.
	— Отлично, благодаря. Да ви предложа още нещо? — попита Пруст с надежда Влаго да осъзнае, че това от което се нуждае незабавно, са дузина фалшиви носове.
	Влаго погледна редицата маски, страховити гумени ръце и смешни носове и прецени, че за момента нуждите му са удовлетворени.
	— Не, Джак, само рестото — каза той и внимателно постави на тезгяха едно от новите си творения. — Половин долар ще е достатъчен.
	Пруст се втренчи в хартийката, сякаш очакваше тя да се взриви или да изпусне някакъв хипнотизиращ газ.
	— Какво е това, сър?
	— Банков запис за един долар. Доларова банкнота. Нещо съвсем ново.
	— Трябва ли да се разпиша, за да я получа?
	— Не, точно това е интересното. Всеки може да я получи.
	— Бих искал да я получа аз, благодаря!
	— И ето че сега е твоя — увери го Влаго. — Но пък ти можеш да я използваш, за да купиш нещо друго.
	— Тя не съдържа злато — съдържателят вдигна банкнотата, но я задържа на разстояние от себе си, така, за всеки случай.
	— Е, ако ти платя с пенита и шилинги, и в тях няма да има злато. Освен това, както казах, сега си с петнадесет пенса напред, срещу което, вярвам, няма да възразиш, нали? Този запис е на стойност един долар. Ако го занесеш в моята банка, ще ти дадат един долар срещу него.
	— Но аз вече си имам един долар! Ъм, нали така? — попита Пруст.
	— Бързо схващаш! Така че защо не излезеш да го похарчиш? Сега, веднага. Бих искал да видя как ще се приеме.
	— Това нещо като марките ли е, г-н Мустак? — попита Пруст, като се опитваше да го сравни с нещо разбираемо. — Понякога хората ми плащат с марки, понеже аз пращам доста поръчки по пощата…
	— Да! Да! Точно така! Приеми го като голяма марка. Виж, ще ти направя промоционална оферта. Ако похарчиш този долар, ще ти дам още една доларова банкнота, така че пак ще ти остане един долар. Какво има да рискуваш?
	— Да, ама ако това е една от първите доларови банкноти, нали така… ами, ако бях си запазил малко от най-първите марки, дето отпечатахте, сега щях да имам малко състояние, така че ако задържа тая банкнота, някой ден тя ще струва истински пари…
	— _Тя и сега струва истински пари!_ — възкликна Влаго.
	Това беше проблемът с бавно съобразяващите хора. Влаго винаги предпочиташе вместо с тях да си има работа с пълни глупаци. Защото на по-бавните хора може и да им отнеме малко време да схванат ситуацията, но веднъж щом се усетят, веднага търсят начин да се възползват от нея.
	— Да, ама вижте сега — по лицето на продавачът плъзна усмивка, която той вероятно считаше дяволита, но всъщност му придаваше изражението на Г-н Каприз докато си ядеше карамела. — Вие много се изхитрихте с тия марки, г-н Мустак. Току изкарате някоя нова. Мойто бабче казва, че може и да е вярно, дето в тялото на човек имало достатъчно желязо за един пирон, ама на вас само в главата ви се въртял достатъчно горещ въздух да ви вдигне до луната. Тъй де, да не се докачите нещо, то мойто бабче винаги казва, каквото мисли…
	— Е, да, ама стегнах Пощата нали?
	— О, да, баба казва, че може да сте хитрец и тарикат, ама поне не оставяте нещата на половина, дума да няма…
	— Чудесно! Значи, хайде тогава да похарчим тоя проклет долар, а?
	Изглежда Влаго имаше някакво необяснимо двойствено въздействие върху милите старици — те веднага познаваха точно що за стока е, но въпреки това _го харесваха_.
	В крайна сметка г-н Пруст реши да рискува и да използва своя нов долар, за да купи от съседния магазин пакетче тютюн за лула Веселият Моряк, малко ментови бонбони и списание „Какво наново?“. Г-н „Чистника“ Преденпост от своя страна, веднъж щом му обясниха идеята, прие банкнотата и отиде с нея отсреща у г-н Каруцарин, месарят. След като му изложиха всичко подробно, месарят предпазливо се съгласи да му платят кило наденички с новия долар и освен това даде на Влаго „кокал за ваш’то малко кутре“. Най-вероятно Г-н Каприз никога не беше виждал истински кокал преди. Той само се въртеше около него предпазливо и явно очакваше кокалът да изписука.
	Улица Десета Яйчна беше заета от дюкяните на дребни търговци, които продаваха дреболии на дребно, за незначителни суми и с малка печалба. На такава улица човек трябваше да ограничи размаха на мисълта си. Това не беше гостоприемно място за велики идеи. Тук всички се взираха в подробностите. Това бяха мъже, които получаваха много повече фардинги, отколкото долари.
	Някои от останалите магазини вече пускаха кепенците и приключваха работа за деня. Привлечени от Анкх-Морпоркския инстинкт, който им подсказваше че става нещо интересно, собствениците им се скупчиха, за да не го пропуснат. Тук всички се познаваха. Всички търгуваха помежду си. И всички познаваха Влаго фон Мустак, Златния мъж. Събралите се разглеждаха банкнотите старателно и ги обсъждаха крайно сериозно.
	— Ама това си е просто бележка „Ще имаш да вземаш“.
	— Добре, но да предположим, че ти трябват парите?
	— Ще ме прощавате, ама идеята не е ли, че бележката сама по себе си е пари?
	— Добре тогава, от кого имаш да вземаш?
	— Ъм… от Джак, защото… Не, чакай малко… Това са истински пари, нали така?
	Влаго се ухили доволно, докато дискусията се люшкаше напред-назад. Току пред очите му като някаква чудна гъба изникваше чисто нова теория за парите — израстваше в сумрак и беше напълно куха. Тези мъже брояха и половинките фардинг и нощем държаха касата под леглото си. Те отмерваха брашно и стафиди до стотни и хилядни с очи неотклонно вперени в стрелката на кантара, защото бяха мъже, живеещи на ръба. Ако Влаго успееше да ги убеди, че книжните пари са добра идея, можеше спокойно да счита, че ако вече не е излязъл сух от водата, то поне се е разминал съвсем леко подгизнал.
	— Е, и мислите ли, че може да влязат в работа? — вмъкна той, когато разговорът затихна.
	Общото мнение беше, че може да се ползват, но трябвало да изглеждат „по-засукани“, както се изрази „Чистника“ Преденпост.
	— Нъл’ знайте, с по-завъртени букви и кое що.
	Влаго се съгласи с тях и връчи на всеки по една банкнота за спомен. Бяха си ги заслужили.
	— Пък ако се окаже, че тия хартийки не струват, колкото развалено уахуни — заключи г-н Пруст, — поне винаги ще ни остане златото, нали? Заключено на сигурно място в мазето?
	— О, да, не може без златото — съгласи се г-н Каруцарин.
	Всички закимаха утвърдително и Влаго усети как ентусиазмът му увяхва.
	— Но нали се разбрахме, че златото не ви е нужно? — възрази той.
	Всъщност нищо такова не се бяха разбирали, но си струваше да опита.
	— Да, няма нужда да ни е в ръцете, ама трябва да е все някъде — обясни г-н Каруцарин.
	— Да, за да не могат банките да лъжат — заяви г-н Преденпост с онази непоклатима увереност, характерна за най-информираното от всички създания, „Мъжът В Кръчмата“.
	— Но аз се надявах, че ще разберете. _Нямате нужда_ от злато! — настоя Влаго.
	— Тъй си е, сър — успокои го Преденпост. — Стига само все някъде да го има.
	— Ъъ, случайно да имате представа, защо е толкова наложително златото да го има? — поинтересува се Влаго.
	— За да не могат банките да лъжат — повтори Преденпост, воден от убеждението, че истината се постига чрез повторение.
	Одобрителни кимания потвърдиха, че това мнение се споделя от всички на улица Десета Яйчна. Стига само златото да беше налично някъде, това щеше да задължи банките да бъдат почтени и всичко щеше да е наред. Влаго почувства благоговение пред такава вяра. Наличието на злато явно можеше да накара и чаплите да спрат да ядат жаби. Но истината е, че няма сила в света, която може да принуди една банка да бъде почтена, ако тя няма желание.
	Но дори и така, не беше лошо като за начало. Беше положил обещаващи основи.
	Започна да вали. Нищо сериозно, само лек дъжд, при който почти може да минеш без чадър. По улица Десета Яйчна никога не се мяркаха файтони, защото не можеха да очакват да качат пътници там, но един беше спрял на ъгъла с Губещата се улица. Конят беше оклюмал в хамута си, файтонджията се беше привел, увит в сиво палто, фенерите на файтона примигваха в мрачината. Дъждът уверено напредваше към своята по-тежка, обилно квасеща фаза и файтонът беше съвсем добре дошъл.
	Влаго бързо го приближи и се качи, но вътре го посрещна нечий глас:
	— Добър вечер, г-н Мустак. Много се радвам най-после да се запознаем. Аз съм Пучи. Убедена съм, че ще си станем много добри приятели…


	— Сега, ето това беше отлично — коментира сержант Колън от Градската стража, докато фигурата на Влаго фон Мустак изчезваше зад ъгъла с нарастваща скорост. — Забележи как той изскочи направо през прозорчето на файтона, без да докосва рамката, отскочи от оня тип, дето се промъкваше наоколо, и се приземи с отлично по мое мнение превъртане, при това без нито за миг да изпуска малкото кученце. Няма съмнение, че не му се случва за първи път. Но ако прегледаме изпълнението като цяло, трябва да призная, че това беше изключително глупав ход.
	— Първият попаднал файтон — Ефрейтор Нобс клатеше глава. — Леле боже, леле боже. Не го очаквах точно от него.
	— Точно това казвам и аз — съгласи се Колън. — Когато си знаеш, че имаш врагове под път и над път, никога, никога не се качваш в първия изпречил ти се файтон. Това е една от основните житейски истини. Даже отшелниците са я чували.
	Те наблюдаваха доскоро промъкващия се тип, който в момента събираше останките от натрошения си иконограф, докато Пучи пищеше с цяло гърло откъм файтона.
	— Обзалагам се, че когато са пуснали в движение първия файтон в историята, никой никога не се е качвал на него, а сержант? — предположи Ноби дяволито. — Сигурно първият файтонджия се е прибирал всяка вечер без пукната пара, ’щото всеки е знаел да не се качва при него, нали?
	— Не, Ноби, виж, ако нямаш врагове, които се ширят на свобода, това правило не важи. Дай да вървим да докладваме.
	— А какво означава „да се ширят“ — попита Ноби, докато влачеха крака към участъка на улицата на Чревцата, където несъмнено ги очакваше чаша топъл, сладък чай.
	— Означава, че враговете ти са доста едри и имат нужда от пространство. То е очевидно, като брадавица на нос. Особено пък на твоя нос.
	— Е, да, тази Пучи Охол, вярно е едричка.
	— Хич не му трябва на човек да става трън в очите на това семейство — изрази мнение Колън. — Та какви са прогнозите?
	— Прогнози, сержант? — попита Ноби невинно.
	— Знам, че си организирал залози, Ноби. Ти винаги организираш залози.
	— Тоя път никой не ще да залага, сержант. Викат, че изходът бил решен — обясни Ноби.
	— Мда, има логика. Очакват Мустак да полегне в тебеширено очертание до неделя?
	— Не, сержант. Всички смятат, че той ще спечели.


	Влаго се събуди в голямото меко легло със задавен писък.
	Пучи! Аргхг! И то във вид, който по-деликатните натури биха нарекли неглиже. Влаго винаги се беше чудил как точно изглежда това неглиже, но никога не се беше надявал да получи толкова изобилна и подробна демонстрация наведнъж. Дори в момента някои от мозъчните му клетки, запечатали този спомен, се опитваха да умрат.
	Но той нямаше да е Влаго фон Мустак, ако случката не беше предизвикала и известна доза нехайно задоволство. Все пак, беше се измъкнал невредим. О, да, изобщо не му беше за първи път да скача през прозорци. Пък и крясъците на Пучи бяха почти толкова силни, колкото трясъкът, който се разнесе, когато иконографът на онзи тип се строши на калдъръма. Старият номер със залагане на капан и хващане в компрометираща ситуация. Ха! Крайно време беше да извърши нещо незаконно, та отново да настрои мозъка си на вълната на циничното самосъхранение. Само преди година той никога не би направил грешката да се качи на първия изпречил му се файтон. Но поне не можеше да си представи що за съдебни заседатели биха повярвали, че някой може да е бил привлечен от Пучи Охол. Мда, такава теория никога нямаше да мине в съда.
	Той стана, облече се и се заслуша с надежда за признаци на живот в кухнята. Когато не ги откри си направи черно кафе.
	С кафето в ръка тръгна към офиса, където Г-н Каприз дремеше в своя панер, а официалната шапка си стоеше, все така укорително черна.
	О, вярно, той беше решил да направи нещо по въпроса, нали така?
	Влаго бръкна в джоба си и извади тубата лепило, която за удобство имаше четка на капачето и, след като внимателно разнесе лепило по шапката, започна да изсипва върху нея златните точици възможно най-равномерно.
	Все още беше потънал в това занимание, когато Гладис се появи в полезрението му като слънчево затъмнение, понесла, както се оказа, сандвич с бекон и яйца, четири педи дълъг и три милиметра дебел. Беше му донесла и сутрешния Таймс.
	Влаго простена. Бяха му посветили първа страница. Което не беше необичайно. За всичко беше виновна устата му, която препускаше с бясна скорост, винаги щом усетеше близостта на журналистически бележник.
	Хм, беше запълнил и втора страница. И редакционната статия. Да му се не види, бяха му посветили дори политическата карикатура, която рядко беше особено смешна.
C>
	Първи хлапак: По к’во са пузнава, чи Анкх-Морпорк ни е бизлюден острув?
	Втори хлапак: На бизлюден острув, не мой та ухапа акула!
C$
	Да се скъсаш от смях.
	Той прокара бегъл поглед по редакционната статия. Тези статии от своя страна се случваше да са доста забавни, понеже бяха писани с убеждението, че светът ще е много по-добро място, ако бъде управляван от журналисти. Материалите обикновено биваха… Какво? Това пък какво беше?
	„Време е да се замислим за немислимото… през трезорите най-после е повял вятърът на промяната… несъмненият успех на новата Пощенска служба… марките са вече де факто валута… необходимите свежи идеи… младежта поема юздите…“
	Младежта поема юздите? И това написано от Уилям Дьо Слов, който вероятно беше на възрастта на Влаго, но пишеше сякаш се подвизава на този свят дълги години. Стилът на Дьо Слов беше тежък и натруфен, поради което често не ставаше ясно какво точно иска да каже, но сред стелещата се мъгла на многосричните думи се прокрадваше идеята, че, според Таймс, Влаго фон Мустак можеше да се окаже, като цяло и при дадените обстоятелства, в дългосрочен план и, като се вземе предвид това и онова, вероятно подходящият човек за тази служба.
	Влаго забеляза, че Гладис е минала зад гърба му, когато червеното сияние от очите й се отрази в месинга по бюрото.
	— Изглеждате Много Напрегнат, Г-н Мустак — каза тя.
	— Мда, вярно — отвърна той докато препрочиташе статията. Богове, тоя човек пишеше, сякаш думите му ще бъдат изсечени в гранит за поколенията.
	— В Списание „Само За Дами“ Имаше Интересна Статия Относно Масажирането На Гърба — продължи Гладис.
	По-късно Влаго си даде сметка, че е трябвало да усети надеждата, прокраднала се в гласа й. Но тъкмо в онзи момент, той си мислеше: _при това изсечени с големи главни букви._
	— Те Вършат Чудеса За Освобождаване На Напрежението, Причинено От Неразбориите На Съвременния Живот — отбеляза Гладис.
	— Е, да, кой би искал такова нещо — съгласи се Влаго и пред очите му причерня.
	Най-странното обаче беше, размишляваше Влаго по-късно, когато Пеги и Еймсбъри бяха успели да го свестят и да наместят костите му по местата им, че той наистина се чувстваше по-добре. Вероятно това беше идеята на занятието. Може би отвратителната разкъсваща болка беше необходима, за да ти напомни, че може да ти се случат къде-къде по-лоши неща от някое случайно пробождане тук там.
	— Много Съжалявам — увери го Гладис. — Не Можех Да Предположа, Че Ще Стане Така. В Списанието Пишеше, Че Масажираният Изпитва Внезапно Приятно Оживление.
	— Не мисля, че за целта е нужно да видиш собствените си очни ябълки — отбеляза Влаго като си разтриваше врата. Сиянието в очите на Гладис помръкна дотам, че той я съжали и допълни: — Но вече се чувствам много по-добре. Чудесно е да погледнеш надолу и да не се окаже, че гледаш собствените си пети.
	— Хич не го слушай, не беше толкова зле — защити я Пеги, подтиквана от истинска женска солидарност. — Мъжете винаги вдигат голяма олелия и за най-малката болка.
	— Да, Те Са Просто Големи Пухкави Бебета — потвърди Гладис. Думите й предизвикаха замислена тишина.
	— Това пък откъде ти хрумна? — поинтересува се Влаго.
	— Информацията Ми Беше Предадена От Гленда, На Гишето За Марки.
	— Е, от сега нататък не искам да…
	Двойните врати се отвориха със замах. Отвън долетя жужене, достигащо до офиса от долния етаж, а г-н Непреклон сякаш се носеше като сърфист на вълната на приглушения шум, навъсен като облак и прекалено излъскан за толкова ранна сутрин.
	— Добро утро, магистър — поздрави той с леден тон. — Улицата отвън е пълна с хора. Позволете да се възползвам от случая да ви поздравя, задето лично опровергахте една теория, която в момента се шири в Невидимия Университет.
	— А? — каза Влаго.
	— Има хора, които твърдят че съществува не само една вселена, а безкраен брой паралелни вселени, за да може всичко, което би могло да се случи, реално да се случи все някъде. Това, разбира се, е пълен абсурд, който ние търпим, просто защото си знаем, че са само празни приказки. Сега обаче аз мога да докажа, че съм прав, понеже, ако такъв безкраен брой светове съществуваше, все в някой от тях моята алтернативна личност би приветствала вашите последни действия. Но нека ви уверя, сър, безкрайността не е достатъчно огромна, за да побере такава възможност — той се стегна. — Хората удрят по вратите ни! Настояват да закрият сметките си! Казах ви, че банковата система се основава на доверие и увереност!
	— Ох, леле — каза Влаго.
	— Те изискват злато.
	— Е, нали точно това сме им обещ…
	— Обещанието е само метафорично! Обясних ви, че то се основава на взаимното съгласие, че никой няма да си изиска златото реално!
	— Колко души искат да си закрият сметките? — попита Влаго.
	— Почти двадесет!
	— Двадесет души вдигат всичкия този шум?
	Г-н Непреклон изглеждаше смутен.
	— Е, не са само те — призна той. — Няколко заблудени люде желаят да внесат пари, но…
	— Да внесат, значи? — прекъсна го Влаго. Г-н Непреклон потръпна.
	— Само съвсем незначителни суми, по няколко долара на човек — обясни той пренебрежително. — Те изглежда смятат, че „нещо сте намислил“.
	Кавичките осезаемо разтресоха изречението, както се тресе деликатна дама, ако трябва да вдигне умряла мишка.
	Една част от личността на Влаго рязко отскочи назад. Но друга част вече усещаше бриза по лицето си.
	— Ами, тогава да не ги разочароваме — каза той и вдигна позлатената си шапка, която все още беше леко лепкава. Непреклон я изгледа недоволно.
	— Останалите банки са бесни да знаете — каза той и припряно последва Влаго с необичайната си походка, когато Магистърът на монетния двор се запъти към стълбите.
	— Това добре ли е или зле — попита Влаго през рамо. — Я да ви питам, какво беше правилото за банковите заеми? Бях го чувал веднъж. Беше някакъв каламбур за лихвата.
	— Имате предвид: „Заемай към един и половина, отпускай към два, прибирай се вкъщи в три“? — попита Непреклон.
	— Точно това! Мислех си, дали не може да посмалим тия стойности?
	— Това е Анкх-Морпорк. Една банка трябва да бъде непристъпна като крепост! А това струва пари!
	— Но поне можем да променим процентите малко, нали? И освен това нали не плащаме лихва за влогове, по-малки от сто долара?
	— Да, така е.
	— Е, от сега нататък всеки може да си отвори сметка при нас, даже и само с пет долара в нея, а ние ще почнем да плащаме лихва доста по-скоро. Това ще поопразни дюшеците, не мислите ли?
	— Магистър, аз протестирам! Банкерството не е игра!
	— Скъпи г-н Непреклон, не само че е игра, но е и доста стара, известна е под името „Да видим докога ще ни се разминава?“.
	Гласовете долу се извисиха приветствено за момент. Двамата мъже бяха достигнали една площадка на стълбите, отворена към голямата зала долу, както църковен амвон се извисява над грешници. Масата лица се вдигна към Влаго и остана безмълвна за момент. След това някой се обади.
	— Ще направите ли всички ни много богати, г-н Мустак?
	О, проклятие, помисли си Влаго. Какво всъщност търсеха тук всички тези хора?
	— Ами, смятам да направя всичко по силите си да докопам парите ви! — обеща им той.
	Хората се разсмяха. Влаго не се изненада. Кажи на някого, че смяташ да го ограбиш и единственият резултат е, че ти излиза име на откровен човек.
	Очакващото множество съблазни езика му, така че благоразумието му се предаде и отиде да се скрие някъде. Той чу устата си да добавя:
	— И за да получа възможно най-много от вашите пари, смятам — т.е. председателят смята, че не е лошо да въведем лихва от един процент за всички сметки, в които има налични пет долара в рамките на една цяла година.
	Звукът зад гърба му подсказваше, че главният касиер изглежда се е задавил, но хората долу, които като цяло бяха привърженици на спестовна система „под дюшека“, не изглеждаха особено развълнувани. Тогава някой вдигна ръка и каза:
	— Не искате ли доста висока цена, само за да натикате парите ни в мазето си.
	— Не, това смятам аз да платя на _вас_, задето ми позволявате да натикам парите ви мазето за една година — обясни Влаго.
	— Сериозно?
	— Абсолютно. Вярвайте ми.
	Лицето на говорещия придоби израза на типичния бавно съобразяващ гражданин, който се опитва да схване ситуацията.
	— Добре, къде е уловката? — попита той накрая.
	Навсякъде, помисли си Влаго. Например, нямам никакво намерение да държа парите ви в мазето. Ще ги държа в нечий чужд джоб. Но това изобщо не ви трябва да го знаете сега.
	— Няма уловка — каза вместо това на глас. — Ако вложите сто долара, след година в сметката ви ще има сто и един долара.
	— Всичко това е много хубаво, ама откъде хора като мен ще намерят сто долара?
	— Тук при нас. Ако вложите само един долар и изчакате — колко време, г-н Непреклон?
	Главният касиер изсумтя.
	— Четиристотин шестдесет и една години!
	— Добре, има да почакате, но поне вашите пра-пра-пра и прочее внуци ще се гордеят с вас — довърши Влаго сред весел смях. — Добре, вижте какво ще направим сега: ако днес си откриете тук влог на стойност, да речем, пет долара, в понеделник ще ви дам един долар безплатно. Един долар на вересия, дами и господа, къде ще ви предложат по-добра сделка…
	— Истински долар, простете, или един от тези _фалшификати?_
	При входа последва някакво разбъркване и Пучи Охол връхлетя царствено през вратите. Т.е. опита се да връхлети. Но едно успешно връхлитане е нужно да се планира предварително и вероятно да се репетира няколко пъти. Не е добра идея да тръгнеш да връхлиташ неподготвен. Защото накрая ще се окаже, че просто се буташ.
	Двама здравеняци се опитваха да разтикат множеството и да направят път, но не успяваха да се справят с толкова много хора. А това означаваше, че двамата чувствително по-дребни младежи, които водеха чистокръвните бледи хрътки на Пучи, се оказаха притиснати зад здравеняците. Накрая се наложи Пучи да си проправи път с лакти.
	А би могло да бъде наистина идеално изпълнение, помисли си Влаго. Всички нужни елементи бяха на лице: облечените в черно заплашителни фигури на биячите, елегантните светли хрътки. Но, уви, самата Пучи беше горд притежател на подозрително оцъклени очички и твърде дебела горна устна, които в комбинация с дългия врат внушаваха на непредубедения наблюдател мисълта за патица, обидена от преминаваща наблизо пъстърва.
	Някой е трябвало да й каже, че черното не е нейният цвят, че скъпите кожи ще да са изглеждали много по-удачно върху оригиналния си собственик и че ако смята да носи високи токове, то последната дума на модата забранява те да се комбинират с тъмни очила, защото когато човек влезе от ярката дневна светлина в сумрака на, да речем, банка, той дотолкова ще се дезориентира, че може да набучи на тока си крака на един от собствените си телохранители. Всъщност някой е трябвало като цяло да й поясни, че истинският стил изисква вродено кокетничене и капка лукавство. Той не може да се напазарува.
	— Г-ца Пучи Охол, дами и господа! — извика Влаго и започна да ръкопляска, а Пучи изтръгна слънчевите очила от лицето си и приближи едно гише с кръвожаден поглед. — Един от нашите директори, които ще се присъединят към всички нас в изкарването на истински пари.
	Няколко души подеха аплодисментите. Те никога не бяха виждали Пучи, но винаги се радваха на безплатно шоу.
	— Слушайте, слушайте ви казвам! — изкомандва тя и размаха нещо, което заприлича на Влаго на една от неговите експериментални банкноти. — Ето какво смята да ви даде той — нищо и никаква безполезна хартия.
	— Напротив, това е същото като отворен чек или банков ордер — каза Влаго.
	— Така ли? Ще я видим тая работа! Слушайте! Добри хора на Анкх-Морпорк! Някой от вас изобщо вярва ли, че тая хартийка струва един долар? Някой ще ми даде ли долар за нея? — Пучи размаха листчето презрително.
	— ’Ми знам ли. Какво е туй? — попита някой и множеството се поразмърда.
	— Това е експериментална банкнота — обясни Влаго над надигащите се гласове. — Просто за да изпробваме идеята.
	— Колко такива хартийки има? — попита същият човек.
	— Към дузина — отвърна Влаго.
	Мъжът се обърна към Пучи.
	— Давам ти пет долара, какво ще кажеш?
	— Пет? Ама то пише, че струва един! — отвърна Пучи слисана.
	— Да, де. Пет долара, гуспойце.
	— Ама защо? Ти да не си луд?
	— Наред съм си, колкот’ ’секи друг, девойче, много благодаря!
	Някой друг вдигна ръка и се провикна.
	— Аз давам седем долара!
	— Това е лудост — изквича Пучи.
	— Лудост? — попита вторият човек и посочи Влаго. — Ако си бях купил един джоб от най-първите черни марки от едно пени, когато онзи мъж там почна да ги печата, сега щях да съм богат човек!
	— Някой помни ли Триъгълните Сини? — обади се друг наддаващ. — На стойност петдесет пенса. Залепих една такава на писмо до леля ми. Докато писмото стигне до нея, марката вече струваше петдесет долара! И сега старата вещица отказва да ми я върне!
	— В момента струва сто и шестдесет — спомена някой зад него. — Миналата седмица продадоха една такава на търг в Дюкяна на Дейв за топлийки и марки. Аз ви давам десет долара, госпожице!
	— Петнадесет!
	От мястото си на стълбите Влаго се радваше на отличен панорамен изглед към залата. В дъното няколко наддаващи се бяха съюзили, водени от идеята, че е по-добре да получиш част от нещо, отколкото да не получиш нищо.
	Колекциониране на марки! Това беше започнало от самото начало и се беше раздуло като някакво огромно… нещо, управлявано от непонятни, странни правила. Дали имаше друга някоя сфера, където дефектите правеха желания обект по-ценен? Бихте ли купили костюм само защото единият ръкав е по-къс от другия? Или защото по грешка са му пришили парче ненужен плат? Разбира се, веднага щом Влаго беше забелязал тази тенденция, той беше почнал да вкарва дефектите умишлено, един вид, за да осигури развлечение на клиентите, но определено не беше планирал главата на лорд Ветинари да се появява отпечатана на обратно по веднъж на всеки лист сини марки. Един от печатарите се канеше да унищожи дефектните марки, но Влаго успя да го спре в последния момент, като се хвърли върху него с лъвски скок.
	Цялата работа беше нереална, а Влаго беше експерт по нереалността. Преди, когато беше вършил пакости и основното му занимание беше да продава мечти, той беше забелязал, че най-разпространена е мечтата, че човек може да забогатее по чиста случайност. Беше успявал да убеди хората, че стъклото е диамант, защото алчността замъгляваше ума. Дори разумни, почтени, усърдно работещи хора вярваха, противно на своя опит, че може да получиш пари наготово. Но колекционерите на марки… те вярваха в дребните съвършенства. Вярваха, че е възможно в една малка част от света всичко да е наред. Ако пък не можеше всичко да е наред, то поне беше съвсем ясно какво липсва. Това липсващо парченце можеше да е например дефектна Триъгълна синя от петдесет пенса, но такива имаше още шест някъде по света и кой знае дали на усърдния търсач няма да му излезе късметът и да попадне на някоя от тях.
	Влаго беше наясно, че такъв човек би бил небивал късметлия, защото четири от въпросните марки бяха прибрани в малка оловна кутийка под паркета в собствения му кабинет, за черни дни. Но дори и така, две марки все още бяха някъде там — унищожени, изгубени, изядени от охлюви или — и това беше споделяната от всички гореща надежда — залепени върху някое писмо, останало в непрегледана купчина поща, натикана на дъното на нечие чекмедже.
	… а г-ца Пучи просто не знаеше как да спечели тълпата. Тя тропаше с крак и настояваше за внимание, и крещеше, и обиждаше и въобще не беше в нейна полза, че ги беше нарекла „добри хора“, защото никой не обича безсрамните лъжци. И ето че търпението й се изчерпа, понеже наддаването беше достигнало тридесет и четири долара. Така че тя…
	… разкъса банкнотата!
	— Ето това е моето мнение за тия глупави пари! — извика тя и хвърли парчетата във въздуха. След това се изпъчи запъхтяна, сякаш беше постъпила много интелигентно. Беше им дала да се разберат, нали така!
	Чак да му се доплаче на човек, наистина. Е, какво пък…
	Влаго извади друга банкнота от джоба си и я вдигна високо.
	— Дами и Господа, тук държа една от _намаляващите_ бройки еднодоларови банкноти от първата серия — направи пауза, за да изчака да затихне смеха, — подписана лично от мен и председателя. Наддаването ще започне от четиридесет долара, а печалбата ще е в полза на дечицата в нужда!
	Той вдигна цената до петдесет, като изсмука някои залози направо от пръстите си. Пучи остана на място за момент, забравена и вбесена, а после изхвръкна навън. Виж, изхвръкването й се получи. Вярно че нямаше представа как да се държи с хората и бъркаше самочувствие със самоуважение, но не можеше да й се отрече че дори тлъста пуйка на трамплин не би изхвръкнала по-добре от нея.
	Преди още тя да беше стигнала до вратата, щастливият нов собственик на банкнотата беше обграден от нещастните кандидати, които бяха наддавали срещу него. Никой от тях нямаше представа какво точно се случва, но бяха решени да не го пропускат.
	Влаго сви ръце на фуния пред устата си и се провикна:
	— Дами и господа, днес следобед г-н Непреклон и аз ще сме на ваше разположение, за да обсъждаме отпускането на банкови заеми!
	Това предизвика ново шумно раздвижване.
	— Вятър и мъгла, г-н Мустак — скастри го Непреклон като се извъртя с гръб към хората. — Всичко това е само вятър и мъгла…
	— Да, само дето не подухва и най-лек ветрец и отсъства всякаква мъгла, г-н Непреклон! — отвърна Влаго жизнерадостно.
	— А „дечицата в нужда“? — попита Непреклон.
	— Ами, намерете някакви. Все има някое сиропиталище, на което петдесет долара ще му дойдат добре. Разбира се, дарението ще е анонимно.
	Непреклон искрено се изненада.
	— Нима, г-н Мустак? Изобщо не бих се поколебал да ви определя като човек, който би вдигнал страшна Шумотевица, когато дава пари за благотворителност — той произнесе „шумотевица“ сякаш говореше за някаква мрачна перверзия.
	— Е, да, ама не съм. Добрините трябва да се правят незабелязано, това е моето мнение — заяви Влаго, а на ум добави: пък и то скоро ще се разчуе, така или иначе. И тогава ще се окажа не само щедър дарител, но и относително скромен човек. Интересно… дали наистина съм чак толкова голям мръсник или просто отлично ми се удава да мисля като такъв?
	Нещо привлече вниманието му. Косъмчетата на врата му настръхнаха. Нещо не беше наред, нещо го… дебнеше.
	Той се обърна и отново погледна надолу към залата. Хората се щураха насам-натам, подреждаха се опашки, оформяха се групички…
	Когато наблюдава движеща се картина, погледът е привлечен натам, където липсва движение. Насред залата, незасегнат от общата суматоха, стоеше мъж, замръзнал на мястото си. Беше облечен в черно и носеше една от онези плоски широкополи шапки, типични за някои по-строги Омниански секти. Той просто… си стоеше там. И наблюдаваше.
	Просто поредният зяпач, привлечен от данданията, помисли си Влаго и веднага разбра, че греши. Мъжът сякаш изкривяваше пространството около себе си.
	_Поверих некои писмени свидетелвствувания…_
	Нима това е той? Но какво толкова е свидетелствал? Влаго нямаше минало. О, десетина алтернативни личности бяха споделяли доста активно и разнообразно минало, но те всички се бяха изпарили заедно с Албърт Блещук, провесен за врата до почти настъпване на смъртта му и събуден от лорд Ветинари, който беше предложил на Влаго фон Мустак нов неопетнен живот…
	Богове, беше почнала да го гони параноя, само защото някакъв старец го гледаше с особена усмивка! Никой не го познаваше! Той беше Г-н Незабележим! Когато обикаляше града без златния костюм, беше просто поредния минувач.
	— Добре ли сте, г-н Мустак?
	Влаго се извъртя и погледна главния касиер.
	— Какво? Ъ… не. Т.е. да. Ъъ… виждал ли сте онзи мъж преди?
	— За кой мъж говорите?
	Влаго се обърна, за да го посочи, но наблюдателят беше изчезнал.
	— Приличаше на проповедник — измърмори той. — Изглежда… ами, изглежда ме наблюдаваше.
	— Е, вие действително привличате погледа. Може би ще се съгласите, че позлатената шапка е грешка?
	— Добра си ми е шапката! Няма друга такава!
	Непреклон се съгласи с кимване.
	— За щастие сте прав, сър. Значи така. Книжни пари. Практика, прилагана само от безбожниците в Ахатовата империя…
	— Безбожници? Че те имат повече богове и от нас! И освен това при тях желязото е по-ценно от злато!
	Влаго посмекчи тона си. Лицето на Непреклон, обикновено така добре овладяно и безизразно, се беше сбръчкало като лист хартия.
	— Вижте, аз попрочетох едно-друго. Банките секат монети, които претендират да имат стойност четири пъти по-голяма от съдържанието на злато в тях. Можем да минем и без такива глупости. Това е някаква измислена реалност. Този град е достатъчно богат сам да си бъде златно кюлче!
	— Но хората ви се доверяват, без да имат никакво основание — отвърна Непреклон. — Вярват ви само защото ги разсмивате. Аз не разсмивам хората и не принадлежа към такава реалност. Нямам представа как да се усмихвам и говоря като вас, не разбирате ли? Трябва да има нещо, чиято стойност е независима от политиката и последните тенденции, стойност, която е неизменна. Нима ще поставите Ветинари на чело на моята банка? Какво ще гарантира спестяванията на хората, които ще ни дадат парите си?
	— Не какво, а кой. Аз. Аз лично ще се погрижа банката да не фалира.
	— Вие?
	— Да.
	— Ама, разбира се, Златния мъж — произнесе Непреклон ехидно. — А ако нищо друго не проработи, на молитви ли ще разчитате?
	— Преди са ми помагали — отвърна Влаго кротко.
	Окото на Непреклон заигра. За първи път, откакто Влаго го беше срещнал, касиерът изглеждаше… изгубен.
	— Но аз не разбирам, какво очаквате от мен!
	Това прозвуча почти като ридание. Влаго го потупа по рамото.
	— Управлявайте банката, както сте го правил и досега. Мисля, че не е лошо да отпуснем малко заеми с всички тези пари, които хората ще внесат днес. Умеете ли добре да преценявате хората?
	— Досега мислех, че умея — отвърна Непреклон. — Сега вече не съм сигурен. Сър Джошуа, уви, беше напълно лишен от тази способност. Г-жа Охол, по мое мнение, се справяше отлично.
	— Дори по-добре, отколкото можете да си представите — каза Влаго. — Добре, ще изведа председателя на разходка и после… ще раздадем малко пари. Какво ще кажете?
	Г-н Непреклон видимо потрепери.


	Таймс излезе с ранно следобедно издание, на първа страница на което бяха публикували снимка на опашката, която се виеше пред банката. Повечето чакащи просто искаха да се включат в случващото се, каквото и да се случваше, а останалите се редяха, понеже, кой знае, опашката може да е за нещо интересно. Едно момче продаваше вестника и хората на опашката си го купуваха, за да прочетат историята, озаглавена „Огромна опашка пред банката“, което се стори на Влаго малко странно. Те нали чакаха на същата тази опашка. Нима не можеха да приемат, че нещо се случва реално, докато не прочетат за него във вестника?
	— Няколко души вече изразиха желание да получат заеми, сър — обади се Непреклон зад гърба на Влаго. — Най-добре оставете на мен да се занимая с тях.
	— Не, г-н Непреклон, ще се заемем с това заедно — каза Влаго като се извръщаше от прозореца. — Поканете ги в приемната на долния етаж, моля.
	— Наистина мисля, че трябва да оставите това на мен, сър. Някои от кандидатите не знаят нищо за банковите операции — настоя Непреклон. — Всъщност, мисля, че повечето досега не са стъпвали в банка, освен може би, за да я ограбят.
	— Вие, разбира се, ще присъствате, но аз ще вземам окончателните решения — отсече Влаго, възможно най-високопарно. — Естествено, с неоценимата помощ на председателя.
	— _Г-н Каприз?_
	— О, да.
	— Значи той отлично умее да преценява хората?
	— О, да.
	Влаго вдигна кучето и тръгна към приемната. Усещаше как погледът на Непреклон прогаря дупка в гърба му.
	Непреклон се оказа прав. Повечето хора, които се надяваха на заем, имаха предвид нещо като „два-три долара да закърпим положението до петък“. С тях се справи лесно.
	Но пък имаше и други…
	— Г-н Диблър, нали така? — попита Влаго.
	Той отлично знаеше кой седи срещу него, но така се очаква да говори човек, седнал зад тежко бюро.
	— Точно така, добри ми господине — отвърна Диблър, чието лице беше трайно застинало в настървена, плъхоподобна физиономия. — Но ако предпочитате, мога да съм някой друг.
	— И произвеждате банички със свинско, наденички, плъх-на-клечка…
	— Ъм, доставям ги, сър — уточни Диблър. — Понеже видите ли, аз съм доставчик.
	Влаго вдигна поглед от листите пред себе си. Стюарт Себастиан Патрик Грегъри Диблър, повече имена, отколкото биха му влезли в употреба. Известен на всички като ССПГ Диблър. Той разнасяше поднос с банички и наденички и обикновено ги продаваше на хора, съсипани от алкохол, които скоро след това се оказваха съсипани от банички.
	Самият Влаго също беше опитвал неговите банички със свинско и някоя и друга наденичка в хлебче, макар и да не можеше да си обясни защо. Нещо сякаш принуждаваше човек да си ги купува отново и отново. Може би имаше някаква тайна съставка или може би мозъкът просто не можеше да възприеме сигналите, подавани от вкусовите рецептори, и настояваше отново да опита тази гореща, мазна, не съвсем органична, леко хрупкава смес, която атакуваше езика. И така човек се връщаше за още една наденичка.
	А имаше и такива моменти, когато всичко от което човек се нуждае, беше наденичката в хлебче на Диблър. Тъжен, но неоспорим факт. На всеки се е случвало животът да го стъпче до там, че за няколко кратки мига онази мешавица от странни мазнини и притеснителни материи е единственото му познато и близко нещо на света.
	— Имате ли сметка при нас, г-н Диблър?
	— Дасър. Сполайвисър — изстреля Диблър, който беше отклонил предложението да остави подноса си настрана и го държеше пред себе си като един вид щит.
	Банката изглежда изнервяше този уличен търговец. Но това именно беше целта на банката. Това беше предназначението на всички стълбове и мраморни колони. Ролята им беше да накарат човек да се почувства неловко.
	— Г-н Диблър си е открил сметка, в която е вложил пет долара — оповести Непреклон.
	— Донесох една наденичка за кученцето ви — каза Диблър.
	— Защо ви е нужен заем, г-н Диблър? — попита Влаго, докато Г-н Каприз душеше наденичката предпазливо.
	— Искам да си разширя бизнеса, сър — обясни Диблър.
	— Търгувате вече повече от тридесет години — каза Влаго.
	— Дасър. Сполайвисър.
	— Предполагам нашата помощ ви е нужна, за да отворите верига закусвални с името Диблър, които предлагат разнородна храна и напитки, с вашата запазена марка? — попита Влаго.
	Г-н Каприз скочи от бюрото, внимателно понесъл наденичката в уста. Пусна я в ъгъла на приемната и старателно започна да придърпва килима върху нея.
	Диблър стоя загледан във Влаго за момент преди да отговори.
	— Дасър, щом казвате, сър, ама аз всъщност се надявах да си купя количка.
	— Количка? — повтори Непреклон.
	— Дасър. Знам едно място, дето мога да си намеря прилична употребявана количка с вградена фурна и всичко. Че даже и изрисувана. Куция Уоли се отказва да продава печени картофи, ’щот стреса му идвал в повече, и ще ми я продаде за петнадесет долара на ръка. Такваз възможност не е за изпускане, сър — той погледна Непреклон нервно. — Мога да ви върна парите по долар на седмица.
	— В продължение на общо двадесет седмици — каза Непреклон.
	— Седемнадесет — обади се Влаго.
	— Но кучето се опитваше… — опита се да протестира Непреклон.
	Влаго му махна да мълчи.
	— Договорихме ли се, г-н Диблър?
	— Дасър. Сполайвисър — отвърна Диблър. — Пък таз ваша идея за веригата никак не е лоша, благодаря. Ама аз предпочитам да съм в движение.
	Г-н Непреклон отброи петнадесет долара навъсено и отвори уста, веднага щом вратата се затвори зад търговеца.
	— Дори кучето отказа да…
	— Но не и хората, г-н Непреклон — увери го Влаго. — И точно в това е неговият гений. Мисля че си изкарва парите предимно от горчицата, но това е човек, който може да накара хората да си мечтаят за наденички и затова винаги ще има своето място на пазара.
	Последният кандидат за заем беше предхождан от двама мускулести мъжаги, които заеха позиции от двете страни на вратата, а след това от миризма, която смаза дори упоритото ухание на наденичките на Диблър. Не че беше неприятна миризма — напомняше по-скоро стари картофи и изоставени тунели. Това беше миризмата, която се получава, когато започнеш с непоносимо отвратителна воня и после търкаш здраво, макар и абсолютно безполезно, и се носеше около Хари Краля като императорска мантия.
	Влаго беше впечатлен. Наричаха го Краля на Златната река, защото беше натрупал състоянието си благодарение на урината, която хората му събираха ежедневно от всяка кръчма в града. Клиентите му плащаха да я отнесе, а алхимиците, кожарите и бояджиите му плащаха да им я занесе.
	Но това беше само началото. Хората на Хари Краля събираха всичко. Човек можеше да забележи количките им навсякъде, особено призори. Всеки клошар, всеки, който пресяваше отпадъците, ровеше се в боклукчийските кофи, чистеше тоалетни, всеки търговец на старо желязо, всеки… в града, работеше на практика за Хари Краля, понеже един счупен крак сериозно би затруднил човек да си върти бизнеса, а Хари беше твърд поддръжник на бизнеса.
	Казваха, че ако някое куче на улицата само приклекне да си свърши работата, някой от хората на Хари вече ще е натикал лопата под задника му, защото големите кожарски ателиета плащаха по девет пенса за кофа качествена кучешка тор. Те плащаха на Хари. Градът плащаше на Хари. Всеки плащаше на Хари. А всичко, което той не успяваше да им продаде обратно в по-ароматен вариант, отиваше да попълни камарите му с компост надолу по реката, които в мразовити дни вдигаха толкова пара, че децата ги наричаха фабриката за облаци.
	Освен от служителите си при вратата, Краля беше придружен и от хърбав младеж, вкопчен в своето куфарче.
	— Добре сте се подредил тук — каза Хари като сядаше в стола срещу Влаго. — Много внушително. Жената все ми мели да й взема таквиз завеси. Аз съм Хари Краля, г-н Мустак. Току що вложих петдесет хиляди долара във вашата банка.
	— Много ви благодаря, г-н Крал, ще се погрижим да се чувстват тук като у дома си.
	— Хубаво. А сега искам да заема сто хиляди, благодаря — каза Хари и измъкна дебела пура.
	— Имате ли с какво да обезпечите заема, г-н Крал? — попита Непреклон.
	Хари Краля дори не го погледна. Той запали пурата си, засмука, докато тя се разгоря и посочи към касиера.
	— Кой е тоя, г-н Мустак?
	— Това е г-н Непреклон, нашият главен касиер — отвърна Влаго без да посмее да срещне погледа на Непреклон.
	— Чиновник, значи — заключи Хари пренебрежително. — Нищо чудно, че задава дребнави въпроси.
	Той се наведе напред.
	— Моето име е Хари Краля. Не ви трябва друга гаранция — името ми струва поне сто хиляди по тоя край. Хари Краля. Всеки ме знае. Плащам си дълговете, събирам си вересиите, дума да няма, тъй правя. Богатството ми се крепи на десницата ми. Хари Краля.
	Той тупна огромните си ръце разперени на масата. С изключение на кутрето на лявата ръка, което липсваше, на всички останали пръсти имаше по един масивен пръстен и на всеки пръстен беше гравирана по една буква. Ако тези юмруци се зададяха към лицето на човек на някоя задна уличка, да речем понеже той си е присвоил нещо неправомерно, последната гледка пред очите му щеше да бъде името Х\*А\*Р\*И\*К\*Р\*А\*Л\*Я. Струваше си човек да държи този факт на челно място в мозъка си, ако държеше да си запази челния дял от мозъка.
	Влаго погледна посетителя в очите.
	— Ще ни трябва нещо по-солидно — изръмжа Непреклон, някъде над Влаго.
	Хари Краля не му обърна внимание.
	— Мани го тоя маймуняк, мисля да си говоря само с латернаджията.
	— Г-н Непреклон, имате ли нещо против да ни оставите за няколко минути? — попита Влаго ведро. — Г-н Крал, може би и вашите… сътрудници биха го придружили?
	Хари Краля кимна почти незабележимо.
	— Г-н Мустак, аз наистина…
	— Моля ви, г-н Непреклон.
	Главният касиер изсумтя, но излезе след биячите. Младежът с куфарчето също се накани да стане, но Хари му махна да си стои на мястото.
	— Добре ще направите да държите тоя Непреклон под око — каза Хари. — Нещо смахнат ми се вижда.
	— Необичаен може би, но не ми се вярва да му допадне да го наричат смахнат — каза Влаго. — Та защо са му нужни на Хари Краля пари, г-н Крал? Всеки знае, че сте фрашкан. Да не би бизнесът с кучешки фъшкии да се сринал? Или затлачил?
	— Мисля да си разширя дейността — отвърна Краля. — Тая работа с Подема… на правилния човек в правилния момент може да му излезе късметът. Ще се наложи да се купува земя, да се плаща на хора да си затварят очите… ясно ви е как е. Ама в другите банки никой не ще да заема пари на Краля на Златната река, нищо че тъкмо мойте момци им чистят помийните ями, тъй че да ухаят на виолетки. Тия надути коцкари щяха да газят в една педя пикня, ако не бях аз, ама като ме видят да се задавам си извръщат носовете, о, да, тъй правят — той спря, сякаш в този момент му беше хрумнало нещо. — Добре де, повечето хора тъй правят, ама пък човек не може да кисне във ваната на всеки пет проклети минути. Обаче оная шайка банкерчета не щат да ме приближат, даже когат’ жената ме е изтъркала до кръв. На какви ми се правят! Можете да се обзаложите, че рискуват много повече като заемат пари на разните си мазни клиенти, отколкото ако ги дадат на мен. За мен работят хиляда души в тоя град, господинчо, по един или друг начин. Значи хиляда семейства разчитат на мен да сложа храна на масата им. Може да събирам хорските храчки, ама не значи, че си поплювам.
	Той не е мошеник, напомни си Влаго. Той се е издигнал от калта и си е проправил път до върха в свят, където най-разпространеното средство за водене не преговори е парче оловната тръба. Обитателите на този свят не биха се доверили на никаква хартия. Там репутацията е всичко.
	— Сто хиляди са много пари — каза Влаго на глас.
	— Да, ама вие ще ми ги дадете — каза Краля ухилен. — Знам си аз, ’щото обичате да си пробвате късмета, също като мен. Надушвам аз, че сме от една порода. Надушвам момък, дето е вършил някоя и друга пакост, а?
	— Всички трябва да се храним, г-н Крал.
	— Тъй ами, вярно си е. Пък ето че сега си седим тук като двамца познавачи и се правим на големи клечки, а? И накрая ще си стиснем ръцете като истински ’жентълмени, каквит’ никога няма да бъдем. Тоя тук — Хари положи едрата си длан на рамото на младежа — е Уолъс. Той ми води книгите. Нов е, щото стария го хванах да шикалкави. Голям смях падна, както се сещаш.
	Уолъс не се усмихна.
	— Да, мисля, че се сещам — отвърна Влаго.
	Хари Краля охраняваше множеството си имоти със създания, които можеха да се нарекат единствено кучета, понеже вълците не са чак толкова бесни. И винаги ги държеше гладни. Хората говореха какво ли не и Хари много се радваше на слуховете. Рекламата беше полезно нещо. Хората знаеха, че не могат да баламосват Хари Краля, но знаеха, че и Краля няма да се опита да ги баламосва.
	— Уолъс ще обсъди сметките с вашия маймуняк — каза Хари и се изправи. — Вие сигурно ще искате да ме изцедите, колкото може и тъй си е редно. Бизнесът си е бизнес, аз ако не знам, кой. Какво ще кажете?
	— Ще кажа, че се договорихме, г-н Крал — каза Влаго, а после плю на дланта си и му подаде ръка.
	Струваше си да види изражението му.
	— Не знаех, че банкерите правят така — каза Хари.
	— Значи не им се случва често да стискат ръката на Хари Краля — отвърна Влаго.
	Това вероятно беше малко прекалено, но Краля намигна, плю на собствената си длан и сграбчи ръката на Влаго. Той се беше приготвил, но дори и така лапата на едрия мъж почти му смаза костите.
	— Вие сте по-натъпкан с фъшкии от стреснато стадо на прясно пасбище, г-н Мустак.
	— Благодаря ви, сър. Ще приема това като комплимент.
	— И само за да успокоя вашия маймуняк, ще ви дам като гаранция документите на фабриката за хартия, големия двор и още няколко имота — обяви Хари. — Дай му ги Уолъс.
	— Да бяхте започнал с това от самото начало, г-н Крал — каза Влаго при вида на внушителните свитъци, които му бяха предадени.
	— Да, ама, ей на, не започнах. Исках да ви проверя. Кога мога да си получа парите?
	— Скоро. Веднага щом ги отпечатам.
	Хари Краля сбърчи нос.
	— А, да. Тая история с хартийките. Аз лично обичам парите да подрънкват, ама Уолъс разправя, че сега хартията идвала на мода — той намигна. — Пък и не се оплаквам. Старият Масур си купува хартията от мен тия дни. Няма да плюя на собствения си бизнес, я! Добър ви ден, сър!
	Г-н Непреклон нахлу обратно в офиса двадесет минути по-късно с лице като данъчно известие и завари Влаго да преглежда някакъв лист хартия върху износената зелена кожа на бюрото си.
	— Сър, трябва да възразя…
	— Добър процент ли му измъкна? — попита Влаго.
	— С гордост мога да потвърдя, сър, но начинът по който вие…
	— Ще изкараме добри пари от Краля, г-н Непреклон и той ще изкара добри пари от нас.
	— Но вие превръщате моята банка в някакъв…
	— Без да броим парите на Хари, днес хората са внесли повече от четири хиляди долара. Вярно че повечето ни вложители са по-скоро бедни хора, но пък бедняците са много повече от богаташите. Можем да впрегнем тези пари да работят за нас. И този път няма да ги заемаме на мошеници, вярвайте ми. Аз самият съм мошеник и ги надушвам отдалече. Моля, предайте поздравленията ми на служителите на гишетата. А сега, г-н Непреклон, Г-н Каприз и аз ще си поговорим с един човек за изкарването на пари.


	Охолен-и-Масур се бяха издигнали чувствително в бизнес средите заради марките, които печатаха. Те винаги се бяха славили като най-добрата печатница, но сега имаха нужните хора и средства, за да печелят всички големи поръчки. И можеше да им се има доверие. Влаго винаги се чувстваше гузен, когато навестяваше печатницата, защото хората там имаха всички качества, които той само се преструваше, че притежава. Когато Влаго пристигна, мястото беше обляно в светлина, а г-н Масур беше в офиса си и попълваше счетоводна книга. Той вдигна поглед и когато видя Влаго му се усмихна, както човек се усмихва само на най-ценния си клиент.
	— Г-н Мустак! Какво мога да направя за вас? Моля, седнете! Напоследък рядко ви виждаме тук.
	Влаго седна и си побъбри с човека, защото г-н Масур обичаше да бъбри.
	Ситуацията беше сериозна. Ситуацията винаги беше сериозна. Напоследък печатницата използваше много повече преси. О-и-М успяваха да са на чело в своята област, понеже лично се грижеха за развитието на своята област. За съжаление, обясни г-н Масур без да издава някаква емоция, техните „приятелски“ конкуренти, магьосниците от печатницата на Невидимия университет, им бяха нанесли сериозен удар с техните говорещи книги…
	— Говорещи книги? Това е интересна идея — отбеляза Влаго.
	— Възможно е — съгласи се Масур с изсумтяване. — Но по начало не е било предвидено книгите да говорят. И не че искам да критикувам, но има какво да се каже за качеството на тяхното лепило и за калпавата работа на словослагателите им. И, разбира се, сега вече Университетът не може да рециклира тези книги.
	— Защо не?
	— Защото ще се скъсат да пищят! Не, със задоволство мога да отбележа, че ние все още сме водещата печатница в града. Ъм, а вие по някаква конкретна причина ли наминахте днес?
	— Какво можете да направите с това? — попита Влаго и сложи на бюрото един от новите долари.
	Масур го вдигна и разгледа внимателно. После с отнесен глас каза:
	— Чувах нещо такова. Ветинари знае ли за тази ваша идея?
	— Г-н Масур, обзалагам се, че Ветинари знае размера на обувките ми и какво съм закусвал.
	Печатарят остави хартийката внимателно, сякаш можеше да гръмне в ръцете му.
	— Разбирам какво правите. Толкова дребно нещо и все пак, толкова опасно.
	— Можете ли да ги отпечатате? — попита Влаго. — Е, не в такъв вид. Тези ги направих само за да изпробвам идеята. Имам предвид висококачествени банкноти, стига да намеря художник да ги изрисува.
	— О, да, ние сме олицетворение на качеството. В момента изграждаме нова преса, за да насмогваме с поръчките. Но как ще се погрижим за охраната?
	— Какво, тук при вас? Досега не сте имали проблеми, нали?
	— Досега не. Но досега не се е случвало да сме заринати с камари пари, ако ме разбирате.
	Масур вдигна хартиеният долар и го пусна да падне обратно. Хартийката се залюля във въздуха и леко кацна на бюрото.
	— Толкова ще са леки. Човек без проблеми би могъл да носи хиляди долари.
	— Да, но няма да може да ги претопи. Вижте, защо не монтирате новата преса направо в сградата на Монетния двор? Там има достатъчно място и проблемът със сигурността ще е решен — предложи Влаго.
	— Да, това звучи разумно, но една преса е масивно нещо. Ще ни отнеме дни да я пренесем. Вие бързате ли? Разбира се, че бързате.
	— Наемете големи. Четири голема ще пренесат каквото ви е нужно. Отпечатайте ми доларите до в други ден и първите хиляда отпечатани ще са премия за вас.
	— Защо винаги толкова бързате, г-н Мустак?
	— Защото хората не обичат промяната. Но ако тя се случи достатъчно бързо и незабележимо, тогава те просто я приемат като ново обичайно състояние.
	— Е, ами, предполагам няма да има проблем да наемем няколко голема — съгласи се печатарят. — Но се опасявам, че има други пречки, които ще е по-трудно да преодолеем. Нали разбирате, че ако почнете да печатате пари, тогава вече фалшификаторите ще се нароят? Може да не им се занимава да фалшифицират марка на стойност двадесет пенса, но за банкноти от десет долара… — той повдигна една вежда.
	— Вероятно сте прав. Това проблем ли е?
	— Сериозен, приятелю. О, ние естествено можем да помогнем. Свястна хартия с релефни очертания, добро симпатично мастило, подмяна на клишетата често, така че да са винаги достатъчно остри, малки уловки тук-там в рисунъка… и всичко трябва да е изключително сложно. Това е важно. Да, можем да направим всичко това, но банкнотите ще излязат скъпи. Искрено ви препоръчвам да си намерите ето толкова добър гравьор… — Г-н Масур отключи едно от долните чекмеджета на бюрото си и извади лист с марки от петдесет пенса, зелена серия, изобразяващи Кулата на изкуствата. После подаде на Влаго голяма лупа.
	— Хартията е от най-високо качество, разбира се — каза печатарят, докато Влаго разглеждаше.
	— Свършили сте чудесна работа. Виждам абсолютно всеки детайл — възкликна Влаго като проследяваше марките по листа.
	— Не — възрази Масур с известно задоволство — Всъщност не можете да видите всеки детайл. Но може и да успеете с това.
	Той отключи един шкаф и подаде на Влаго тежък месингов микроскоп.
	— Той е вложил повече детайли от нас — обясни Масур, докато Влаго фокусираше микроскопа. — Достигнал е абсолютния предел на взаимодействието между хартия и метал. Уверено твърдя, че това е дело на гений. Само той би могъл да ви свърши работа.
	— Изумително — съгласи се Влаго. — Значи трябва на всяка цена да го привлечем. За кого работи в момента?
	— За никого, г-н Мустак. В момента той е в затвора и си чака реда на бесилото.
	— Бухльо Дженкинс?
	— Вие свидетелствахте срещу него, г-н Мустак — напомни му Масур меко.
	— Да, но само за да потвърдя, че марките които е копирал наистина са наши, и колко бихме изгубили заради неговата работа. Не очаквах, че ще го пратят на бесилото!
	— Негова светлост никога не прощава измяната срещу Града, както го нарича той. Аз мисля, че адвокатът на Дженкинс не си свърши работата особено добре. Все пак, неговите произведения карат нашите собствени марки да приличат на фалшификати. Знаете ли, стори ми се, че горкият нещастник дори не осъзнава, че върши нещо лошо.
	Влаго си припомни воднистите изплашени очи на човечеца и изражението му на безпомощно недоумение.
	— Да, може и да сте прав.
	— Дали не бихте могъл да използвате влиянието си над Ветинари…
	— Не. Няма да стане.
	— А. Сигурен ли сте?
	— Да — потвърди Влаго сухо.
	— Тогава, надявам се разбирате, възможностите ни са ограничени. Разбира се, можем автоматично да номерираме всяка банкнота. Но при всички положения няма да минете без най-финия възможен рисунък. Съжалявам, ще ми се да можех да ви помогна. Ние сме ви безкрайно задължени, г-н Мустак. Получаваме толкова поръчки, че пространството в Монетния двор ще ни е добре дошло. Тия дни сме се превърнали кажи-речи в официалната държавна печатница!
	— Нима? — възкликна Влаго. — Това е много… интересно.


	Дъждът валеше съвсем грубиянски. Канавките гъргореха и плюеха излишната вода. От време на време вятърът подхващаше преливащите по покривите струи, завърташе ги и ги плисваше в лицето на някой минувач, вдигнал поглед нагоре. Но в нощ като тази почти никой не си губеше времето да вдига глава и да се оглежда. В такава нощ хората се превиваха надве и бързаха да се приберат у дома.
	Дъждовните капки удряха прозорците в пансиона на г-жа Кейк и по-точно прозореца в задната стая, обитавана от Чистонрав Непреклон, със скорост двадесет и седем капки в секунда, плюс-минус петнадесет процента.
	Г-н Непреклон обичаше да брои. На числата можеше да се има доверие. Е, с изключение може би на числото пи, но той работеше по него в свободното си време и щеше да разкрие тайната му рано или късно.
	Той седеше на леглото, съсредоточен върху числата, които танцуваха в главата му. Числата винаги бяха танцували за него, дори в трудните моменти. А трудните момента бяха наистина изключително неприятни. Сега изглежда се задаваха нови неприятности.
	Някой почука на вратата. Той каза:
	— Влезте, г-жо Кейк.
	Хазайката отвори вратата и влезе.
	— Винаги познавате, че съм аз, г-н Непреклон — каза г-жа Кейк, която изпитваше особена нервност в присъствието на най-добрия си наемател. Той плащаше наема си навреме — точно на време — и поддържаше стаята си безупречно чиста и, разбира се, беше абсолютен джентълмен. Вярно, че имаше измъчен вид и непонятно защо държеше да сверява часовника всяка сутрин преди да тръгне за работа, но на нея това не й пречеше. В този претъпкан град тя можеше да си намери достатъчно клиенти, но наематели, които си плащаха на време, поддържаха чистота и не се оплакваха от храната се срещаха доста рядко и тя ги оценяваше по достойнство. И ако те държаха да заключват гардероба си с голям катинар, е, какво пък, колкото по-малко знае човек, толкова по-малко се тревожи.
	— Да, г-жо Кейк — отвърна Непреклон. — Винаги познавам, че сте вие, защото между отделните си почуквания оставяте отчетлив интервал от едно цяло и четири секунди.
	— Така ли? Ти да видиш — коментира г-жа Кейк, на която й хареса как звучеше думата „отчетлив“. — Винаги съм знаела, че ви бива в сметките. Ъм, трима господа ще дойдат да ви търсят…
	— Кога?
	— След около две минути — каза г-жа Кейк.
	Непреклон се изправи с движение подобно на клоун, изскачащ на пружина от кутийка.
	— Мъже? Как ще са облечени?
	— Ами, нали знаете, най-обикновени дрехи — отвърна г-жа Кейк неразбиращо. — Черни дрехи. Един от тях ще ми подаде картичката си, но аз няма да успея да я прочета, защото ще съм взела грешния чифт очила. Разбира се, бих могла да отида и да си взема другите очила преди да дойдат, но ме мъчат такива главоболия, ако наруша някое видение. Ъм… сега вие ще кажете: „Моля, известете ме, когато пристигнат, г-жо Кейк“ — тя го погледна с очакване. — Съжалявам, ама имах видение, че ще дойда да ви кажа, че съм имала видение. И реших да не се отклонявам. Вярно, изглежда глупаво, но какво да се прави, никой не може да промени природата си.
	— Моля, известете ме, когато пристигнат, г-жо Кейк — произнесе Непреклон.
	В очите на г-жа Кейк се изписа благодарност преди да се измъкне от стаята.
	Г-н Непреклон отново седна. Съжителството с г-жа Кейк и нейните видения понякога беше доста сложно, особено, когато виденията и почваха така да зациклят, но изцяло в духа на Брястовата улица, хората прощаваха чуждите особености с надеждата, че и на тях ще бъде оказано такова благоволение. Той харесваше г-жа Кейк, но тя грешеше. Човек можеше да промени своята природа. Защото ако не можеше, тогава не му оставаше никаква надежда.
	След няколко минути той чу звънеца на входната врата, приглушените гласове и се постара да изглежда изненадан, когато тя почука на вратата му.
	Непреклон прегледа картичката, която посетителят беше предала на хазайката.
	— Г-н Козмо? О, колко необичайно. Моля, нека се качат — той направи пауза и се огледа.
	Жилищният фонд в този град беше крайно ограничен. Цялата площ на стаята му беше точно два пъти площта на леглото, при положение че леглото беше доста тясно. За да се чувстват трима души комфортно, застанали в толкова тясна стая, те трябваше да са си много близки. Четирима души от друга страна нямаше да имат избор, освен да се сближат. Непреклон разполагаше и с един стол, но го държеше върху гардероба, за да не му се пречка.
	— Може би ще е най-добре да се качи само г-н Козмо — предложи той.
	Минута по-късно господинът беше тържествено въведен в стаята.
	— Какво чудесно убежище си имате тук, г-н Непреклон — започна Козмо. — Толкова е удобно за, ъм…
	— Лесно се достига всичко в стаята — каза Непреклон и смъкна стола от гардероба. — Заповядайте, сър. Не приемам често посетители.
	— Ще говоря директно по същество, г-н Непреклон — каза Козмо, като сядаше. — На директорите не им допада, хм, посоката, в която отиват нещата. Сигурен съм, че и вие не сте очарован.
	— Не бих възразил събитията да се развият по-различно, сър, наистина.
	— Той трябваше да свика заседание на съвета на директорите!
	— Опасявам се, сър, че според правилата на банката, той има право да го отложи с една седмица.
	— Той ще съсипе банката!
	— Всъщност, сър, имаме множество нови клиенти.
	— Сега да не ми кажете, че тоя тип ви допада? Не и на вас, г-н Непреклон!
	— Не е трудно да го хареса човек, сър. Но вие ме познавате. Не се доверявам на хора, които гледат на нещата твърде лековато. Мястото на шутовете е в цирка. Той не би трябвало да управлява вашата банка.
	— Аз по-скоро бих я нарекъл нашата банка, г-н Непреклон — каза Козмо щедро. — Това, струва ми се, е самата истина.
	— Много сте любезен, сър — отвърна Непреклон, забил поглед в дъските на пода, които се виждаха през дупка в евтината мушама, която беше сама по себе си постлана съвсем реално до протритото петно на килима, който беше, съвсем осезателно, негов.
	— Вие дойдохте на служба при нас съвсем млад, струва ми се — продължи Козмо. — Ако не се лъжа, лично баща ми ви назначи като стажант?
	— Точно така, сър.
	— Той беше много… толерантен, баща ми — каза Козмо. — И с право. Няма смисъл да се чопли миналото.
	Той направи пауза, за да остави Непреклон да осмисли думите му. Все пак касиерът беше разумен. Нямаше нужда да го притиска, когато и едно кимване щеше да свърши същата работа.
	— Може би ще измислите някакъв начин да го отстраните без много шум и кръвопролитие? Трябва да може да се направи все нещо — настоя Козмо. — Никой не се пръква от нищото, но ето че за неговото минало се знае дори по-малко, отколкото за вашето, да речем.
	Още един малък намек. Окото на Непреклон потрепна.
	— Но Г-н Каприз ще си остане председател — измънка той, докато дъждът продължаваше да бие по стъклото.
	— О, да. Но съм сигурен, че новият му собственик ще съумее да интерпретира неговото джафкане като желание да се води далеч по-традиционна политика на управление.
	— Разбирам.
	— А сега е време да тръгвам — Козмо се изправи. — Сигурен съм, че сте много…
	Той огледа голата стая, която не съдържаше никакъв признак на реално човешко присъствие — нито снимки, нито книги, нито обичайните ежедневни дреболии — и заключи:
	— … зает?
	— Скоро ще си лягам — осведоми го г-н Непреклон.
	— Кажете, г-н Непреклон, колко ви плащаме? — попита Козмо като оглеждаше гардероба.
	— Четиридесет и един долара на месец, сър — отговори Непреклон.
	— Но пък позицията ви е гарантирана, нали така.
	— Досега и аз така мислех, сър.
	— Просто се чудех, защо сте решил да живеете така?
	— Харесва ми еднообразието, сър. То не изисква нищо от мен.
	— Е, аз да тръгвам — каза Козмо, малко по-припряно, отколкото бе учтиво. — Сигурен съм, че ще съумеете да ни помогнете, г-н Непреклон. Винаги сте ни бил толкова полезен. Би било срамота, ако този път се провалите.
	Непреклон беше забил поглед в пода и се тресеше.
	— Говоря от името на всички, като ви казвам, че ние ви считаме част от семейството — продължи Козмо. После обмисли последното изречение в светлината на обичайните топли отношения между членовете на семейство Охол и допълни: — Но в положителен смисъл.


>	Глава 6
#	Бягство от затвора — Изгледи за сандвич с бъбреци — Почукването на бръснар-хирурга — Самоубийство чрез боя, защо не се препоръчва — Ангели на една ръка разстояние — Игор пазарува — Използване на дубльори при обесване, наблюдения по въпроса — Места, подходящи за полагане на глава — Влаго очаква слънчевото сияние — Игри с мозъка ви — „Ще ни трябват по-едри банкноти“ — Забавни кореноплоди — Изкусителната сила на клипборда — Невъзможният шкаф

	На покрива на Мрънкалника, най-старият затвор в града, Влаго беше повече от влажен. Беше достигнал такава степен на подгизване, че би трябвало да приближава сухотата откъм другия край.
	Внимателно той смъкна и последната горяща лампа от малката семафорна кула, поставена на равния покрив, и плисна маслото й в нощния мрак. Лампите бездруго се бяха оказали само на половина пълни. Цяло чудо беше, че някой изобщо си е направил труда да ги пали в подобна нощ.
	Той се върна опипом до ръба на покрива, където беше закачена куката му. Дръпна я и я прекара около масивния зъбер, а после почна да я спуска надолу, като отпускаше въжето докато куката достигна земята, невидима под него. След като въжето се оказа преметнато през големия каменен блок, а двата му края опираха в земята, Влаго внимателно се спусна, уловил двата ката въже. Когато стигна долу, дръпна въжето след себе си. Натика куката и въжето между някакви камънаци в една странична уличка. Най-вероятно някой щеше да ги задигне до около час.
	Дотук добре. А сега, останалото…
	Бронята, която беше отмъкнал от съблекалнята на стражниците в банката, му пасваше като ръкавица. Той обаче щеше да е много по-щастлив, ако му беше паснала като нагръдник и шлем. Всъщност бронята едва ли изглеждаше по-добре и когато я носеше собственикът й, който в момента напето обхождаше коридорите, облечен в отличителната, лъскава, но напълно безполезна броня на банката. Беше всеизвестно, че подходът на стражата към униформите е „един-размер-не-пасва-почти-на-никого“, а също и че командир Ваймс одобрява само онази броня, която изглежда сякаш са я тъпкали тролове. Той обичаше от пръв поглед да е ясно, че бронята е била ползвана по предназначение. Влаго поспря за момент, да си поеме дъх, а после заобиколи до голямата черна врата и дръпна звънеца. Разнесе се тракане и дрънчене. Нямаше да му отворят веднага. Не и в такава нощ.
	Чувстваше се незащитен и открит като гол охлюв. Надяваше се, че е успял да обмисли ситуацията от всеки ъгъл, но ъглите бяха — как им викаха, той беше посещавал някаква лекция по въпроса… а, да. Ъглите бяха съставни. Всеки ъгъл беше пълен с по-дребни ъгли. Нямаше как да ги покриеш всички. Например стражникът в банката можеше да бъде повикан внезапно на редовната си служба и да открие, че бронята му липсва или някой можеше да е видял Влаго да я взема; можеше да са преместили Дженкинс на друго място… Да става каквото ще. Когато времето те притиска, не ти остава нищо друго освен да завъртиш колелото и да се приготвиш да си плюеш на петите, ако се наложи.
	Или, както в случая, да си готов да повдигнеш тежкото чукче на вратата с две ръце и да го стовариш два пъти, отчетливо върху плочката. Той почака малко докато, с известно заяждане, във вратата се отвори едно прозорче.
	— Какво? — разнесе се раздразнен глас откъм засенчено лице.
	— Прехвърляне на затворник. Дженкинс.
	— Какво? Насред проклетата нощ?
	— Нося подписан формуляр 37 — настоя Влаго с тъпо упорство.
	Малкото прозорче се затвори с трясък. Той отново остана да чака в дъжда. Този път минаха три минути преди да му отворят.
	— Какво? — попита друг глас, пропит със съмнения.
	А, чудесно. Това беше Търбух. Това искрено зарадва Влаго. Неговите действия тази нощ щяха да създадат сериозни неприятности на някой надзирател, а сред тях имаше доста свестни хора, особено в отделението на смъртниците. Обаче Търбух беше типичният старомоден надзирател, майстор на дребните издевателства, който се възползва от всяка възможност да вгорчи живота на затворниците. Той не просто ще се изхрачи в купата ви с мазна каша, но дори няма да му хрумне да го направи така, че да не го видите. Обичаше да тормози дребните и слабите. Освен всичко друго, Търбух мразеше стражниците и чувството беше напълно взаимно. Това беше добре. Този факт можеше да бъде много полезен.
	— Дошъл съм за един затворник — оплака се Влаго. — И вися тука в дъжда вече пет минути!
	— И точно там ще си останеш, момче, точно там, докато аз реша. Дай да видя документа!
	— Тука пише Дженкинс, Бухльо — каза Влаго.
	— Дай да го видя, де!
	— Казаха ми да го държа, докат’ не ми предадете затворника — отвърна Влаго, самият образец на стражник, който тъпо и неотклонно следва заповеди.
	— А, имаме си работа с адвокатче значи. Добре, Ейб, пусни наш’то начетено приятелче да влезе.
	Капакът на прозорчето се плъзна обратно и след известно потракване в голямата порта се отвори малка вратичка. Влаго пристъпи вътре. В рамките на заграждението дъждът плющеше също тъй силно.
	— Абе, аз виждал ли съм те преди? — попита Търбух, наклонил глава.
	— Нов съм, почнах миналата седмица — отвърна Влаго.
	Зад него отново заключиха вратата. Затръшването на резетата отекна в главата му.
	— И що тъй си сам? — продължи да настоява Търбух.
	— Де да зная, сър. Трябва да питате мама и тате.
	— Я не ми се прави на умник! Трябва да сте двама за преместване на затворник!
	Влаго уморено сви подгизнали рамене с израз на пълна незаинтересованост.
	— Тъй ли? Ами то аз де да знам? Казаха ми, че тоя тип бил нищо и никаква шушумига и идеално съм щял да се справя сам. Проверете, ако искате. Знам само, че в Двореца искат да го видят веднага.
	Дворецът. Тази дума промени блясъка в дребните злобни очета на надзирателя. Никой с всичкия си няма да тръгне да разсъждава върху заповеди, получени от Двореца. А и в подобно противно време изглеждаше съвсем логично старшите да изпратят някой новак да свърши такава неблагодарна работа. Във всеки случай, такава беше логиката на Търбух — той самият би постъпил по същия начин.
	Той протегна ръка и изкомандва.
	— Заповед за прехвърляне!
	Влаго подаде листа. Мъжът мърдаше устни докато четеше и явно много се надяваше да открие нещо нередно. Можеше да си се взира цяла нощ, заповедта беше изрядна. Влаго беше свил цяла пачка формуляри, докато г-н Масур беше приготвял кафе.
	— Тоя трябва да увисне утре сутрин — каза Търбух, вдигнал заповедта до фенера. — За какво им е изтрябвал по туй време?
	— Де да знам — каза Влаго. — Дали може малко да побързате, че почивката ми почва след десет минути.
	Надзирателят се наведе напред.
	— Ей само заради това, сега ще чакаш докато направя проверка. Само един придружител, моля ви се! Трябва да си отварям очите, нъл тъй?
	Тааакааа, отбеляза наум Влаго. Всичко върви по план. Сега десет минути спокойно ще си пийва чай, ей така, да ми даде да се разбера, пет минути ще му стигнат да разбере, че семафорът не работи, около секунда, за да реши, че ще е проклет, ако в такова време тръгне да проверява защо не работи и още секунда да премисли нещата: документът беше наред, той беше проверил водния знак, пък той беше най-важен… Значи общо към двадесет минути.
	Разбира се, Влаго знаеше, че може и да греши. Всичко можеше да се обърка. Може би точно в момента Търбух събираше няколко свои приятелчета или пък беше изпратил някой да изтича през задния вход и да намери истински полицай. Бъдещето беше съвсем мъгливо. Всеки момент можеше да го спипат.
	_За какво повече може да си мечтае човек!_
	Търбух се забави двадесет и две минути. Чуха се бавни приближаващи стъпки и Дженкинс се появи, пристъпващ ситно пот тежестта на оковите, а Търбух току го сръгваше с палката си. Нямаше никакъв начин човечецът да върви по-бързо, но това не беше достатъчно да му спести сръгването.
	— Мисля, че оковите няма да са нужни — каза Влаго веднага.
	— То аз няма и да ти ги дам — каза надзирателя. — По причина на туй, че вий, мизерници, никогаш не ги връщате!
	— Става — съгласи се Влаго. — Ама хайде вече да действаме, че тука е адски студ.
	Търбух изсумтя. Определено не беше щастлив. Наведе се, отключи халките на оковите и се изправи, като сложи ръка на рамото на затворника. С другата си ръка протегна напред клипборд.
	— Подпиши! — изкомандва той. Влаго подписа.
	И тук дойде ред на магическата част. Това беше причината бумагите да са толкова важни в хлъзгавия свят на тъмничари, полицаи и служители на реда, защото най-важният от всички въпроси във всеки едни момент беше habeas corpus: кой държи юздите? Кой е отговорен за това тяло? Влаго беше минавал през тази процедура преди в качеството си на прехвърляно тяло и беше наясно какво се очаква от него. Всяка крачка на затворника се отбелязва на хартия. И ако затворникът бъде открит, да речем, с липсваща глава, тогава последният човек, който се е подписал че отговаря за него докато шапката му все още не е почивала директно върху врата, се оказва изправен пред някои доста щекотливи въпроси.
	Търбух бутна Дженкинс напред и произнесе вечните думи:
	— На вас, сър! — излая той. — Ха Бяс Скоропус!
	Влаго върна клипборда и сложи другата си ръка на другото рамо на затворника.
	— От вас, сър! — отвърна той. — Приемам го аз тоз бяс, тъй ами!
	Търбух изръмжа и си махна ръката. Процедурата беше приключена, законът беше спазен, честта беше удовлетворена и Бухльо Дженкинс…
	… вдигна тъжен поглед към Влаго, срита го здраво в слабините и хукна по-улицата като див заек.
	Докато Влаго се беше превил одве, всичко което успяваше да долови извън своя свят, изпълнен с болка, беше гръмогласният смях на Търбух, който крещеше:
	— Вие си я гонете тая птичка, милорд. Вие го приехте този бяс! На ви сега!


	Влаго беше успял да си възстанови нормалната походка, докато стигне до малката стая, която беше наел при Джак „Да-пукна-ако-знам“. Навлече златния костюм, изсуши бронята, натика я в торбата, изскочи навън и забърза обратно към банката.
	Щеше да е по-трудно да влезе вътре, отколкото да се измъкне. Пазачите се сменяха по същото време, когато персоналът си тръгваше. Така сред разотиващата се навалица, Влаго беше успял да се измъкне незабелязано, облечен в сивия си раздърпан костюм, който носеше, когато желаеше да се превърне в най-забравимия човек на света. Всичко беше въпрос на възприятия и нагласи. Нощните пазачи застъпваха на смяна едва когато всички си бяха тръгнали. Ето защо според тях, нямаше проблем хората да излизат от банката. Ако пък съществуваше проблем, той не ги касаеше.
	Пазачът, който най-после се появи, да провери кой се мъчи да отключи входната врата, се опита да се заяде с него, но след малко се появи негов колега, очевидно надарен с известна интелигентност, и отбеляза, че председателят може да си влиза в банката, когато си поиска. Тъй де, нали той е шефът в крайна сметка? Не четеш ли вестници? Виж му златния костюм! Пък и, ето на, има си ключ! И какво като носи голяма издута торба? Нали я носи на влизане. Ако искаше да излезе с голяма натъпкана торба, това щеше да е друго нещо, хохо, ще ме прощавате за шегичката, сър…
	Изумително беше какво може да постигне човек, ако само се осмели да опита, мислеше си Влаго, докато пожелаваше лека нощ на мъжете. Например, той не беше успял да си отключи, макар толкова старателно да се беше опитвал, защото ключът му беше предназначен за входната врата на пощата. Все още не му бяха дали собствен ключ за банката.
	Дори връщането на бронята се оказа лесна работа. Пазачите още не бяха приключили обиколките си, а сградата беше огромна и не много добре осветена. Съблекалнята оставаше съвсем празна часове наред.
	В новия му апартамент една лампа все още светеше. Г-н Каприз похъркваше, изпънат по гръб в своя поднос. Вратата на спалнята беше осветена от нощен светилник. Всъщност светилниците бяха два и представляваха червените тлеещи очи на Гладис.
	— Искате Ли Да Ви Направя Сандвич, Г-н Мустак?
	— Не, Гладис, благодаря.
	— Няма Никак Да Ме Затрудни. В Хладилното Помещение Има Бъбреци.
	— Благодаря ти, Гладис, но наистина не е нужно. Не съм гладен — увери я Влаго и внимателно затвори вратата си.
	Той се просна на леглото. Тук цареше пълна тишина. Той беше свикнал да спи в пощата, където до спалнята му постоянно долиташе шумът от двора долу. Но не тишината му пречеше да заспи сега. Той се загледа в тавана и си помисли: идиот, идиот, идиот! След няколко часа надзирателите ще се сменят в Мрънкалника. Отначало никой няма да се притесни особено. Поне докато палачът не се появи, готов за работа без да има върху кого да работи. Тогава щеше да последва кратък, нервен интервал, докато хората се опитват да решат кого точно да изпратят в двореца, да провери има ли някакъв шанс да им позволят да си обесят затворника тази сутрин, моля.
	А затворникът вероятно вече беше на мили от града. В такава влажна нощ дори върколак не би могъл да го проследи. Никой нямаше да може да свърже това бягство с Влаго, но той отлично си представяше как командир Ваймс будува в два сутринта, блъска си главата и се опитва да проумее случилото се по своя си дебелоглав маниер.
	Влаго премигна. Но пък къде ли би могъл да отиде дребният човечец? Стражата беше установила, че Бухльо не е бил част от организирана банда, не е имал никакви съучастници. Човекът просто си е рисувал марки. Що за човек си прави труда да фалшифицира марка от половин пени?
	Що за човек…
	Влаго се изправи рязко. Нима можеше да е толкова просто?
	Ами, съвсем възможно беше. Бухльо действително беше… лудичък, но по един неагресивен, безпомощен начин. Той приличаше на човек, който отдавна се е отказал да проумее света отвъд своя триножник, човек за когото причина и следствие нямаха някаква очевидна връзка. Къде би се скрил такъв човек?
	Влаго запали една лампа и отиде до разнебитените останки от гардероба си. Отново измъкна сивия раздърпан костюм. Той му беше особено скъп — в него го бяха обесили. Беше незабележим костюм, за незабележим човек и имаше допълнителното предимство, че, за разлика от истинското черно, сивото не се забелязва в мрака. След това предвидливо мина през кухнята и взе два стари парцала от килера.
	Коридорът беше относително добре осветен с по една лампа на всеки няколко крачки. Но лампите хвърлят и сенки и точно в една от тях, до голяма ваза на династията Пинг от Хунгхунг, Влаго беше успял да се свие и да се изгуби — сиво петно на сив фон.
	Покрай него мина пазач, стъпките му измамно заглушени от дебелия килим. Когато той се изгуби от поглед, Влаго забърза надолу по мраморните стълби и се метна зад една масивна саксия с палма, която някой беше счел за нужно да сложи на площадката.
	Всички етажи на банката се отваряха към главата зала, която, както и в сградата на пощата, се издигаше от приземното ниво до покрива. Понякога, в зависимост от разположението, пазач на по-горен етаж, можеше да наблюдава етажа под себе си. Понякога пазачите минаваха по гол мрамор. Понякога на гоните етажи те прекосяваха участъци, където стъпките им отекваха по плочките като камбани. Влаго спря и се заслуша, като опитваше да долови ритъма на патрулиращите мъже. Те бяха повече, отколкото беше очаквал. Е, хайде де момчета, та вие сте пазачи нощна смяна, какво стана с традиционния целонощен покер турнир?! Не знаете ли какво се очаква от един истински пазач?
	Беше великолепна главоблъсканица. По-добра от нощното катерене, по-добра дори от Екстремното кихане! А най-хубавото беше, че ако го хванат, винаги можеше да каже, че е пробвал надеждността на охраната! Браво, момчета, открихте ме…
	Но най-добре да не го хващат.
	По стълбите се изкачваше пазач, бавно и целеустремено. Той се подпря на перилата и за огромно раздразнение на Влаго запали полуизпушена цигара. Влаго наблюдаваше иззад палмовите клонки как мъжът се надвесва над мраморния парапет и спокойно оглежда етажа долу. Влаго беше убеден, че не така се очаква да си прекарват времето пазачите. Че и пуши на всичко отгоре!
	След няколко замислени подръпвания от цигарата пазачът пусна угарката на пода, стъпка я и продължи нагоре по стълбите.
	Две мисли се бореха за надмощие в ума на Влаго. Малко по-отчетливо отекваше наблюдението, че пазачът беше въоръжен с арбалет! Интересно, дали първо стреляха, за да избегнат задаването на въпроси по-късно? Заедно с това обаче в главата му се въртеше крайно възмутен глас, недоволен от факта, че мъжът си беше стъпкал фаса върху мрамора. За какво мислиш са онез високи месингови кажгодета, с купата с бял пясък отгоре, а?!
	Когато мъжът изчезна нагоре, Влаго пробяга остатъка от стълбите надолу, плъзна се по полирания мрамор върху парцалите, които беше вързал на ходилата на ботушите си, откри вратата, която водеше към мазето, бързо я отвори и съвсем на време съобрази да я затвори безшумно зад себе си.
	След това затвори очи и закача някой да се развика и да хукне след него.
	Нищо не се случи и той ги отвори.
	От далечния край на подземието струеше познатата ярка светлина, но не се чуваше да тече вода. Отделното прокапване тук-там само подчертаваше царящата дълбока тишина.
	Влаго мина покрай Глупър, който просветваше леко, и продължи напред сред непознатите сенки под изумителното съешаване.
	„Ако го съградим, ще ли да ни се явиш?“, помисли си той. Но така и никакъв бог не беше приел предложението. Беше тъжно, но и в определен божествен смисъл, доста глупаво. Ами, така де. Влаго беше чувал, че има милиони малки богове кръжащи по света, живеещи под камък, подхвърляни като пера на вятъра, вкопчени в най-горните клони на някое дърво… Всички те очакваха своя голям шанс — да се сдобият със свой храм, жреци и поклонници. Но никой от тях не беше уважил тази сграда и не беше трудно да се разбере защо.
	Боговете изискваха вяра, а не логична мисъл. Ако първо построиш храм, преди да си се поклонил на някой бог, то е същото като да дадеш чифт обувки на човек, който няма крака. Построяването на храм само по себе си не показва, че вярваш в боговете. То просто показва доверие в архитектурата.
	Нещо подобно на работилница беше разположено срещу далечната стена на подземието около огромна древна камина. Един Игор се беше превел над синьо-бял пламък и внимателно огъваше парче стъклена тръба. Зад него някаква зеленикава течност кипеше и се пенеше в гигантски бутилки. Игорите изглежда имат естествено предразположение към мълниите.
	Човек винаги може да разпознае един Игор. Те полагаха огромни усилия да бъдат разпознаваеми от пръв поглед. Отличаваха ги не само плесенясалият стар костюм, разнообразният брой пръсти и очите с различен цвят. Друга важна тяхна особеност беше, че на главата им вероятно можеше да се задържи топка, без дори да се заклати.
	Игор вдигна поглед от работата си.
	— Добро утро, шър. Вие ште…?
	— Влаго фон Мустак — каза Влаго. — А ти ще да си Игор.
	— Пожнахте, шър. Чувал шъм отлични неща жа ваш.
	— Тук долу?
	— О, аж винаги държа по едно ухо на пътя на мълвата, шър.
	Влаго устоя на желанието да се огледа. Игорите и метафорите не се погаждаха особено добре.
	— Ами, Игор… работата е там че… Искам да доведа някого в сградата без да се налага да тревожа охраната и се чудех дали тук долу няма някоя допълнителна врата?
	Това което Влаго не изрече на глас, просто защото нямаше нужда, беше: ти си Игор, нали така? Всеки знае, че когато тълпата вземе да точи сърпове и да се опитва да нахлуе през вратата, Игорите отдавна вече не са там. Игорите са майстори на дискретното измъкване.
	— Има една малка врата, която ние полжваме, шър. Не може да ше отвори отвън, жатова никога не я охраняват.
	Влаго хвърли замечтан поглед към дъждобраните на закачалката.
	— Много добре. Много добре. Ами аз тогава ще изскокна за малко.
	— Вие ште шефът, шър.
	— И скоро след това ще скокна обратно с придружител. Ъъ, джентълмен, който не държи да се среща със силите на реда.
	— Ражбирам, шър. Дайте им вила в ръцете и те ши мишлят, че ша гошподари на проклетия град, шър.
	— Обаче мога да те уверя, че не е убиец или нещо такова.
	— Аж шъм Игор, шър. Ние не жадаваме въпроши.
	— Така ли? Защо не?
	— Не жнам. Не шъм питал.
	Игор отведе Влаго до малка врата, която водеше към неугледно стълбище, задръстено с боклуци и наводнено от неспирния дъжд. Влаго се поспря отвъд прага, а водата вече се просмукваше в евтиния му костюм.
	— Само още нещо, Игор…
	— Да, шър?
	— Когато минах покрай Глупър преди малко, в него имаше вода.
	— О, да, шър. Това притешнява ли ви?
	— Ами, водата се движеше. Това обичайно ли е по това време на нощта?
	— О, това е жаради шифонната променлива, шър. Вше така штава.
	— Аха. Най-обикновена сифонна променлива, значи. Е, това е истинско облекчение.
	— Когато ше върнете, прошто потропайте по вратата ш Почукването на бръшнар-хирурга.
	— Какво е Почуква…
	Вратата се затвори.
	Вътре Игор се върна до работната си маса и отново запали пламъка на газеника.
	Някои от малките стъклени тръбички, разположени на зелен филц до него, изглеждаха… необичани и имаше нещо смущаващо в начина, по който отразяваха светлината.
	Когато става въпрос за Игори… Когато си имаш работа с Игори… Ами, повечето хора не виждаха нищо друго освен мухлясалия костюм, провисналата коса, козметичните белези и шевове, демонстриращи кланова принадлежност, и фъфленето. Което вероятно се дължеше на факта, че с изключение на фъфленето, това беше всичко, което имаше да се види.
	Така повечето хора забравяха, че работодателите на Игорите не бяха, в общоприетия смисъл на думата, нормални. Поискайте от тях да ви построят устройство, привличащо гръмотевични бури и комплект стъкленици за складиране на мълнии, и те ще ви се изсмеят*. Те отчаяно се нуждаеха от някой, който притежава нормално функциониращ мозък, а всеки Игор разполага с поне един такъв. Игорите са интелигентни създания, което обяснява защо винаги съумяват да са някъде другаде, когато гневната тълпа почне да мята горящи факли по старата мелница.
	[* Всъщност, те вероятно биха се разсмели дори само пръст да им покажете. Тези хора намират доста неща смешни.]
	Освен това те са перфекционисти. Ако поискаш от един Игор да ти построи някакво устройство, няма да получиш това, което си поискал. Ще получиш това, от което действително имаш нужда.
	Сред своята мрежа от отблясъци Глупър изгъргори. Вода се надигна в тънка стъклена тръбичка и започна да капе в малка стъклена кофичка, която се наклони върху единия край на малка балансирана пластинка и така се отвори един мъничък клапан.


	Според публикацията в Таймс, Бухльо Дженкинс беше живял на Късата улица. Липсваше номер на улицата, защото тя беше толкова къса, че имаше място само за една входна врата. Въпросната врата беше затворена, но висеше само на една панта. Отрязък жълто-черна лента подсказваше, в случай че състоянието на вратата не беше достатъчно красноречиво, че това място наскоро се е радвало на интерес от страна на стражата.
	Когато Влаго побутна вратата тя се откачи от единствената си панта и пльосна сред водата, която се стичаше надолу по уличката.
	Не му се наложи да претърсва жилището, понеже Бухльо не си беше направил труда да се скрие. Той беше в стая на първия етаж, обграден от огледала и свещи, и с блажено изражение на лицето се беше заел да рисува.
	Когато видя Влаго, той изпусна четката си, грабна някаква тубичка от плота, вдигна я до устата си и явно се приготви да я изгълта.
	— Не ме принуждавайте да го направя! Не се шегувам, ще я използвам! — извика той треперливо и цялото му тяло се разтресе.
	— Това някаква паста за зъби ли е? — попита Влаго. Той подуши застоялия въздух в ателието и отбеляза: — Определено ще ти дойде добре.
	— Това е Супер жълто, най отровната боя на света! Не ме доближавайте или ще бъдете отговорен за моята ужасна смърт — извика фалшификаторът. — Ъм, добре де, най-отровно вероятно е Ахатовото бяло, но наскоро го свърших, което е крайно неприятно.
	Бухльо усети, че се отклонява от същността и побърза отново да повиши глас.
	— Но и тази също е доста отровна!
	Един талантлив аматьор успява да събере доста информация от различни области, а Влаго винаги беше намирал отровите любопитни.
	— Боя на основата на арсеник, значи? — попита той.
	Всички знаеха колко е отровно Ахатовото бяло. Влаго не беше чувал за Супер жълто, но арсеникът се срещаше в доста богата цветова гама. Най-добре човек да не си облизва четката.
	— Наистина ужасна смърт — продължи той. — Кажи-речи се втечняваш за няколко дни.
	— Няма да се върна обратно! Няма да се върна обратно! — изписка Бухльо.
	— Някога хората са използвали арсеник, за да си избелват кожата — каза Влаго и пристъпи малко по-напред.
	— Назад! Ще я използвам! Кълна се, ще я използвам!
	— Откъдето идва изразът „убийствено красив“ — довърши си мисълта Влаго и отново скъси разстоянието.
	Той посегна към Бухльо, който си натика тубата в устата. Влаго я дръпна от потните ръце на фалшификатора и я разгледа.
	— Точно, както си помислих — каза той и прибра тубата в джоба си. — Забравил си да свалиш капачката. Типична аматьорска грешка!
	Бухльо се поколеба за момент.
	— Да не би да има хора, които се самоубиват професионално?
	— Виж, г-н Дженкинс, дошъл съм, да… — започна Влаго.
	— Няма да се върна в затвора! Няма да стъпя повече там! — отсече дребният човечец, като в същото време отстъпваше назад.
	— Чудесно, това мен ме устройва идеално. Имам едно предложение…
	— Те ме наблюдават, да знаете — уведоми го Бухльо. — През цялото време.
	Така. Това беше известно подобрение в сравнение със самоубийство чрез боя, но не кой знае колко.
	— Ъм… имаш предвид в затвора? — попита Влаго, за да е сигурен, че е разбрал добре.
	— Навсякъде ме наблюдават! Дори в момента има един зад вас!
	Влаго си заповяда да не поглежда зад гърба си, защото това би означавало, че лудостта е заразна. Макар че при такава висока концентрация на лудост в стаята, нищо чудно да прихване нещо.
	— Това наистина е много лошо, Бухльо. Ето защо… — той се поколеба, но после си помисли: какво пък, при мен се получи. — Ето защо искам да ти разкажа за ангелите — довърши той.


	Говореше се, че откак в града живеят Игори, гръмотевичните бури са зачестили. Тази конкретна буря си беше изчерпала гръмотевиците, но дъждът продължаваше да вали, сякаш няма никаква бърза работа.
	Водни струи се въртяха около ботушите на Влаго, докато той стоеше пред дискретната задна врата на банката и се опитваше да си припомни Почукването на бръснар-хирурга.
	О, да. Беше едно от класическите и звучеше като: рам-ТАМ ТАМ-там-там рам там-там-ТАМ-там-там!
	Или иначе казано: Бръснач, ножица и бърза ампутация!
	Вратата се отвори незабавно.
	— Моля, да ме ижвините, жадето вратата не шкърца, шър, но прошто не мога да накарам пантите да…
	— Я ми помогни, ако обичаш — прекъсна го Влаго, приведен под теглото на две масивни кутии. — Това е г-н Дженкинс. Ще се намери ли легло за него тук долу? И дали може малко да промениш външния му вид?
	— Вероятно повече, отколкото можете да ши предштавите, шър — потвърди Игор щастливо.
	— Имах предвид да го обръснеш и подстрижеш. Ще можеш ли?
	Игор стрелна Влаго с поглед, изпълнен с болка.
	— Вярно е, че хиружите понякога влижат в ролята на бръшнари…
	— Я по-добре не му пипай гърлото — размисли Влаго.
	— В такъв шлучай, да, ще мога да го подштрижа, шър — въздъхна Игор.
	— Когато бях на десет ми извадиха сливиците — съобщи Бухльо.
	— Ишкате ли нови? — попита Игор със зле прикрита надежда.
	— Светлината тук е великолепна! — възкликна Бухльо, като пренебрегна предложението. — Почти като дневна.
	— Чудесно — одобри Влаго. — А сега е време да поспиш, Бухльо. Не забравяй какво ти казах. Утре сутрин ти ще нарисуваш първата редовна еднодоларова банкнота, ясно?
	Бухльо кимна, но умът му вече беше другаде.
	— Нали ме разбираш? — провери Влаго. — Банкнота, толкова сложна, че никой друг да не може да я повтори. Нали ти показах моите опити? Знам че ти ще се справиш много по-добре.
	Той погледна притеснено дребния човечец. Беше убеден, че Бухльо не е луд. Той просто смяташе, че светът като цяло е нещо, което се случва на другите хора.
	Бухльо спря, както разопаковаше кутиите си.
	— Ъм… ама аз не мога да си измислям нещата — каза той.
	— Как така? — не разбра Влаго.
	— Ами така, не мога да си измислям какво да рисувам — отвърна Бухльо, като се взираше в една четка, сякаш я чакаше да подсвирне или нещо.
	— Но ти си фалшификатор. Твоите марки са по-добри от нашите!
	— Да, ама аз нямам вашето… Нямам представа как да започна… Т.е. трябва ми нещо, от което да гледам… Така де, веднъж щом нещо вече е измислено, аз мога…
	Сигурно вече е към четири сутринта, помисли си Влаго. Четири часа! Мразя когато в рамките на един ден два пъти става четири часа…
	Той дръпна лист хартия и един молив от кутията на Бухльо.
	— Виж — каза той, — започваш с…
	С какво да започне?
	— Богатство — отговори си сам на глас. — Богатство и стабилност, каквито внушава фасадата на банката. Включваш множество завъртени орнаменти, за да е трудно да се копират. После… панорама, изглед от гада… Да! Анкх-Морпорк — все пак, градът е най-важен! Главата на Ветинари, разбира се, хората ще го очакват, и една голяма дебела единица, за да схванат идеята. О, и гербът на града, без него не може. А тук долу — моливът се движеше все по-бързо — място за подписа на председателя, т.е. за отпечатъка от лапата му. Така, а на гърба… ами, каквото и да е, но да е с много фини детайли. Някой бог ще придаде тежест. Някой от по-приветливите. Как му беше името на онзи с тризъбеца? Такъв някакъв. Съвсем тънки контури, Бухльо, това ни трябва. А, и лодка. Обичам лодки. И пак да им напомним, че банкнотата е на стойност един долар. Какво още… о, да, нещо мистично винаги се приема добре. Хората вярват на всичко, което звучи мистериозно и древно. „Не чини ли петак, подаден на вдовица, повече от недосегаемия слънчев диск?“.
	— Това пък какво означава?
	— Идея си нямам — каза Влаго. — Ей сега го измислих.
	Той продължи да скицира още малко и после подаде листа на Бухльо.
	— Нещо такова. Направи опит. Мислиш ли, че ще се получи?
	— Ще се постарая — обеща Бухльо.
	— Добре. Ще се видим ут… По-късно днес. Игор ще се погрижи за теб.
	Бухльо вече се взираше пред себе си с празен поглед. Влаго дръпна Игор настрана.
	— Само козметични промени, ясно?
	— Както желаете, шър. Прав ли шъм да шмятам, че гошподинът не желае да ши има вжемане-даване шъш штражата?
	— Напълно.
	— Никакъв проблем. Може би ще е удачно да му променим името?
	— Чудесна идея. Идеи?
	— На мен ми допада Менгеме, шър. А жа първо име ми хрумва Прекомер.
	— Сериозно? Откъде точно ти хрумват такива идеи? Не ми отговаряй! Прекомер Менгеме… — поколеба се Влаго, но защо да си прави труд да спори по това време а нощта? И по-точно по това време на ранното утро?
	— Прекомер Менгеме, значи. Добре, погрижи се той изобщо да забрави името Дженкинс — допълни Влаго, което, както осъзна по-късно, при дадените обстоятелства, беше непростима липса на далновидност от негова страна.
	Той успя да се върне в спалнята си без дори да се наложи да се крие. По малките часове на нощта пазачите отдавна вече са оклюмали. Нали всичко е заключено? Кой ли пък ще тръгне да влиза с взлом?
	Долу, в подземието, под отлично съешения таван, художникът, доскоро известен като Бухльо, се взираше в скицата на Влаго и усещаше как мозъкът му започва да кипи. Той действително не беше, в точния смисъл на думата, луд. В определени аспекти той беше изключително нормален. Изправен пред свят, твърде сложен, объркан и неразбираем, той беше успял да го смали до миниатюрен балон, побиращ само него и палитрата му.
	— Г-н Игор?
	Игор вдигна поглед от щайгата, в която ровичкаше. Държеше в ръце нещо, което приличаше на голям гевгир.
	— Ш какво мога да шъм ви полежен, шър?
	— Можете ли да ми намерите някакви стари книги с рисунки на богове и лодки, и може би изгледи от града?
	— Нешъмнено, шър. На улица Дървеняк има книжен антиквариат.
	Игор остави металния уред настрана, дръпна опърпана кожена чанта изпод масата и, след кратък размисъл, сложи в нея един чук.
	Дори в своя ограничен свят новоизлюпеният г-н Менгеме осъзна, че толкова безбожно късен (или ранен) час не беше най-удачното време за пазаруване.
	— Ъм, нямах предвид веднага. Мога да изчакам докато съмне — увери той Игор.
	— О, аж винаги пажарувам нощем, шър — отвърна Игор. — Ошобено, когато ишкам да купя нещо… по-ижгодно.


	Влаго се събуди далеч по-рано, отколкото беше планирал. Г-н Каприз се беше изправил върху гърдите му и стискаше писукащия си кокал в уста. В резултат Влаго бе обилно покрит със слюнка.
	Зад Г-н Каприз, Влаго забеляза Гладис. Зад Гладис имаше двама души, облечени в черно.
	— Негова светлост се съгласи да ви приеме, г-н Мустак — каза един от мъжете приветливо.
	Влаго опита да избърше слюнката от ревера си, но само замаза костюма.
	— А аз изразил ли съм желание да се видя с него?
	Единият мъж се усмихна широко.
	— Ооооо, да!


	— След обесване винаги огладнявам — сподели Лорд Ветинари, като внимателно обработваше твърдо свареното си яйце. — На вас как ви се отразява?
	— Ъм… ами, бесили са ме само веднъж — отвърна Влаго. — Но помня, че храната ми беше последна грижа.
	— Мисля, че се дължи на хладния сутрешен въздух — продължи Ветинари, без да обърне внимание на думите му. — Той изостря апетита.
	Патрицият погледна Влаго за първи път и придоби загрижен вид.
	— О, но вие не се храните, г-н Мустак. Трябва да хапнете нещо. Изглеждате отслабнал. Надявам се работата не ви изтощава?
	Някъде по пътя към двореца Влаго трябва да беше преминал в някое съседно измерение. Трябваше да е станало нещо такова. Нямаше друго обяснение.
	— Ъм, кого са обесили? — попита той.
	— Бухльо Дженкинс, фалшификатора — отвърна Ветинари, отдаден на отделянето на белтъка от жълтъка с хирургическа точност. — Дръмнот, може би г-н Мустак ще предпочете плодове за закуска? Или онази разкъсваща вътрешностите смес от семена и ядки, която ти толкова харесваш?
	— Напълно е възможно, сър — съгласи се секретарят.
	Ветинари се приведе напред сякаш се канеше да включи Влаго в някакъв заговор.
	— Мисля, че готвачът приготвя пушена херинга за охраната. Има крайно подсилващ ефект. Вие наистина изглеждате доста блед. Не намираш ли, че г-н Мустак изглежда блед, Дръмнот?
	— На ръба на изтощението, сър.
	Усещането беше като да ти изливат киселина в ухото съвсем бавно, мислеше си Влаго трескаво, и всичко което успя да каже, беше:
	— Добре посетено обесване ли беше?
	— Не особено. Мисля, че не беше достатъчно добре разгласено — отвърна Ветинари. — А и, разбира се, г-н Дженкинс не беше осъден за някое брутално кърваво убийство, каквото би привлякло оживена тълпа. Но самият Бухльо Дженкинс не пропусна обесването си, о да. Може да не е прерязал ничие гърло, но смучеше кръвчицата на града, капка по капка.
	Ветинари беше успял да отстрани и изяде целия белтък от яйцето си и беше оставил лъскавия жълтък цял и непокътнат.
	Какво бих направил аз на мястото на Ветинари, ако открия, че затворът ми съвсем скоро ще стане за посмешище? Нищо не подкопава авторитета така, както смехът, помисли си Влаго. И, което е по-важно, какво би направил Ветинари, на своето собствено място?
	Би обесил някой друг, разбира се, какво друго. Би намерил някой друг, осъден на смърт нещастник, приблизително приличащ на липсващия затворник, и би му предложил сделка. Вярно че обесването няма да му се размине, но ще бъде обесен под името Бухльо Дженкинс. Междувременно ще се разнесе слух, че дубльорът е бил помилван, но преди да го освободят е загинал злощастно в затвора. Така милата му майчица или жена и деца ще си спестят срама и ще получат една торба пари като обезщетение. А тълпата пък ще си получи зрелището. Също тъй, с малко късмет, в момента Търбух беше пренасочен на нова позиция — почистване на плювалници, може би. Изобщо, човек би останал с най-общото впечатление, че изглежда е била раздадена справедливост… в някаква степен. А обществото като цяло ще бъде приканено да проумее, че престъпления срещу града могат да си позволят да извършват само онези измежду гражданите, които се радват на железни вратове, но дори и те е добре да се замислят какво правят.
	Влаго осъзна, че опипва врата си. Понякога все още се будеше нощем с образа на онзи последен момент преди бездната да се отвори под краката му…
	Ветинари го наблюдаваше с нещо, което не беше точно усмивка, но Влаго остана със смущаващото чувство, че когато се опитва да мисли като Ветинари, негова светлост някак успява да се вмъкне в тези мисли необезпокоявано като голям черен паяк, плъзгащ се по бананова кора, и да се разрови, където изобщо не му беше работа да рови.
	С внезапна увереност Влаго прозря, че Бухльо така или иначе е щял да преживее обесването си. Никой не би унищожил такъв талант с лека ръка. Точно като Влаго преди време, фалшификаторът щеше да се изтърси от бесилката направо в чисто нов живот, предложен му от самите ангели. В случая на Бухльо, ангелите сигурно биха му предложили да се нанесе в приятна, ярко осветена стая с осигурена храна, вътрешна тоалетна, която се почиства редовно и достатъчно мастило да се удави в него човек. В интерес на истината, вероятно Бухльо точно така си представяше рая. А Ветинари… щеше да е впрегнал най-добрият фалшификатор в света да работи за Града.
	__О, по дяволите. Аз му обърках плановете. Аз застанах на пътя на Ветинари!!!__
	Златисто-оранжевата сфера на пренебрегнатия жълтък проблясваше на чинията на Патриция.
	— Вашите великолепни планове за отпечатване на книжни пари напредват? — попита негова светлост. — Чувах да се говори доста по въпроса.
	— Кое? О, да. Бих искал да сложа главата ви на еднодоларовата банкнота, моля.
	— Ама, разбира се. Отлично място за полагане на глава, като се имат предвид някои други места, които ми хрумват.
	Като например острия край на дървен кол. Добре, осъзна Влаго, докато обмисляше абсолютно-лишената-от-заплахи-забележка, той се нуждае от мен. Но докога?
	— Вижте, аз…
	— Може би вашият плодотворен ум ще ми помогне да реша една малка загадка, г-н Мустак — Ветинари попи устните си със салфетка и избута стола си назад. — Моля, последвайте ме. Дръмнот, моля, донеси пръстена. И щипците, разбира се, за всеки случай.
	Той се отправи към балкона, с Влаго по петите си и се облегна на парапета, с гръб към мъгливия град.
	— Все още е доста облачно, но мисля, че слънцето ще пробие съвсем скоро, не сте ли съгласен? — отбеляза Патрицият.
	Влаго огледа небето. Сред облачните талази се забелязваше златисто петно, подобно на оголен жълтък на яйце. Какво беше намислил пък сега?
	— Да, съвсем скоро — повтори Ветинари.
	Секретарят му подаде малка кутийка.
	— Това е кутийката на вашия пръстен с монограм — забеляза Влаго.
	— Отлично, г-н Мустак, наблюдателен сте, както винаги! Моля, вземете го.
	Влаго взе пръстена предпазливо. Беше черен и на пипане беше странно органичен. Буквата В изглежда се взираше в него.
	— Намирате ли нещо необичайно в него? — попита Ветинари, като го наблюдаваше напрегнато.
	— Топъл е — отвърна Влаго.
	— Да, така е действително. Това е защото е направен от тъмнит. Счита се, че това е метал, но аз съм дълбоко убеден, че става въпрос за сплав, при това постигната по магически път. Джуджетата понякога попадат на залежи в областта Локо. Тъмнитът е изключително скъп. Някой ден ще напиша монография, относно забележителната му история, но засега ще отбележа само, че той обикновено привлича интереса на онези, които са склонни да водят по-сенчест живот и които приемат, че живот без непосредствена опасност, просто не си струва да се живее. Разбирате ли, тъмнитът може да причини смърт. Под директна слънчева светлина той достига за секунди температура, която може да стопи желязо. Никой не е наясно на какво се дължи това свойство.
	Влаго вдигна поглед към облачното небе. Слънчевото сияние, напомнящо твърдо сварен жълтък, се скри в по-плътен слой мъгла. Пръстенът се охлади в ръката на Влаго.
	— От време на време тъмнитът се връща на мода сред младите убийци и те масово решават да се сдобият с пръстени от тъмнит. Традиционно, през деня те носят украсена черна ръкавица над пръстена. Всичко се свежда до желанието да се живее рисковано, г-н Мустак, до усещането да разнасяш смъртта си в джоба. Кълна се, има хора, които биха дръпнали тигъра за опашката за подобно усещане. Разбира се, хората които се интересуват по-скоро от елегантния външен вид, отколкото от смъртната опасност, носят само ръкавицата, без реално да имат пръстен под нея. Та ето какво ме смущава — преди две седмици единственият човек, който поддържа наличност от тъмнит в града и знае как да го обработва, беше убит късно през нощта. Убиецът е заличил следите си, като е хвърлил ментова бомбичка след себе си. Кой според вас е извършителят?
	Няма да гледам нагоре, повтаряше си Влаго. Това е игра. Той иска да ме поизпоти.
	— Какво е взел извършителят от местопрестъплението? — попита той.
	— Стражата не може да каже, понеже нали разбирате, ако нещо е било взето, то де факто, вече не е било там.
	— Добре, тогава какво не е било взето? — попита Влаго и си помисли: той също не гледа нагоре…
	— Известно количество скъпоценни камъни и тъмнит бяха открити непокътнати в сейфа — отвърна Ветинари. — Но вие не попитахте как е бил убит.
	— Как е бил…
	— Стрела от арбалет в главата, докато е седял на бюрото си. Вълнуващо, не намирате ли, г-н Мустак?
	— Наемен убиец, може би — предположи Влаго отчаяно. — Било е планирано. Мъжът е имал дългове. Или е търгувал с крадени вещи е се е опитал да измами някого. Няма достатъчно информация.
	— Информацията никога не стига — отбеляза Ветинари. — Например, моята шапка се връща от почистване леко променена, а младежът, който работи в шапкарския магазин загива в пиянско сбиване. Бивш градинар се промъква тук посред нощ и настоява да купи чифт от най-износените ботуши на Дръмнот. Защо? Може би никога няма да научим. Защо миналия месец мой портрет беше откраднат от Кралската галерия на изкуствата? Кой би спечелил от това?
	— Ъм, а защо не са взели тъмнита от сейфа?
	— Добър въпрос. Ключът е бил в джоба на мъртвеца. Така че, какъв е бил мотивът за убийството му?
	— Няма достатъчно информация! Отмъщение? За да му затворят устата? Може би е направил нещо, което не е трябвало да прави? Може ли да се изработи кинжал от тъмнит?
	— Топло, топло, ето че се приближавате към истината, г-н Мустак. Не говоря за идеята ви за кинжал — известно е, че предмети, изработени от тъмнит, по-големи пръстен, са склонни да се взривяват внезапно. Но е вярно, че майсторът е бил доста алчен човек.
	— Спорили са за нещо? — продължи Влаго.
	Да, усещам го топлото, благодаря! И за какво са тия щипци, моля, моля? Да вдигнете проклетото нещо, след като тупне долу през дупката, дето ще прогори в ръката ми?
	Светлината се усилваше. Влаго вече забелязваше сенки по стената и усети, че по гърба му се стича пот…
	— Интересна мисъл. Моля, оставете пръстена обратно — каза Ветинари и протегна кутийката напред.
	Ха! Значи все пак само ме е разигравал, за да ме сплаши, помисли си Влаго докато натикваше проклетия пръстен в кутийката. Никога досега не съм чувал за тъмнит! Трябва да си го е съчинил…
	Той усети топлината и видя яркия блясък, когато пръстенът се нажежи до бяло, миг преди Ветинари да щракне капачето. Светлината остави голям пурпурен кръг пред заслепените му очи.
	— Забележително, нали? — коментира Ветинари. — Между другото, не виждам защо беше нужно да го държите толкова дълго. Аз не съм чудовище, все пак!
	Не, чудовищата не си играят с мозъка ти, помисли си Влаго. Не и докато той е все още в главата ти…
	— Вижте, относно Бухльо, нямах намерение да… — подхвана той, но Ветинари вдигна ръка.
	— Нямам представа за какво говорите, г-н Мустак. Всъщност, причината да ви поканя тук, е вашата де факто позиция на заместник председател на Кралската банка. Бих искал да ми отпуснете заем — т.е. да отпуснете заем на Града — в размер на половин милион долара при два и половина процента лихва. Вие, разбира се, имате пълната свобода да ми откажете.
	Толкова много мисли в главата на Влаго вкупом се втурнаха към аварийния изход, че накрая остана само една.
	_Ще ни трябват доста по-едри банкноти…_


	Влаго се върна на бегом в банката и директно се шмугна през вратата под стълбите. Харесваше му тук долу в подземието. Беше хладно, спокойно и съвсем тихо, с изключение на гъргоренето на Глупър и писъците. Мда, това последното нямаше как да е на добре.
	Розовите талази на принудителното безсъние замъгляваха зрението му, докато той отново се втурна напред.
	Бившият Бухльо седеше на стол, явно прясно избръснат, с изключение на малка заострена брадичка. Към главата му беше прикрепен някакъв метален шлем, от който се проточваха жици надолу към святкащо, потракващо устройство, с каквото само един Игор би искал да си има работа. Въздухът миришеше на гръмотевици.
	— Какво правиш с горкия човек? — извика Влаго.
	— Променям му ума — отвърна Игор и дръпна огромен прекъсвач.
	Шлемът избръмча. Менгеме примигна.
	— Гъделичка — каза той. — И по някаква причина, усещам вкус на ягоди.
	— Но ти пускаш мълнии през главата му! — възкликна Влаго. — Като някакъв варварин!
	— А, не, шър. Варварите нямат такива шпошобношти — отвърна Игор невъзмутимо. — Едништвеното, което правя, шър, е да ижтегля лошите му шпомени и да ги шкладирам ето тук.
	При тези думи той дръпна едно покривало и разкри голяма стъкленица със зеленикава течност, в която се виждаше нещо тумбесто и покрито с още повече жици.
	— Източваш мозъка му в някакъв… пащърнак?
	— Това е ряпа, шър — обясни Игор.
	— Изумителна работа вършат, нали? — обади се глас някъде около лакътя на Влаго.
	Той погледна надолу. Г-н Менгеме, вече без шлем на главата, му се усмихваше лъчезарно. Изглеждаше енергичен и съсредоточен, като по-добра версия на продавач на обувки. Игор дори беше успял да му трансплантира нови дрехи.
	— Добре ли си? — попита Влаго.
	— Отлично!
	— Как ти се стори… усещането?
	— Трудно е да се обясни — отвърна Менгеме. — Но звучеше, както мирише вкусът на малини.
	— Нима? Аха. Ами тогава всичко е наред, предполагам. И наистина се чувстваш добре? В собствената си кожа? — попита Влаго, внимателно проверяващ за неприятни странични ефекти. Не можеше да няма такива. Но Бух… Прекомер изглеждаше щастлив и изпълнен с увереност и енергия, изглеждаше като човек, готов да посрещне всичко, с което го сблъска животът, и да го премахне от пътя си.
	Игор навиваше използваните жици със самодоволно изражение на… това което вероятно минаваше за негово лице, под всичките му белези.
	Влаго се почувства гузен. Той беше родом от Юбервалд. Беше слязъл през прохода Вилнюс, като всички останали, за да си търси късмета — поправка, да търси хорския късмет — и нямаше никакво основание да възприема типичните за равнините предразсъдъци срещу клана на Игорите. В крайна сметка, единственото което те правеха, беше да прилагат на практика идеите, които толкова много жреци проповядваха — че тялото е само един тежък и евтин костюм, покриващ невидимата, вечна душа и следователно да се подменят от време на време някои от частите му с резервни, беше не по-страшно, от преправяне на стар костюм в някое шивашко ателие.
	Игорите не проумяваха защо хората отказват да приемат, че подобни действия са разумни и предвидливи. Т.е. отказват, докато не се случи нечия брадва да се изметне и ето че внезапно се нуждаят някой спешно да им подаде ръка. В такива случаи дори един Игор им изглежда приемлив.
	В повечето случаи обаче Игорите изглеждат просто… издръжливи. А с пълната си неподатливост на болка, великолепни, бързо действащи церове и неповторима способност да оперират сами себе си с помощта на огледало, те вероятно могат да си докарат вид, различен от прегърбен иконом, оставен да престои под дъжда цял месец. Игорините например до една изглеждат ослепително, но неизменно присъства нещо, което да ги отличава и да им придава нужния Вид — красиво извит белег под окото или декоративна гривна от шевове около китката. Така или иначе, макар видът им да е доста смущаващ, Игорите имат добри сърца… някъде из телата си.
	— Ами, ъъ… браво на теб, Игор — измънка Влаго. — Готов ли си да се пробваш с тая доларова банкнота, г-н… ъъъ… Менгеме?
	Усмивката на Менгеме беше абсолютно сияйна.
	— Вече съм готов! — обяви той. — Нарисувах я тази сутрин!
	— Няма начин!
	— Вярно е, готов съм! Елате да видите! — човечецът отиде до масата и вдигна лист хартия.
	Банкнотата блестеше в лилаво и златно. От нея просто се излъчваше усещането за пари. Изглеждаше сякаш изображението се носи над хартията като миниатюрно летящо килимче. Тя сякаш провъзгласяваше идеята за богатство, тайнственост и традиция…
	— Ще изкараме толкова много пари! — възкликна Влаго, а на себе си добави: и дано да е скоро. Ще трябва да отпечатаме поне 600’000 от тия хартийки, освен ако не пуснем и банкноти с по-голяма стойност.
	Но, ето на, това беше първата истинска доларова банкнота — при вида й, на човек му се прищяваше да плаче, да отпечата хиляди такива и да си ги натика в портфейла.
	— Но как се справи толкова бързо?
	— Повечето работа се свеждаше до чиста геометрия — обясни г-н Менгеме. — Г-н Игор беше така добър да ми сглоби едно малко устройство, което се оказа много полезно за целта. Естествено, има да се доизпипват доста детайли. И дори не съм почвал обратната страна. Всъщност, като се замисля, ще я започна веднага, докато всичко ми е все още прясно.
	— Смяташ, че може да се справиш дори по-добре от това? — Влаго усещаше благоговение в присъствието на истински гений.
	— Чувствам се толкова… изпълнен с енергия! — възкликна Менгеме.
	— Това ще да е от електрическия заряд, предполагам — предположи Влаго.
	— Не, имам предвид, сега виждам съвсем ясно, какво трябва да се направи! Преди, усещането беше сякаш се очаква да вдигна някаква непоносима тежест, но сега всичко е ясно и леко като перце!
	— Много се радвам да го чуя — увери го Влаго, без да е сигурен, че наистина имам повод да се радва. — А сега, моля да ме извините, имам да управлявам банка.
	Той премина забързано под арките и пристъпи в главната зала на банката през непретенциозната врата съвсем навреме, за да избегне на косъм сблъсъка с г-н Непреклон.
	— А, г-н Мустак. Тъкмо се чудех къде сте…
	— За нещо важно ли става въпрос, г-н Непреклон?
	Този въпрос явно засегна главния касиер — като че ли би си позволил да тревожи Влаго, ако не ставаше въпрос за нещо важно.
	— Пред Монетния двор са се събрали група мъже — обясни той. — С тролове и каруци. Твърдят, че сте пожелал да бъде инсталирана… — Непреклон потръпна — печатарска преса.
	— Точно така — потвърди Влаго. — Те са от „Охолен-и-Масур“. Ще се наложи да печатаме парите тук. Това ще им придаде тежест и ще можем да следим какво се случва.
	— Г-н Мустак! Вие превръщате тази банка в… цирк!
	— Е, ами, аз съм Човекът с Шапката, г-н Непреклон, така че предполагам това ме прави директор на манежа! — той го каза с намерението да се пошегува и да разведри малко обстановката, но лицето на Непреклон изглеждаше буреносно.
	— Така ли, г-н Мустак? А кой ви е казал, че директорът на манежа управлява цирка? Правите огромна грешка, сър! Защо пренебрегвате останалите акционери?
	— Защото те не разбират нищо от банкерство. Елате с мен до Монетния двор, моля — Влаго тръгна да прекосява залата, като се налагаше да се провира между хората, чакащи пред гишетата.
	— А вие разбирате от банкерство, така ли, сър? — попита Непреклон, като го следваше с непохватната си, наподобяваща фламинго походка.
	— Почвам да схващам. Защо има отделна опашка пред всяко гише? — попита Влаго. — Ако обслужването на някой клиент отнеме повече време, цялата опашка зад него ще чака по-дълго. Ще почнат да прескачат настрани от опашка на опашка и преди да се усетим, някой ще пострада в безредието. Хората трябва да чакат на една опашка и всеки следващ клиент да отива при всеки следващ свободен касиер. Хората не възразяват срещу дългите опашки, ако виждат, че все пак се придвижват напред… Простете, сър!
	Последното беше отправено към клиент, с когото Влаго се сблъска и който се изпъна, ухили се и проговори с глас от миналото, който трябваше да си остане погребан.
	— Я виж ти, и това ако не е добрият ми стар приятел Албърт. Провървяло ти е явно? — непознатият изплю думите си през зле пасващи зъби. — Я, какъв си лъсзжкав!


	Миналото на Влаго прелетя пред очите му. За целта дори не му се наложи да стои на прага на смъртта, макар да се чувстваше точно така.
	Това беше Гепи! Нямаше кой друг да е, освен Гепи!
	Паметта на Влаго го засипа с тежки спомени, един след друг. Зъбите! Тези проклети фалшиви зъби! Той ги считаше за своето най-ценно притежание. Беше ги откопчил от устата на някакъв старец, когото беше обрал, докато горкият нещастник се бил свил на земята и умирал от страх. Винаги се беше шегувал, че тия зъби имат своя собствена воля. Те пръскаха слюнка навсякъде, подскачаха, мляскаха и пасваха толкова зле, че веднъж се бяха извъртели в устата му и го бяха захапали за гърлото!
	Той обичаше да ги вади и да си говори с тях. А те бяха, аааргх, толкова стари! Покритите с петна зъби бяха издялани от моржови бивни, а пружината на ченетата беше толкова натегната, че понякога го принуждаваше да държи горната половина на главата си отметната назад, така че се откриваше чудесна гледка навътре в ноздрите му.
	И ето че се беше появил отново, като развалена мида.
	Казваше се просто Гепи. Никой не знаеше как е първото му име. Влаго беше работил с него веднъж преди около десет години. Една зима в Юбервалд бяха извъртели старата измама с наследството. Гепи беше доста по-възрастен от Влаго и все още страдаше от сериозен личен проблем, заради който от него се носеше миризма на банани. Ама и си го биваше мръсника. Професионалистите имат своята чест. Има определени хора, които просто не можеш да ограбиш, има неща, които просто не можеш да отмъкнеш. И е важно да правиш всичко със стил. Без стил, няма как да си убедителен.
	Гепи беше напълно лишен от стил. Той не беше агресивен, освен в случаите, когато беше сигурен, че жертвата по никакъв начин не би могла да му отвърне, но от него се излъчваше някаква обща, противна, лукава злонамереност, която беше бръкнала в душичката на Влаго.
	— Проблем ли има, г-н Мустак? — попита Непреклон, като оглеждаше Гепи намръщено.
	— Какво? О… не… — измънка Влаго.
	Ще се опита да ме изнудва, помисли си той. Проклетата снимка във вестника. Обаче не може да докаже нищо, нищичко!
	— Съжалявам, но грешите, господине — каза Влаго и се огледа. Опашките се движеха бавно напред и никой не им обръщаше внимание.
	Гепи наклони глава настрани и огледа Влаго сякаш се забавляваше.
	— Грезшжа ли, сър? Възможно е. Може и да греша. Постоянно на път, всеки ден срещаш нови хора, знаете как е — е, вие явно не знаете, понеж’ явно не сте моят приятел Албърт Блезсжтук. Ама странна работа, ’щото имате досущ същата усмивка кат’ него, пък не е лесно човек да си промени усмивката, пък вашжта усмивка сякаш е закачена пред лицето ви, сър, сяказжш гледате иззад нея шшшллрп. Съвсем същата като усмивката на младия Албърт. Умно момче беше той, много схватливо. Аз го научих на всичко, дето знаеше.
	… което отне към десет минути, помисли си Влаго, а после ми трябваше цяла година, за да успея да забравя част от наученото. Заради такива като теб, на престъпниците им излиза лошо име…
	— И нъл’ разбирате, сър, човек не мож’ да не се позачуди, дали пък вълкът не си е сменил нрава? Дали онзи младок, дето познавах преди толкоз години, не е решил да изостави скитосването по големия бял свят, да се спре на едно място и да се устрои? — Гепи пак погледна Влаго и добави. — Есзжтествено, вие не сте тоя младок, понеж’ никогаш не съм ви виждал преди. Обаче аз, видите ли, бях загазил в Псевдополис. Бяха ме тикнали в дранголника за злонамерено скитничество и точно там открих Ом.
	— Така ли? Него за какво го бяха затворили? — беше глупава шега, но Влаго не се въздържа.
	— Не ме вземайте на подбив, сър, не се шегувайте с мен — скастри го Гепи. — Аз съм променен човек, сър, нов човек. Затова сега съм длъжен да разпространявам добрата вест, сзжър.
	В този момент, със скоростта на подаващ се змийски език, Гепи изстреля напред тенекиено канче, което измъкна от вътрешността на мазното си сако.
	— Злодеянията ми ме притискат кат’ вериги от горещо желязо, сър, кат’ вериги, но аз страстно желая да облекча товара си чрез добри дела и изповед, пък изповедта е най-важна от всичко. Бая грехове ще трябва да изповядам, преди съвестта ми да се успокои, сър — той разклати канчето. — За дечицата, сър?
	Всичко това щеше да е много по-убедително, ако не го бях виждал и преди, помисли си Влаго. Разкаялият се крадец трябва да е една от най-старите измами в света. На глас той каза:
	— Много се радвам за вас, г-н Гепи. Съжалявам, но наистина не съм старият приятел, когото търсите. Нека ви дам няколко долара… за дечицата.
	Монетите изтракаха на дъното на канчето.
	— Любезно ви благодаря, г-н Блещук — отвърна Гепи.
	Влаго му се усмихна бегло.
	— Да, но аз не съм този Блещук, г-н…
	Нарекох го Гепи! Току що! Нарекох го Гепи! Той каза ли ми името си? Дали е забелязал? Трябва да е забелязал!
	— … простете, имах предвид, преподобни — успя да довърши той мисълта си, така че случайният слушател дори не би забелязал паузата по средата. Но Гепи никак не беше случаен.
	— Благодаря ви, г-н Мустак — каза Гепи и Влаго ясно долови проточеното „господин“ и тежко подигравателното „Мустак“. Със същия успех можеше да каже: „Спипах те!“.
	Гепи смигна на Влаго и се отдалечи през залата, поклащайки канчето си, а откъм зъбите му се разнасяше какофония от ужасни дентални звуци.
	— Проклет и трижди проклет _сшжжжт_ е онзи, който лъже шзсладкодумно, понеже езикът му ще слепне към небцето _плок_! Дайте няколко петачшета за бедните сираци _суиииш_! Братя и сшжестри! На онези, които си имат _швлълп_ ще им се даде, общо казжано…
	— Ще повикам охраната — каза г-н Непреклон решително. — Не допускаме просяци в банката.
	Влаго го дръпна за ръката.
	— Не! — отсече той. — Не и при всички тези хора тук. Да се разправяме със свят човек и прочее, няма да изглежда особено добре. Мисля, че той скоро сам ще си тръгне.
	Сега ще ме остави да се потя, помисли си Влаго, докато Гепи се отдалечаваше с небрежна стъпка към вратата. Той така прави. Ще проточи цялата работа, а после ще почне да ми иска пари, отново и отново.
	Добре, но какво изобщо би могъл да докаже? А дали изобщо има нужда от доказателство? Ако Гепи вземе да плещи за Албърт Блещук наляво и надясно, можеше да стане много зле. Дали Ветинари щеше да го остави да изгори? Би могъл. Да, най-вероятно така щеше да направи. Човек можеше да си заложи шапката, че Ветинари няма да тръгне да възкресява хората, без поне няколко резервни плана за действие в случай на засечка.
	Е, поне Влаго имаше малко време. Гепи нямаше да бърза. Той обичаше да гледа как хората се гърчат в напрегнато очакване.
	— Добре ли сте? — попита Непреклон и Влаго изплува от налегналите го размисли.
	— Моля? О, да, чудесно — отвърна той.
	— Не е добре да допускате такива хора тук.
	Влаго се постара да се стегне.
	— Прав сте, разбира се, г-н Непреклон. Бяхме тръгнали към Монетния двор, нали така? Да вървим.
	— Да, сър. Но трябва да ви предупредя, г-н Мустак, тези мъже не се впечатляват от сладки приказки.


	— Инспектори… — повтори г-н Сумрак десет минути по-късно, сякаш опитваше думата на вкус.
	— Нужни са ми хора, които ценят традициите на Монетния двор — каза Влаго и пропусна да добави: като например да работиш много, много бавно и да си носиш работа за вкъщи.
	— Инспектори — каза отново г-н Сумрак.
	Зад него мъжете от бараките държаха шапките в ръцете си и се взираха във Влаго късогледо, с изключение на моментите, когато Сумрак говореше. Тогава те всички се взираха в неговия врат.
	Всички се бяха събрали в официалната барака на г-н Сумрак, която беше изградена на стената, като лястовиче гнездо. Тя пропукваше всеки път, щом някой помръднеше.
	— Естествено, някои от вас ще продължат да отговарят за надомните работници — продължи Влаго. — Но като цяло задълженията ви ще включват да следите дали хората на г-н Масур пристигат навреме и дали си вършат работата подобаващо, а също ще се грижите и за охраната.
	— Охрана — г-н Сумрак завъртя и тази дума из устата си.
	Влаго забеляза малко злобно пламъче в очите на мъжете. То сякаш казваше: „Тия смешници ще превземат нашия монетен двор, но ще трябва да минават през нас на излизане от тук. Хохо!“.
	— И, разбира се, ще можете да си задържите бараките — каза Влаго. — Имам също идеи за разни възпоменателни монети и подобни, така че пак ще имате поводи да прилагате уменията си на практика. Какво ще кажете?
	Г-н Сумрак огледа колегите си и после върна поглед върху Влаго.
	— Бихме искали да обсъдим предложението — отвърна той.
	Влаго се съгласи с кимване и поведе Непреклон надолу по скърцащата нестабилна стълба. Частите на новата преса вече бяха струпани на пода на помещението и Непреклон потрепери при вида им.
	— Трябва да ви е ясно, че те няма да приемат — заяви Непреклон с явна надежда в гласа си. — Те са наследници на вековни традиции! И всички до едни са майстори!
	— Такива са били и хората, които са правели кремъчни кинжали — възрази Влаго.
	Всъщност, той беше приятно изненадан от самия себе си. Това може би се дължеше на срещата с Гепи, но мозъкът му просто препускаше.
	— Вижте, и аз не обичам да пропилявам нечии умения. Но ще им повиша заплатите, ще им осигуря свестни условия на работа и ще могат да си ползват бараките. И след сто години няма да получат по-добро предложение…
	Някой слизаше по люлеещата се стълба. Влаго разпозна Малкия Алф, който, необяснимо как, беше успял да започне работа в Монетния двор преди още да е почнал да се бръсне, но определено достатъчно възрастен, за да е покрито лицето му с пъпки.
	— Ъм, хората питат, дали ще имаме значки? — попита момчето.
	— Всъщност, аз си мислех за цели униформи — отвърна Влаго. — Сребрист нагръдник с герба на града и лека сребриста ризница, за да изглеждате по-внушително пред евентуалните посетители.
	Момчето извади лист хартия от джоба си и го прегледа.
	— Ами клипбордове? — попита той отново.
	— Естествено — потвърди Влаго. — А също и свирки.
	— Ааа, ъъ, и със сигурност си запазваме бараките, нали тъй?
	— Аз държа на думата си — заяви Влаго.
	— Вие държите удивително разнообразие от думи, г-н Мустак — отбеляза Непреклон, докато момчето се изкачваше обратно по нестабилната стълба. — Опасявам се обаче че те ще ни доведат до пълна катастрофа. Банката се нуждае от стабилност, надеждност… т.е. всичко което златото символизира!
	Влаго се завъртя. Денят не беше от най-успешните. И предходната нощ също не беше минала особено приятно.
	— Г-н Непреклон, ако не ви допадат действията и решенията ми, винаги сте свободен на ни напуснете. Ще ви се изплатят всички дължими надници и ще получите отлични препоръки.
	Непреклон го изгледа, сякаш Влаго го беше зашлевил.
	— Да напусна банката? Да напусна банката? Как бих могъл? Как си позволявате!
	Над главите им се затръшна врата. Те погледнаха нагоре. Мъжете от бараките слизаха по стълбата в тържествена процесия.
	— Сега ще видите — изсъска Непреклон. — Това са сериозни хора. Няма дори да удостоят с внимание безвкусното ви предложение, г-н… Директор на манежа!
	Мъжете слязоха долу един по един. Без да отронят и дума, те всички се взряха в г-н Сумрак, освен г-н Сумрак, който погледна Влаго.
	— Бараките си остават за нас, нали? — пак попита той.
	— Вие ще приемете? — Непреклон беше изумен. — Загърбвате вековна традиция ей така?
	— Амиии — проточи г-н Сумрак, — ние с момците си поговорихме и, ами, в такива времена, човек трябва да мисли за бараката си. Пък и надомните работници ще си запазят работата, нали така?
	— Г-н Сумрак, ако трябва ще се изправя на барикадите заради единия елим — увери го Влаго.
	— Освен туй, снощи си поговорихме с някои от мъжете, дето работят в пощата, и те викат, че на думата на г-н Мустак може да се вярва, щот’ той е директен като тирбушон.
	— Тирбушон? — повтори Непреклон, откровено шокиран.
	— Да, и на нас не ни беше ясно — съгласи се Сумрак. — Ама те ни обясниха, че, нали, мож’ да действа малко обиколно, ама ’сичко е наред, ’щото накрая тапата изхвръква и още как!
	Г-н Непреклон доби напълно безизразен вид.
	— О — успя да каже той. — Това явно е шега, свързана с преценяване на нечий характер, която аз не успявам да проумея. Ако ме извините, чака ме доста работа.
	Като повдигаше и пускаше крака, сякаш ходеше по постоянно мърдащи се стъпала, г-н Непреклон се отдалечи припряно.
	— Много добре, господа, благодаря за вашето разбиране и съдействие — каза Влаго докато наблюдаваше отдалечаващата се фигура. — Ще поръчам униформите ви още днес.
	— Бързо действате, магистър — каза Сумрак.
	— Ако се застоиш на едно място, грешките ти непременно ще те настигнат — отвърна Влаго.
	Хората се разсмяха на думите му, но лицето на Гепи отново изплува в ума му и той съвсем незабележимо пъхна ръка в джоба си, където напипа металния бокс. Щеше да се наложи да научи как точно да си служи с това нещо, защото ако държиш оръжие, с което не можеш да боравиш, ще нанесеш повече вреда на себе си, отколкото на противника.
	Беше го купил… защо? По същата причина, поради която носеше шперцовете: просто начин да докаже на себе си, че не се е поддал изцяло, че част от него е все още свободна. По същата причина беше подготвил всевъзможни планове за бягство, алтернативни личности, очакващи да ги надене, беше заделил пари и дрехи. Всичко това беше нужно, за да му напомня, че би могъл да напусне този живот, когато си поиска; просто да се изгуби в тълпата и да загърби бумащината, графиците и безкрайното, неугасимо __желание__. Имаше нужда да знае, че може да си тръгне, в който си поиска ден, час или миг. И понеже имаше тази възможност, той успяваше да устои на желанието да си тръгне… всеки ден, час или миг. За което трябваше да има все някаква причина.
	— Г-н Мустак! Г-н Мустак! — един млад чиновник се провираше през задръстения с хора и оборудване Монетен двор и накрая спря пред Влаго задъхан.
	— Г-н Мустак, в залата ви чака една дама. Вече три пъти й благодарихме, задето не пуши, но тя въпреки това продължава!
	Образът на проклетия Гепи се изпари от ума му и беше заменен от друг, много по-приятен.
	А, да. Това беше причината.
	Г-ца Прелест Дивна Добродуш, която Влаго наричаше Трънчо, стоеше насред банковата зала. Влаго просто се ориентира по дима.
	— Хей, ти — каза тя и с това се изчерпиха приветствията й. — Дали може да ме измъкнеш от тук? — тя завъртя ръката си без цигара в широк жест. Персоналът многозначително я беше обградил с месингови пепелници, пълни с бял пясък.
	Влаго размести няколко, за да я пусне да излезе от този кръг.
	— Как мина… — започна той, но тя го прекъсна.
	— Ще говорим по пътя.
	— А къде отиваме? — попита Влаго обнадежден.
	— Невидимия университет — отвърна Прелест Дивна и се запъти към вратата. Беше преметнала голяма плетена чанта през рамо. Изглежда чантата беше пълна със слама.
	— Значи не отиваме да обядваме? — заключи Влаго.
	— Обядът може да почака. Това е важно.
	— Аха.
	В Невидимия университет също беше време за обяд, а там гледаха на храната много сериозно. Всъщност, в Университета човек трудно можеше да улучи промеждутък между отделните хранения, защото те продължаваха толкова дълго, че се застъпваха помежду си. Библиотеката изглеждаше необичайно пуста, така че Прелест Дивна отиде до първия попаднал й магьосник, който не изглеждаше да върши нещо съществено, и се разпореди:
	— Искам да видя Любопитния шкаф веднага!
	— Не съм сигурен, че я имаме. Кой е авторът?
	— Моля, не ме занасяйте. Казвам се Прелест Дивна Добродуш и, както лесно можете да си представите, никак не нося на майтапи. Баща ми ме взе със себе си, когато вашите хора го повикаха тук преди около двадесет години, за да разгледа Шкафа. Тогава искахте да разберете как работят вратите. Все някой трябва да помни. Беше в една голяма стая. Много голяма стая. И имаше ужасно много чекмеджета. А най-любопитното беше, че…
	Магьосникът внезапно вдигна ръце, сякаш да възпре думите й.
	— Дали може да изчакате тук само за момент? — попита той.
	Наложи се да чакат пет минути. От време на време измежду рафтовете с книги надникваше глава, увенчана с островърха шапка, и бързо се скриваше обратно, за да не бъде забелязана.
	Прелест Дивна запали нова цигара. Влаго посочи една табела, на която пишеше: „В случай че пушите тук, благодарим ви, че се съгласявате да бъдете цапардосани по главата.“
	— Това са само приказки — каза Прелест Дивна и едновременно издуха струя синкав дим. — Всички магьосници пушат като комини.
	— Да, но е и в библиотеката — отбеляза Влаго. — Вероятно заради всички тези крайно запалими книги? Може би ще е най-добре…
	Той почувства въздушната струя и подуши миризмата на джунгла, когато нещо тежко се залюля над главите им и изчезна в сумрака напред сред плътен облак дим.
	— Хей, някой ми взе… — започна да се оплаква Прелест Дивна, но Влаго я избута настрани, тъкмо когато нещото се залюля обратно и го замери с банан, който събори шапката от главата му.
	— Тук хората вземат правилата си много сериозно — обясни Влаго, докато вдигаше шапката си. — Ако ще ти помогне да се почувстваш по-добре, мисля, че Библиотекаря така или иначе се целеше в моята глава. Той може да е много галантен, когато реши.
	— А, вие сте г-н Мустак, познавам по костюма! — поздрави ги възрастен магьосник, който явно се надяваше да остави впечатлението, че се е появил като по магия, но всъщност се беше появил иззад един библиотечен шкаф. — Аз пък, заради греховете си, съм наказан да ръководя Катедрата по неопределени науки тук. А вие остава да сте, хаха, г-ца Добродуш, която си спомня Любопитния шкаф?
	Завеждащият Катедрата по неопределени науки пристъпи по-близо и заговори тихо с конспирателно изражение.
	— Чудя се, дали има начин да ви убедим го забравите?
	— Никакъв — отсече Прелест Дивна.
	— Нищо не би могло да промени решението ви?
	— Знам ли, пробвайте с „абра-кадабра“. Не си ли носите книгата с магиите?
	Влаго беше възхитен. Тя можеше да е толкова… хаплива.
	— О, значи вие сте от _този_ тип дами — отбеляза Завеждащият Катедрата по неопределени науки, явно обезсърчен. — Модерна жена. Ами, тогава най-добре ме последвайте.
	— Какво все пак правим тук — изсъска Влаго, докато следваха магьосника.
	— Имам нужда да ми преведат нещо — отвърна Прелест Дивна. — При това спешно.
	— И този шкаф може да помогне?
	— Вероятно.
	— Вероятно? След като е само „вероятно“, не можеше ли да почака до след обяда? Виж ако беше „определено“, това би било друга работа…
	— О, богове, ето че пак се изгубих, при това без да имам каквато и да било вина — измърмори завеждащият Катедрата по неопределени науки. — Опасявам се, че колегите ми постоянно променят параметрите, а това не остава без последици. Не знам, не знам, както вървят нещата, в наши дни, човек вече не може да е сигурен, че собствената му врата е собствената му врата…
	— Та за какви грехове сте наказан? — попита Влаго, след като се отказа да изкопчи отговор от Прелест Дивна.
	— Простете? Ох, какво ли е това петно на тавана? Сигурно е най-добре да не знаем…
	— Какви са греховете, заради които казахте, че сте наказан да ръководите Катедрата по неопределени науки? — обясни Влаго.
	— О, това е просто израз — отвърна магьосникът, като отвори някаква врата и след това побърза да я затвори. — Но почвам да си мисля, че наистина трябва да съм прегрешил и то непростимо. В момента нещата са особено непоносими. Естествено, казват, че цялата проклета вселена, с цялото си съдържание, е на практика неопределима, но какво тогава очакват от мен? И, разбира се, този противен шкаф пак сее хаос. Мислех, че сме се отървали от него преди петнадесет години… О, ъм, пазете се от сепията… Самите ние не знаем какво да мислим по въпроса… А, ето я правилната врата — Завеждащият подсмръкна. — Нищо че е на десетина метра от мястото, където би трябвало да бъде. Какво ви казах…
	Вратата се отвори и вече им оставаше само да преценят какво да правят сега. Влаго реши като начало да остави челюстта си да зяпне широко, което изискваше най-малко усилия.
	Стаята беше по-голяма, отколкото би трябвало да бъде. Така де, никоя стая не би трябвало да е широка повече от миля, особено когато гледано откъм коридора, който беше съвсем нормален, ако не се брои гигантската сепия, изглеждаше сякаш от двете му страни има съвсем обикновени стаи. Таванът също не би трябвало да е толкова висок, та да не може да се види. Такава стая просто нямаше къде да се побере.
	— Всъщност никак не е трудно да се постигне — обясни завеждащият Катедрата по неопределени науки, докато двамата стояха, втренчени в стаята. — Или поне така ми казаха — добави той гузно. — Доколкото разбирам, ако сгъстиш времето, можеше да разтеглиш пространството.
	— Но как го правят? — попита Влаго без да може да отдели поглед от… структурата, която представляваше Любопитният шкаф.
	— С гордост мога да заявя, че нямам абсолютно никаква представа — отвърна Завеждащият. — Честно казано, мисля, че окончателно изпуснах конците още около времето, когато спряхме да ползваме капещи свещи. Вярно, че това е моята катедра, но считам, че е най-добре да ги оставя да правят каквото са си наумили. Те обаче все се опитват да намерят някакво обяснение, което не помага ни най-малко…
	Ако изобщо си беше формирал някакви очаквания, Влаго си представяше, че ще види именно шкаф. Все пак, така го наричаха, нали? Но това което запълваше по-голямата част от невъзможната стая, беше едно дърво с най-общата форма на голям дъб. По-точно дърво, което може да се види зимно време, защото му липсваха каквито и да било листа. И тогава, след като умът се беше докопал до тази успокояваща, приемлива прилика, той трябваше да се примири с факта, че дървото се състои от картотеки. Поне те изглежда бяха направени от дърво, не че това улесняваше възприятието. Високо сред това, което вероятно минаваше за корона, се мяркаха магьосници на летящи метли, заети с койзнаекакво. От това разстояние приличаха на летящи буболечки.
	— Изглежда шокиращ, когато го видите за първи път, нали? — каза един приветлив глас.
	Влаго обърна поглед към един млад магьосник. Във всеки случай млад по стандартите на магьосниците, който носеше очила с кръгли стъкла, клипборд и изражение, което казваше: „Аз вероятно имам повече знания, отколкото вие изобщо можете да си представите, но въпреки това съм умерено щастлив да си говоря дори с хора като вас.“
	— Вие сте Пондър Стибънс, нали? — позна го Влаго. — Единственият, който върши някаква работа в Невидимия университет.
	Останалите магьосници извъртяха глави към тях при тази забележка и Пондър почервеня.
	— Това съвсем не е вярно! Отхвърлям своя товар задължения, както и останалите членове на академичния състав — увери ги Пондър, но една тънка нотка в гласа му загатваше, че останалите допринасят много повече към товара, отколкото към отхвърлянето му. — На мен се пада да работя по Шкафа, заради греховете ми.
	— Защо? Вие пък какво сте прегрешил? — попита Влаго, който почваше да се усеща потопен в море от грехове. — Нещо по-лошо?
	— Ъъ, предложих да се заема с проекта доброволно — каза Пондър. — И трябва да ви кажа, че в последните шест месеца научихме повече, отколкото за последните двадесет и пет години. Шкафът е наистина изумителен.
	— Къде го намерихте?
	— На тавана, натикан под колекция препарирани жаби. Смятаме, че хората са се отказали да го проумеят преди години. Но, разбира се, това е било в тъмната ера на капещите свещи — обясни Пондър и си спечели изсумтяване от завеждащия Катедрата по неопределени науки. — Модерната техномантия е толкова по-полезна.
	— Ясно. А за какво служи? — попита пак Влаго.
	— Не знаем.
	— Как работи?
	— Не знаем.
	— Откъде се е взел?
	— Не знаем.
	— Аха, ами това явно изчерпва въпроса — отбеляза Влаго саркастично. — О, не, пропуснах един последен въпрос — какво представлява? И трябва да ви кажа, нямам търпение да чуя обяснението ви.
	— Опасявам се, че това не е правилният въпрос — каза Пондър, като клатеше глава. — Общо взето, прилича на класически Вместител, но с Н на брой отвори, където Н е броят обекти в единадесет-измерна вселена, които в настоящия момент не са живи или розови и могат да се поберат в чекмедже със страна 14.14 инча, разделени на П.
	— Какво е П.
	— Опасявам се, че това не е правилният въпрос.
	— Когато бях малка, го считаха просто за вълшебна кутия — намеси се Прелест Дивна със замечтан глас. — Беше в много по-малка стая и когато се разгъна няколко път, се отвори една клетка, която съдържаше стъпало на голем.
	— О, да. В третата разгъвка — потвърди Пондър. — В ония времена не са могли да минат по-напред от нея. Сега, разбира се, разполагаме с контролирана рекурсия и целенасочено свиване, които ефективно намаляват вторичното струпване до 0.13 процента, дванадесеткратно подобрение, само в рамките на изминалата година!
	— Това е чудесно! — възкликна Влаго, като усети, че това е най-малкото, което може да направи.
	— Да разбирам ли, че г-ца Добродуш желае отново да види същия предмет? — попита Пондър, като поуспокои тона си. Прелест Дивна все още беше изгубена в мислите си.
	— Да, струва ми се — потвърди Влаго. — Тя много си пада по големи.
	— Така или иначе се каним да приключваме за днес — каза Пондър. — Нищо не ни пречи накрая да прегледаме този крак.
	Той вдигна голям мегафон и го допря до устните си.
	— __Шкафът ще бъде затворен след три минути, господа. Моля, всички да се оттеглят в безопасната зона. Ако се забавите, ще си носите последствията!__
	— Последствия? — попита Влаго, докато Пондър оставяше мегафона.
	— О, ъм, преди няколко години някой пренебрегна предупреждението и когато Шкафът се затвори, той временно беше приобщен към съдържанието му.
	— Искате да кажете, че е бил смачкан до куб със страна четиринадесет инча? — попита Влаго ужасен.
	— В общи линии. Вижте, ние _наистина ще сме много благодарни_, ако не споменавате на никого за Любопитния шкаф. Смятаме, че знаем как да работим с него, но това може изобщо да не отговаря на оригиналното му предназначение. Нямаме представа за какво служи той, както се изразихте, нито кой го е построил, нито дори дали задаваме правилните въпроси. Никой предмет от съдържанието му не е по-голям от квадрат със страна около 14 инча, но не знаем защо е така. Нито кой и по каква причина е решил, че това е чак толкова _любопитно_ и определено не знаем защо не съдържа нищо розово. Всичко е много объркващо. Сигурен съм, че умеете да пазите тайна, г-н Мустак?
	— Бихте се изненадал колко ме бива.
	— О? И защо така?
	— Не задавате правилния въпрос.
	— Е, можете да направите поне един важен извод, свързан с Шкафа — каза Прелест Дивна, явно върнала се към реалността. — Явно не е бил построен от момиче на възраст между четири и, да кажем, единадесет години.
	— Откъде сте толкова сигурна?
	— Повярвайте ми, никое момиче в тази възрастова група не би се отказало от розовото доброволно.
	— Нима? Но това чудесно! — каза Пондър и си го отбеляза в клипборда. — Това си струва да се запомни. Ами хайде да видим онзи крак тогава.
	Магьосниците на летящите метли вече се бяха приземили. Пондър прочисти гърло и пак вдигна мегафона.
	— __Всички ли слязоха? Чудесно. Хекс, бъди така добър да свиеш Шкафа, моля!__
	За момент се възцари тишина, а после някъде горе, близо до тавана, се разнесе тракащ звук, който постепенно се усилваше. Звучеше сякаш някой бог размесва дървени карти, дълги цяла миля.
	— Хекс е нашата мислеща машина — обясни Пондър. — Без него едва ли бихме могли да проучваме шкафа.
	Тракането ставаше все по-шумно и все по-бързо.
	— Възможно е да ви заболят ушите — повиши глас Пондър. — Хекс се старае да контролира скоростта, но на вентилаторите им трябва време, за да възстановят въздуха в помещението. __Понеже обемът на шкафа се променя изключително бързо, нари разбирате!__
	Накрая му се наложи да крещи, за да надвика трясъка на свиващите се чекмеджета. Те хлътваха едно в друго твърде бързо, за да може човешко око да проследи как структура се сгъва, плъзга, трака и първо се смалява до размера на къща, после барака, а накрая насред разтегленото пространство — освен ако не беше някакъв вид сбито време — остава малък лъскав шкаф, изправен на красиви резбовани крака.
	Вратите на шкафа се затвориха с леко щракване.
	— А сега бавно разгъни до обект 1.109 — нареди Пондър сред отекващата тишина.
	Вратите се отвориха. Едно дълбоко чекмедже се плъзна навън.
	И продължи да се плъзга.
	— Последвайте ме — подкани ги Пондър и се отправи към Шкафа. — Относително безопасно е.
	— Ъм, от шкаф с размер 14 на 14 инча, току-що се измъкна чекмедже дълго стотина метра — коментира Влаго, в случай че само той забелязваше този интересен факт.
	— Да, така става — потвърди Пондър, докато чекмеджето се плъзна обратно на половина. Влаго забеляза, че отстрани то беше обточено с редица други чекмеджета. Значи, чекмеджета се отваряха… от чекмеджета. Но, разбира се, веднага съобрази Влаго, в една единадесет-измерна вселена, това вероятно не е правилният начин да се гледа на нещата.
	— Това е ребус с плъзгащи се плочки — каза Прелест Дивна, — но с много повече посоки, в които да плъзгаш плочките.
	— Това е една ярка изобразителна аналогия, която помага да се осмисли проблемът, като в същото време, ако трябва да сме точни, е напълно погрешна — коментира Пондър.
	Прелест Дивна присви очи. Не беше пушила от десет минути.
	От дългото чекмедже се подаде друго чекмедже под прав ъгъл. По двете му страни се забелязваха, точно така, още чекмеджета. Едно от тях се протегна бавно.
	Влаго реши да рискува и да провери от какъв материал е направен шкафът, като почука по него. Приличаше на съвсем обикновено дърво и се разнесе съвсем обичаен звук.
	— Трябва ли да се притеснявам, задето току-що видях чекмедже да се плъзва през друго чекмедже? — попита той.
	— Не — увери го Пондър. — Просто Шкафът се опитва да придаде разбираем вид в четириизмерна среда на нещо, което се случва в единадесет или вероятно десет измерения.
	— Опитва се? Искате да кажете, че той е жив?
	— Аха! Ето това вече е правилен въпрос!
	— Но се обзалагам, че и неговият отговор не ви е известен?
	— Прав сте. Но трябва да признаете, че това е отличен въпрос, на който да ви липсва отговор. А ето го и крака. Хекс, задръж и свий, ако обичаш.
	Чекмеджетата хлътнаха обратно едно в друго с поредица потраквания, много по-кратки и далеч не толкова драматични като голямото свиване, след което шкафът остана да изглежда съвсем скромен, древен и с леко извити крака.
	Краката му завършваха с резбовани малки ноктести лапи — слабост на всички майстори на шкафове, която винаги беше дразнила Влаго. Да не би да очакваха проклетите мебели да се разхождат наоколо нощем? А може би този конкретен Шкаф наистина го правеше?
	Вратите му бяха отворени. Сгушено вътре, пасващо съвсем точно в отреденото му пространство, се виждаше ходило от голем или поне голяма част от него.
	Някога големите са били красиви. Някога вероятно са ги изработвали най-талантливите скулптури, така че да съперничат по красота на най-изящните статуи. Но скоро след това огромното множество непохватни хора, които не биха могли да оформят дори свястна змия от глина, осъзнали, че е напълно достатъчно просто да избъхтиш глината във вид на голям тежък курабиен човек.
	Кракът, който разглеждаха, ще да е принадлежал на голем от по-ранния тип. Беше направен от бял порцелан с фини релефни рисунки в жълто, черно и червено. Малка гравирана месингова плочка отпред съобщаваше на Юбервалдски, че това е: „Крак от Ъмниански голем, среден период.“
	— Е, поне става ясно, че който е изработил шкафа е бил от…
	— Всеки който погледне гравираните плочки, вижда надписа на родния си език — възпря Пондър ентусиазма му. — Според покойния професор Угоен, маркировките по самия крак показват, че той наистина произхожда от град Ъм.
	— Ъм? — каза Влаго. — Ъм какво? Да не би да не са били сигурни как да го нарекат?
	— Просто Ъм — каза Пондър. — Много е древен. Около шестдесет хиляди години, струва ми се. Времето на Глинената епоха.
	— Когато са живели първите майстори на големи — каза Прелест Дивна. Тя смъкна торбата си и почна да рови сред сламата.
	Влаго почука леко крака. Изглеждаше тънък като яйчена черупка.
	— Изглежда е керамичен — каза Пондър. — Никой няма представа как са го изработили. Ъмнианците са пекли дори лодки от същия материал.
	— Вършили ли са работа?
	— В известен смисъл — отвърна Пондър. — Така или иначе, градът е бил напълно разрушен при първата война с ледените гиганти. На мястото му не е останало нищо. Смятаме, че този крак е бил поставен в шкафа много, много отдавна.
	— Или му предстои да бъде изровен по някое време в бъдещето? — предположи Влаго.
	— Напълно е възможно — съгласи се Пондър безрадостно.
	— Но това няма ли да създаде известен проблем? Т.е. как може да е заровен някъде, а в същото време да е в Шкафа?
	— Това, г-н Мустак…
	— Не е правилният въпрос?
	— Точно така. Тази кутия съществува в десет или дори единадесет измерения. На практика, всичко е възможно.
	— А защо само единадесет?
	— Не знаем — каза Пондър. — Възможно е повече просто да са напълно ненужни.
	— Бихте ли извадили крака, моля? — Прелест Дивна вече чистеше сламките от дълъг пакет. Пондър кимна, извади крака много внимателно и го постави на масата зад тях.
	— Какво би се случило, ако го изпуснете… — подхвана Влаго.
	— Погрешен въпрос, г-н Мустак!
	Прелест Дивна постави своя пакет на същата маса и го разви внимателно. Той съдържаше отрязък от големска ръка, дълъг около четири педи.
	— Знаех си! Знаците съвпадат! — възкликна тя. — При това по моя екземпляр има много повече. Можете ли да ги преведете?
	— Аз ли? Не — отвърна Пондър. — Изкуствата не са точно моята област — допълни той, с тон, от който ставаше ясно, че неговата област си е много по-добра и с много по-красиви цветя, пък. — За това ви е нужен професор Угоен.
	— Имате предвид този, дето е мъртъв? — попита Влаго.
	— Да, той е мъртъв в момента, но съм сигурен, че в интерес на проучването ви, моят колега, доктор Селяк, може да уреди да разговаряте с него след обяда.
	— Когато той ще е не толкова мъртъв? — поинтересува се отново Влаго.
	— Когато доктор Селяк ще е приключил с обяда си — обясни Пондър търпеливо. — Професорът ще се зарадва на посетители. Особено на г-ца Добродуш. Той е най-големият световен експерт то ъмниански. Доколкото разбирам, там всяка дума има стотици значения.
	— Може ли да взема крака? — попита Прелест Дивна.
	— Не — отвърна Пондър. — Той е наш.
	— Опасявам се, че това не е правилният отговор — каза тя и взе артефакта. — От името на Съюза на големите, конфискувам този голем. Ако можете да докажете, че го притежавате, ще платим полагащата се цена.
	— Де да беше толкова просто — каза Пондър и внимателно измъкна крака от ръцете й. — Виждате ли, ако съдържанието на някое чекмедже бъде изнесено от стаята на Шкафа за повече от четиринадесет часа и четиринадесет секунди, Шкафът престава да функционира. Последният път ни отне три месеца, за да го накараме да заработи отново. Но вие можете да се отбивате, когато искате, за да се уверите, че не се… отнасяме зле с него.
	Влаго положи ръка на рамото на Прелест Дивна, за да предотврати Произшествието.
	— Тя много държи на големите — обясни той. — Съюзът ги изкопава от къде ли не.
	— Похвално — коментира Пондър. — Ще говоря с доктор Селяк. Той завежда Отдела за посмъртни комуникации.
	— Посмъртни ком… — подхвана Влаго. — Това не е ли същото като некромантия…
	— Казах Отдел за посмъртни комуникации! — повтори Пондър твърдо. — Най-добре се върнете в три часа.
	— Случайно някоя част от този разговор да ти се стори бегло нормална? — попита Влаго, докато излизаха навън.
	— Всъщност, според мен мина доста добре — каза Прелест Дивна.
	— Е, аз не си представях завръщането ти точно така. Защо това е толкова спешно? Проблем ли има?
	— Виж, на последното място, където копахме, намерихме четири голема — обясни тя.
	— Това е добре… нали? — предположи Влаго.
	— Да, и знаеш ли колко дълбоко бяха?
	— Не бих могъл да предположа.
	— Опитай.
	— Не знам — Влаго беше изненадан, че внезапно трябва да играе на „Познай колко дълбоко съм заровен?“. — Двеста стъпки? Това е повече от…
	— Половин миля под земята.
	— Невъзможно! Това е по-дълбоко от слоевете въглища.
	— По-тихо, ако обичаш. Виж, има ли къде да поговорим?
	— Какво ще кажеш за Кралската банка на Анкх-Морпорк? Там имат частна трапезария.
	— И ще ни пуснат в нея?
	— О, да, с председателя сме си много близки.
	— Така ли?
	— Точно така — потвърди Влаго. — Тъкмо тази сутрин ме събуди с целувки!
	Прелест Дивна спря и се завъртя към него.
	— Нима? — каза тя. — Ами тогава, явно съм си дошла тъкмо навреме.


>	Глава 7
#	Удоволствието от обрезките — Г-н Непреклон обядва навън — Тъмните изящни изкуства — Актьори любители, как да се избягват неловки ситуации, свързани с тях — Съдбовната писалка! — Професор Угоен се настанява удобно — „Страстта има много лица“ — Банков герой! — Чашата на Гепи прелива

	Слънчевите лъчи проникваха през прозореца на банковата трапезария и осветяваха сцена на пълно блаженство.
	— Трябва да продаваш билети — каза Прелест Дивна, замечтано подпряла брадичка на дланите си. — Или да го патентоваш като Представлението, което лекува депресия.
	— Да, няма как да останеше в лошо настроение докато го гледаш — съгласи се Влаго.
	— Мисля, че се дължи на ентусиазма, с който се опитва да си обърне устата наопаки — продължи Прелест Дивна.
	Г-н Каприз шумно преглътна последното парче дъвчащ карамел. След това обърна купата на главата си, в случай че е останало още някое парченце. Никога нищо не откриваше, но Г-н Каприз не беше куче, което ще се предаде пред законите на логиката.
	— Значи така… — зае се да обобщи Прелест Дивна. — Някаква побъркана старица — добре, изключително проницателна побъркана старица — е умряла и ти е завещала кучето си, което пък носи тази банка, закачена за каишката си; ти разправяш на всички, че златото не струва дори колкото торба картофи, а освен това си измъкнал осъден престъпник от затвора, при това от сектора на Смъртниците, и в момента той е в мазето, където ти рисува „банкноти“; вбесил си най-проклетото семейство в града, но хората се редят на опашка да си влагат парите в банката, понеже ти ги разсмиваш… пропуснах ли нещо?
	— Мисля, че секретарката ми, ъъ, ми прави мили очи. Така де, наричам я секретарка, но тя в общи линии се самоназначи.
	Някои годеници биха избухнали в сълзи и биха се развикали при тези думи. Прелест Дивна избухна в смях.
	— Тя е голем — довърши Влаго.
	Смехът секна.
	— Това не е възможно. Те не изпитват такива емоции. Както и да е, защо някой голем би решил, че е женски? Не се е случвало досега.
	— Да, убеден съм, че еманципацията не е особено разпространена сред големите. Но, докато сме на темата, защо голем би решил че е от мъжки пол? А тя ми пърха с мигли… или поне мисля, че това се опитва да прави. Касиерките в пощата са виновни за всичко. Виж, не се шегувам. Проблемът е, че същото се отнася и за нея.
	— Ще си поговоря с него… или, щом казваш, с нея.
	— Добре. Има още нещо — появи се един човек…
	Еймсбъри подаде глава през вратата. Той беше влюбен.
	— Дали госпожицата ще желае още малко задушени обрезки? — попита той, като извиваше вежди, сякаш да им внуши, че малцина имат удоволствието да споделят тайната на добрите задушени обрезки.*
	[* За щастие, той беше напълно прав.]
	— Останали са още? — попита Прелест Дивна и погледна надолу към чинията си. Дори Г-н Каприз не би могъл да я оближе по-добре, а тя вече я беше облизала два пъти.
	— Имаш ли идея какво изобщо представляват? — попита Влаго, който отново се беше задоволил с омлет, приготвен от Пеги.
	— А ти?
	— Не!
	— Нито пък аз. Но баба ми ги готвеше редовно и с тях са свързани някои от най-щастливите ми детски спомени, така че не ми ги разваляй, моля. — Прелест Дивна се усмихна на очарования готвач. — Благодаря, Еймсбъри, може би още съвсем мъничко. И дали може само да отбележа, че вкусът ще бъде отлично допълнен, ако добавите само една идея чес…


	— Вие не се храните, г-н Непреклон — каза Козмо. — Защо не си вземете от фазана?
	Главният касиер се огледа нервно. Не се чувстваше комфортно в тази разточителна къща, натъпкана с предмети на изкуството и прислужници.
	— Аз… аз искам да е съвсем ясно, че моята лоялност към банката е…
	— … извън всяко съмнение, г-н Непреклон, разбира се — Козмо побутна един сребърен поднос към него. — Моля, хапнете нещо, след като сте си направил труда да дойдете до тук.
	— Но вие самият почти не се храните, г-н Козмо. Само хляб и вода!
	— Намирам, че такава диета ми помага да мисля. Така, какво все пак искахте да ми…
	— Те всички го харесват, г-н Козмо! Той просто говори на хората и те го харесват! И наистина е решил да премахне златото. Помислете само, сър! Къде тогава ще намерим реална стойност? Той казва, че градът бил най-важен, но това означава да бъдем оставени на милостта на политиците! Мисля, че нещо ни баламосва!
	— Малко бренди ще ви се отрази добре, струва ми се — отбеляза Козмо. — И освен това съм съгласен с вас — думите ви са чисто злато, но какво смятате, че трябва да се направи в такъв случай?
	Непреклон се поколеба. Той не харесваше семейство Охол. Те се бяха вкопчили в банката като паразити, но поне не се опиваха да променят правилата и умееха да ценят златото. И не бяха _несериозни_.
	Определението на Чистонрав Непреклон за „несериозно“ можеше да се стори на някого доста обширно. Смехът, разбира се, беше несериозен. Театрите, поезията, музиката бяха несериозни. Дрехите с цвят различен от сиво, черно или поне естествения цвят на вълната, бяха несериозни. Изображенията на несъществуващи обекти бяха несериозни (изображенията на съществуващи обекти бяха ненужни). Битието, само по себе си, беше несериозно и човек можеше да преодолее този недостатък, само ако се посвети на идеята с цялото си същество.
	Мисионерите, проповядващи най-стриктните религии, биха открили у Чистонрав Непреклон най-ревностен последовател, стига разбира се, религиите да не бяха толкова несериозни.
	Числата не бяха несериозни. Числата осигуряваха порядък. Златото също не беше несериозно. Семейство Охол вярваше в сметките и в златото. Г-н Мустак се отнасяше с числата сякаш бяха играчки и твърдеше, че златото е просто малко по-лъскаво олово. Това беше повече от несериозно, това беше _неподобаващо поведение_ — напаст, която Непреклон се беше борил да изтръгне през целия си живот.
	Трябваше да се отърват от него. Години наред Непреклон беше потискал естествените си недостатъци, за да си пробие път нагоре в банковата йерархия и не можеше да приеме, че всичките му усилия са били, за да види как тази… личност прави банката за смях! Не!
	— Онзи човек отново се появи днес — каза той. — Беше много странен. Изглежда познаваше г-н Мустак, но го нарече Албърт Блещук. Говореше му сякаш двамата са стари познати и мисля, че на г-н Мустак това не му хареса. Името му е Гепи или поне г-н Мустак така го нарече. Носеше стари, съвсем износени дрехи. Представи се за проповедник, но на мен не ми заприлича на свят човек.
	— И затова ли ти се стори странен?
	— Не, г-н Козмо…
	— Наричайте ме просто Козмо, Чистолюб. Няма нужда от такива формалности.
	— Ъъ… да — отвърна Чистонрав Непреклон. — Та както казвах, друго ми се стори странно. Зъбите му — бяха изкуствени, мърдаха се из устата му и тракаха докато говореше. Звучеше сякаш постоянно примлясква.
	— А, от стария тип ченета с пружини — коментира Козмо. — Много добре. И Мустак се е подразнил от срещата?
	— О, да. И освен това г-н Мустака каза, че не го познава, но го нарече по име. Много странно.
	Козмо се усмихна.
	— Да, странно наистина. И след това мъжът си тръгна?
	— Да, съ… госп… Козмо — отвърна Непреклон. — А аз дойдох тук.
	— Добре сте направил, Чистомир! Ако този мъж се появи отново, опитайте да го проследите и да научите къде е отседнал.
	— Стига да мога, съ… госп… Козмо.
	— Отлично! — Козмо подаде ръка на Непреклон и му помогна да се изправи, съпроводи го до вратата, отвори я и го пусна да излезе в една непрекъсната, елегантна, почти балетна последователност.
	— Бързайте обратно, г-н Непреклон, банката се нуждае от вас! — каза той и затвори вратата. — Странно създание, не мислиш ли Дръмнот?
	Ще ми се да спре да ми бърка името, помисли си Ейдотук. Да не се мисли за Ветинари? Как наричаха онези рибки, дето плуват около акулите и се надяват, че няма да бъдат изядени, понеже са полезни? И аз съм като тях — прекарвам си времето около истинска акула, защото ако се отдалеча, ще е много по-опасно.
	— Как Ветинари би открил мъж наскоро пристигнал в града, с износени дрехи и зле пасващи ченета, Дръмнот? — попита Козмо.
	Петдесет долара на месец и безплатна храна и жилище, напомни си Ейдотук и изтика от ума си краткия морски кошмар. Не го забравяй. И само след няколко дни ще си свободен.
	— Той често ползва услугите на Гилдията на просяците, сър — отвърна Ейдотук.
	— Ама разбира се. Погрижи се.
	— Ще има разходи, сър.
	— Да, Дръмнот, известно ми е. Винаги има разходи. А другият въпрос?
	— Скоро, сър, много скоро. Такава задача не може да се повери на Боровинка, сър. Ще се наложи да подкупя хора на най-високо ниво.
	Ейдотук се прокашля.
	— Мълчанието е скъпо удоволствие, сър…


	Влаго и Прелест Дивна вървяха към университета без да отронват дума. Но какво толкова — важното беше, че нямаше щети и никой не беше убит.
	След малко, сякаш беше достигнала важно заключение след задълбочен размисъл, Прелест Дивна проговори.
	— Известно време работих в банка, както знаеш. Но почти не се случваше някой да мята ножове по нас.
	— Съжалявам, забравих да те предупредя. Пък и нали те избутах настрани навреме.
	— Трябва да призная, че главата ми още се върти, след като така решително ме метна на пода.
	— Виж, наистина много съжалявам. Еймсбъри също! А сега ще ми кажеш ли за какво е всичко това? Каза че сте намерили четири голема, нали така? Доведохте ли ги обратно с вас?
	— Не, тунелът се срути, преди да успеем да стигнем толкова дълбоко. Казах ти, бяха на половин миля дълбочина под милиони тонове пясък и кал. Вероятно някога в планините е имало естествен леден бент, който се е разкъсал и половината континент се е оказал под вода. В историите за Ъм се казва, че е бил разрушен от потоп, така че това пасва. Големите от Ъм са били отнесени заедно с отломките и са заседнали около варовиковите скали до морето.
	— Как ги открихте чак там долу? То си е… ами, насред нищото!
	— Както обикновено. Един от нашите големи чул един от тях да пее. Представи си само. Стояли са си заровени там шестдесет хиляди години…


	Сред смазващата прегръдка и вечната нощ на земните недра… един голем пееше. Песента му беше без думи, защото беше по-стара от думите. Песента се беше появила преди да съществуват езици. Това беше зовът на обикновената глина и той можеше да се разнесе по целия континент. Промъкваше се по разломите в скалите и караше кристалите в невъобразими подземни пещери да пеят в съзвучие с него, следваше подземни реки, които никога не излизаха под открито небе…
	… и накрая се беше измъкнал над земята и беше пропълзял нагоре по краката на един голем от Съюза, който теглеше вагонетка с въглища по единствения път в онзи регион. Когато този голем се върна в Анкх-Морпорк, той съобщи на Съюза, понеже Съюзът се занимаваше тъкмо с това — откриваше големи.
	Градове, кралства и държави се появяваха и изчезваха, но големите, които жреците бяха изпекли от глина и после бяха вложили в телата им свещения огън, надживяваха всичко. Когато вече нямаше кой да им заповядва да носят вода или да цепят дърва, понеже например земята внезапно се беше превърнала в морско дъно или понеже градът беше неудачно затрупан под метри вулканична пепел, големите оставаха по местата си и кротко чакаха да се появи някой друг, който да им даде заповеди. Все пак, те бяха нечия собственост. Подчиняваха се на инструкциите записани на малките свитъци в главите им. Рано или късно камъкът еродираше. Рано или късно щяха да изникнат нови градове. Все някой ден щяха да получат нови заповеди.
	Големите не осъзнаваха свободата. Те знаеха, че са произведения. Някои от тях все още носеха по глината си отпечатъци от пръстите на отдавна мъртви жреци. Те бях произведени, за да бъдат притежавани.
	В Анкх-Морпорк винаги беше имало големи, макар и малобройни. Изпълняваха поръчки, вършеха най-неблагодарната работа, помпеха вода дълбоко под земята, нечути и невидяни, далеч от хорските очи и умове. А след това, един ден на някого му хрумна да освободи голем, като вложи в главата му разписка за парите, които е платил за него, и му обясни, че той вече сам се притежава.
	Един голем не може да се почувства свободен по заповед, по силата на спечелена война или по нечие случайно хрумване. Единственият начин да бъдат свободни за тях е да получат пълна собственост върху себе си. Само който е бил нечие притежание може да осъзнае пълния смисъл на свободата в цялото й страховито величие.
	Дорфл, първият освободен голем, си беше съставил план. Той беше работил здраво, без почивка, която за него не означаваше нищо, и беше купил още един голем. Двамата заедно работиха здраво и купиха трети голем… и така докато се стигна до формирането на Съюза на големите, който купуваше големи, откриваше големи, забравени някъде под земята или в океанските дълбини и помагаше на големи да откупят сами себе си.
	В разрастващият се град големите струваха, колкото теглото си в злато. Те работеха за смешно ниски надници, но пък ги печелеха денонощно. И трудът им пак излизаше на сметка — по-силни от тролове, по-надеждни от биволи, по-неуморими и интелигенти и от тролове, и от биволи, големите можеха да задвижват всяка машина в една работилница.
	Не че това ги правеше особено симпатични в хорските очи. Хората винаги си намираха причина да не ги харесват. Големите не пиеха, не се хранеха, не залагаха, не псуваха и не се усмихваха. Те работеха. Ако в града избухнеше пожар, те бързо се струпваха, потушаваха го, и после се връщаха към обичайната си работа. Никой не разбираше защо създания, чийто живот е започнал в пламъци, толкова ревностно се борят с огъня, но дори и това им печелеше само неловка неприязън. Човек не можеше да чувства благодарност към едно застинало лице и чифт горящи очи.


	— И колко има там долу в момента?
	— Казах ти, четири.
	Влаго почувства облекчение.
	— Това е чудесно. Браво на вас. Какво ще кажеш да го отпразнуваме довечера с подобаващо угощение? По възможност с храна, приготвена от някоя по-популярна част на животинската анатомия? А после, кой знае…
	— Възможно е да изникнат усложнения — каза Прелест Дивна колебливо.
	— Сериозно? Да не повярва човек.
	— О, моля те — въздъхна тя. — Виж, ъмнианците са били първите създатели на големи, разбираш ли? В легендите на самите големи се разказва, че ъмнианците са ги изобретили. И това като нищо може да е самата истина. Някой жрец пече фигурки за жертвоприношения, произнася нужните думи, и ето че глината оживява. Това е било единственото изобретение в цялата им история. Просто не са се нуждаели от нищо повече. Големи построили градовете им, големи обработвали нивите им. Ъмнианците изобретили и колелото, но то служело само като детска играчка. Защото никой нямал нужда от колела. Ако се замислиш, и от оръжия не са се нуждаели — защо са ти оръжия щом стените на града ти се състоят от големи. Даже лопати не са им трябвали…
	— Сега да не ми кажеш, че са имали великански големи-убийци?
	— Такава мисъл би хрумнала само на човешко същество.
	— Налага се — отвърна Влаго. — Ако на нас първи не ни хрумне идеята за великански големи-убийци, ще хрумне на някой друг.
	— Е, няма признаци да са съществували такива големи — отвърна Прелест Дивна остро. — Ъмнианците дори не са обработвали желязо. Само бронз… и злато.
	„Златото“ някак увисна във въздуха по начин, който изобщо не допадна на Влаго.
	— Злато — повтори той.
	— Ъмнианският е най-сложният език съществувал някога — побърза да обясни Прелест Дивна. — Никой от големите в Съюза не го говори достатъчно добре, за да сме сигурни…
	— Злато — каза Влаго отново с оловен глас.
	— Докато копаеха, големите се натъкнаха на подземни пещери и тогава ни хрумна една идея. Тунелът така или иначе вече беше почнал да се руши, така че те го затрупаха, а на джуджетата казахме, че се е срутил. Досега групата, която остана под земята, за да копае, трябва вече да е достигнала ъмнианските големи. Планът е да си прокопаят път до морското дъно и да се върнат под вода чак до града — обясни Прелест Дивна.
	Влаго посочи към големската ръка в чантата й.
	— Този поне не е бил направен от злато — отбеляза той с надежда.
	— На половината път надолу намерихме доста останки от разрушени големи — въздъхна Прелест Дивна. — Останалите са потънали по-дълбоко… ъъъ, вероятно, понеже са по-тежки.
	— Златото е два пъти по-тежко от олово — каза Влаго с мрачно предчувствие.
	— Заровеният голем пееше на Ъмниански — каза Прелест Дивна. — Няма как да сме сигурни, че сме превели думите правилно, затова реших като начало да ги доведем в Анкх-Морпорк, където ще са в безопасност.
	Влаго си пое въздух дълбоко.
	— Знаеш ли колко неприятности можеш да си навлечеш, задето си нарушила договор, сключен с джуджета?
	— О, я стига! Говориш сякаш ще се стигне до война.
	— Не, смятам че ще се стигне до съд! А когато си имаш работа с джуджета, това е единственото нещо по-лошо от война. Нали каза, че според договора е трябвало да им предаде всички ценни метали, открити на тяхна територия!
	— Да, ама това са големи. Те са живи.
	— Ама, виж, ти си придобила…
	— … _може и да съм придобила…_
	— … добре де, _може и да си придобила_ тонове злато от територията на джуджетата…
	— … територия на Съюза на големите…
	— И така да е, имали сте споразумение! Което ти си нарушила, когато си взела…
	— … нищо не съм вземала. Те сами са си тръгнали — отвърна Прелест Дивна спокойно.
	— Богове, само жена може да разсъждава така! Смяташ, че само защото имаш логично обяснение за действията си, юридическите проблеми просто ще се изпарят? И освен това, помисли за мен — разправям на всички, че доларът няма нужда да е кръгъл и лъскав, за да е истински долар, и почти съм успял да убедя хората, а ти ми казваш, че всеки момент в града може да влязат четири огромни, блестящи голема, пръскащи ослепителни усмивки навсякъде!
	— Няма нужда от истерии — отбеляза Прелест Дивна.
	— Напротив, има! Това от което категорично няма нужда, е да се запази спокойствие.
	— Добре, но ти нали точно в такива ситуации се чувстваш истински жив? Умът ти работи най-добре, когато си под напрежение и винаги измисляш нещо, нали?
	Какво може да се отговори на такава жена? Изправя се насреща като чук над наковалня и човек неизменно сам налита в нея.
	За щастие.
	Бяха стигнали до входа на университета. Над тях се извисяваше внушителната статуя на Алберто Малик, основателя. На главата му беше нахлупено цукало. Това беше създало известно неудобство на гълъба, който по традиция, наследена от поколения гълъби преди него, си прекарваше времето предимно кацнал на главата на Алберто и сега носеше на собствената си глава миниатюрно копие на същия санитарен уред.
	Трябва да е Дрипавата седмица, съобрази Влаго. Студенти, какво да ги правиш? Дали ти харесват или не, не е позволено да ги налагаш с лопата.
	— Добре, виж, да забравим за момент големите и да вечеряме заедно довечера. Само двамата в моя нов апартамент. Еймсбъри ще е на седмото небе. Не му се случва често да готви за хора и това ще го зарадва. Сигурен съм, че ще ти приготви каквото му поискаш.
	Прелест Дивна го погледна дяволито.
	— Помислих си, че ще предложиш нещо такова, затова вече му поръчах агнешка главичка. Той беше във възторг.
	— Агнешка главичка? — попита Влаго с натежало сърце. — Нали знаеш, че мразя храната да се взира в мен. Дори сардина не мога да погледна в лицето.
	— Той обеща да й покрие очите.
	— _О, чудесно._
	— Един от специалитетите на баба ми беше желирана агнешка главичка — продължи Прелест Дивна. — Ползваше свински крачета, да сгъсти бульона и когато той изстине…
	— Знаеш ли, има моменти, когато информацията ми идва в повече — спря я Влаго. — Добре, значи уговорихме се за довечера. А сега да вървим да се видим с твоя мъртъв магьосник. Сигурен съм, че ще ти е забавно — със сигурност ще има черепи.
	Имаше черепи. Имаше черни завеси. Имаше сложни символи, начертани на пода. Имаше ароматни спирали издигащи се от запалени черни кадилници. Насред този интериор се беше изправил завеждащият Отдела за посмъртни комуникации. Беше надянал страховита маска и въртеше из ръцете си някаква свещ. Когато ги чу да влизат, изостави свещта и се изправи припряно.
	— О, подранили сте — каза той с глас, донякъде приглушен от дългите зъби. — Съжалявам. Имам проблем със свещите. Би трябвало да са най-евтини лоени свещи, за да изпускат нужния черен дим, ама, ти да видиш, в магазина са ми дали восъчни. А аз им обърнах специално внимание, че искам не само да капят, а и да димят. Така де, те това искат. Простете, Джон Селяк, завеждащ отдела. Пондър ме предупреди да ви очаквам.
	Той си свали маската и подаде ръка. Изглежда, като всеки уважаващ себе си некромант, се беше опитал да си пусне подобаваща козя брадичка, но вероятно поради критичен недостиг на злонравие, тя изглеждаше по-скоро овча. След няколко секунди Селяк осъзна защо посетителите му са се втренчили в него и и бързо изхлузи гумената ръка с острите черни нокти.
	— Мислех, че некромантията е забранена — каза Влаго.
	— О, ние тук не се занимаваме с некромантия — увери го Селяк. — Защо така решихте?
	Влаго огледа обстановката и сви рамене.
	— Ами, идеята ми хрумна първоначално, когато видях как боята на вратата ви се лющи, а под нея се виждат грубо нарисуван череп и буквите „НЕКР…“
	— Това са останки от далечното минало — бързо го прекъсна Селяк. — Сега това е Отделът за посмъртни комуникации. Нашите цели са благородни, нали разбирате. А некромантията е много, много лош вид магия, практикувана от зли магьосници.
	— И понеже вие тук не сте зли магьосници, заниманията ви не могат да минат за некромантия?
	— Точно така!
	— А, ъм, по какво се познава злият магьосник? — поинтересува се Прелест Дивна.
	— Амиии… практикуването на некромантия е доста убедителен признак.
	— А дали бихте могъл да ни напомните какво ще правим ние тук сега?
	— Ще си поговорим с покойния професор Угоен — заяви Селяк.
	— Който е мъртъв.
	— Несъмнено. Изключително мъртъв.
	— И това съвсем никак ли не прилича на некромантия?
	— Да, ама за некромантията са ви нужни черепи, кости и изобщо пълна некрополна атмосфера — обясни Селяк. След това оцени израженията им и добави с нервна усмивка: — А, разбирам накъде биете. Моля, не си правете заключения от очевидното. На мен този интериор изобщо не ми е нужен. Обаче професор Угоен настоява. Той държи на традициите и не би се показал от урната си без пълен Ритуал на душите, изпълнен със Злокобната маска на призоваването — той подръпна един гумен зъб на маската, която държеше.
	— И това е въпросната злокобна маска? — попита Влаго.
	Магьосникът се поколеба за момент, но после потвърди:
	— Точно така.
	— Да, ама прилича досущ на маската на Злия магьосник, дето се продава в Изумителния магазин на Десета Яйчна улица — коментира Влаго. — Никак не е лоша като за пет долара.
	— Аз, ъъъ… сигурен съм, че грешите.
	— Не мисля — продължи Влаго. — Забравил сте да махнете етикета.
	— Какво? Къде? — нямащият-нищо-общо-с-некромантията сграбчи маската и взе да я върти из ръцете си, като търсеше…
	Той забеляза усмивката на Влаго и въздъхна.
	— А, ясно, разбирам — измърмори той. — Добре де, изгубихме истинската. Тук всичко изчезва, просто не можете да си представите. Никой не почиства използваните заклинания като хората. На влизане видяхте ли в коридора гигантска сепия?
	— Този път не — отвърна Прелест Дивна.
	— Да бе, вярно, какъв е случаят с тая сепия?
	— Оооо, само да знаехте за сепията! — възкликна Селяк.
	— Да?
	— Хич не ви трябва да знаете за сепията!
	— Така ли?
	— Вярвайте ми! Наистина ли я нямаше?
	— Не е нещо, което може да остане незабелязано — отвърна Прелест Дивна.
	— Пфу, ако имаме късмет поне това заклинание може вече да се е изхабило — Селяк сякаш се отпусна. — Нещата стават все по-зле. Миналата седмица всичко в картотеката ми се беше прегрупирало под буква У. Никой няма представа защо.
	— А какво казвахте за черепите? — напомни му Прелест Дивна.
	— Всички са фалшиви — отвърна Селяк.
	— Моля, моля! — дочу се един сух треперлив глас от сенките в ъгъла.
	— Освен Чарли, разбира се — бързо се поправи Селяк. — Чарли винаги си е бил тук!
	— На мен се крепи целият тоя отдел — потвърди гласът с доловима нотка гордост.
	— Вижте, хайде вече да почваме — каза Селяк, като ровеше в торба от черно кадифе. — На закачалката зад вратата има няколко черни роби с качулки. Те, разбира се, са само формалност, но некр… посмъртната комуникация реално погледнато, е предимно театър. Повечето хора с които… общуваме са магьосници, а те, честно казано, не обичат промените.
	— Нали няма да правим нещо… злокобно? — попита Прелест Дивна, като оглеждаше робата подозрително.
	— Освен дето ще си говорим с някой, който е мъртъв от триста години — отбеляза Влаго.
	Той винаги се изнервяше в присъствието на черепи. Тази реакция е заложена в човешките гени още от времето на маймунските прадеди, понеже а) това, което е превърнало черепа в самостоятелен обект може да е все още наоколо, така че най-добре да си намериш високо дърво веднага и б) черепите винаги изглеждат сякаш се забавляват за твоя сметка.
	— О, това не трябва да ви притеснява — увери ги Селяк като извади малко украсено бурканче от черната торба го изтри в ръкава си. — Професор Угоен е завещал душата си на университета. Вярно че малко се муси, но може да е много полезен, стига да му спретнем подобаващо представление.
	Селяк огледа събрания реквизит.
	— Да видим… мрачни свещи, Кръгът на Намарет, Стъкленицата на смълчаното време, Маската, разбира се, Завесите на… ъъъ, Завесите и — тук той постави малка кутийка до буркана — задължителните съставки.
	— Моля? Да не би да искате да кажете, че всички останали, явно доста скъпи неща, всъщност изобщо не са нужни? — попита Влаго.
	— Те служат по-скоро за… фон — каза Селяк и си нагласи качулката. — Така де, нищо не ни пречи просто да се съберем и да прочетем на глас нужните текстове, но ако нямаме костюми и подходящ фон, кой ще иска да ни обърне внимание? Впрочем, вие почитател ли сте на театъра? — добави той с надежда.
	— Посещавам по някое представление, когато мога — отвърна Влаго предпазливо, защото разпозна надеждата.
	— Дали сте имал случай да видите „Колко жалко, че тя е инструктор по бойни изкуства без оръжия“ в Малкия театър напоследък? Беше поставена от Трупата на Кукличките.
	— Ъъъ, опасявам се, че не.
	— Аз бях в ролята на сър Андрю Пърдел — спомена докторът в случай че това можеше неочаквано да опресни спомените на Влаго.
	— О, това сте бил вие? — попита веднага Влаго, който си беше имал работа с актьори и преди. — Всички на работа само за това говореха.
	Добре, дано само не попита за коя вечер точно са говорили, помисли си Влаго. Всяка пиеса винаги се помни с някое определено представление, когато се случва нещо непоносимо забавно. Провървя му — опитният актьор винаги знае кога да спре да си проси комплименти. Вместо това Селяк смени темата.
	— Говорите ли някакви древни езици?
	— Отлично умея да Муча Нечленоразделно — каза Влаго.
	— Това достатъчно древно ли е? — попита Прелест Дивна и после произнесе нещо, от което по гръбнака на Влаго полазиха мравки.
	Големският език обикновено звучи ужасно за човешките уши, но фразата изречена от Прелест Дивна прозвуча непоносимо съблазнително. Все едно във въздуха се разля сребро.
	— Какво беше това? — попита Селяк.
	— Езикът, който големите говорят в последните към двадесет хиляди години — обясни тя.
	— Така ли? Колко… ъъъ… вълнуващо… ъхъм… Ами, да почваме тогава…


	В счетоводния отдел никой не смееше да вдигне поглед, докато бюрото на главния касиер се въртеше с глухо ръмжене, заплашително като карета, откарваща затворници към гилотината. Под пръстите на Чистонрав Непреклон хвърчаха лист след лист, докато умът му се давеше в отровни мисли, а краката му яростно освобождаваха мрачното настроение, което го душеше.
	Всъщност, той нищо не изчисляваше, поне не в обичайния смисъл на думата. Изчисленията бяха за хората, които не умеят да накарат отговора директно да изплува в умовете им. На него му стигаше един поглед, за да види истината. От край време беше така.
	Яростта му стопяваше камарата натрупани документи. Хората продължаваха да си откриват нови сметки. И защо? Дали защото имаха доверие в банката? В нейната надеждност? Дали защото внезапно откриваха предимствата на спестовните влогове? Дали имаше поне една смислена причина за действията им? Не! Всичко беше заради Мустак! Хора, които Непреклон никога не беше виждал преди и се надяваше никога да не види отново, задръстваха банковите гишета. Носеха парите си в кутии, в касички-прасенца, а често дори в стари чорапи. Понякога в същите чорапи, които носеха на краката си! И правеха всичко заради неговите думи! Авоарите на банката се пълнеха, защото проклетият г-н Мустак караше хората да се смеят и им даваше надежда. Хората го харесваха. Никой никога не беше хранил симпатии към Непреклон, доколкото на него му беше известно. Е, с изключение на майчината обич и бащината подкрепа — първата твърде хладна, втората твърде закъсняла, но пък и каква ли беше ползата от тях? В крайна сметка той беше останал съвсем сам. Така че беше избягал, беше открил сивото ежедневие и се беше присъединил към живот, управляван от числа, реална стойност и заслужено уважение; беше работил здраво, за да си проправи път нагоре и да се превърне в човек на истинските ценности, човек, достоен за уважение. Да, уважение. Дори г-н Козмо го уважаваше.
	И ето че този Мустак се появява кой го знае откъде. Изглежда никой не го познава, освен странния мъж с подвижните зъби. Един ден никой не е чувал за него, на следващия г-н Мустак е Пощенски началник! А сега се беше докопал до банката. Човек без реални достойнства, освен бързия си език, който изглежда не уважаваше никого. Просто караше хората да се смеят — и банката се пълнеше с пари!
	_А да не би семейство Охол някога да са направили нещо, за да ти улеснят живота?_, обади се познато гласче в главата му. То принадлежеше на една омразна малка част от неговата личност, която Непреклон се беше опитвал всячески за заглуши и откъсне от себе си и накрая я беше натикал в гардероба и я беше държал затворена там години наред. Това не беше гласът на съвестта му. Неговият обичаен глас беше гласът на съвестта му. Това беше гласът на… маската.
	— Не! — сопна се Непреклон.
	Най-близките до него касиери вдигнаха глави при необичайния шум, но почти веднага пак ги сведоха от страх, че може да срещнат погледа му. Непреклон се беше втренчил в листа пред себе си. Наблюдаваше танца на числата. Уповавай се на числата! Те никога не са те предавали…
	_Козмо не те уважава, глупак такъв. Ти се грижиш за банката им и разчистваш кашите, които забъркват! Ти изкарваш пари, те ги харчат… и ти се смеят. Много добре го знаеш. Този забавен г-н Непреклон със смахнатата му походка, хахаха, колко забавно…_
	— Остави ме на мира, махай се — изсъска той.
	_Хората го харесват, защото знаят, че и той ги харесва. Никой не харесва г-н Непреклон._
	— Но аз имам достойнства! Аз съм солиден човек! — Непреклон дръпна поредния лист и потърси утеха в колоните с цифри. Но собствените му мисли го измъчваха…
	_Къде се беше дянало достойнство ти, когато караше числата да танцуват, г-н Непреклон? Числата, които бяха напълно невинни, а ти размахваше над тях камшик и ги караше да танцуват и да скачат, и да се премятат. И те танцуваха, докато накрая вече никое не си беше на мястото, нали така? И всичко това, понеже сър Джошуа си изискваше печалбата! Къде в крайна сметка се изтърколи златото, г-н Непреклон? Вятър и мъгла!_
	— Не!
	В счетоводния офис всички писалки спряха да пишат за момент, а след това подновиха движенията си с трескаво усърдие.
	С очи, замъглени от срам и ярост, г-н Непреклон се опита да отвие капачката на автоматичната си писалка. Сред абсолютната тишина на офиса тихото прещракване на зелената писалка, което означаваше, че собственикът й се кани да я използва, имаше същият ефект, какъвто би произвел палач, който си точи брадвата. Всеки чиновник се сниши още малко над бюрото си. __Г-н Непреклон е открил грешка.__ Единственото, което им оставаше в такъв момент, беше да не откъсват поглед от листа пред себе си и да се молят на всички богове някой друг да е направил тази грешка.
	Защото прегрешилият, _богове, дано да не съм аз_, трябваше да отиде и да застане пред Високото бюро. Те всички знаеха мнението на г-н Непреклон за грешките — според него грешките се допускаха от хора с порочна душа.
	Веднага щом се разнесе звукът от Съдбовната писалка, една старша служителка побърза да се приближи до бюрото на г-н Непреклон. Онези чиновници, които бяха готови да рискуват яростният поглед на г-н Непреклон да ги изпепели, си позволиха бързо да извърнат очи в негова посока и видяха как той й показва възмутителния документ. Приглушеният звук от стъпки й, когато тя слезе от подиума и тръгна да прекосява залата, отекна сред мъртвешка, наситена с безмълвни молитви тишина. Тя нямаше как да предположи, докато пристъпваше с лъснатите си боти към бюрото на един от най-младите и най-нови чиновници, че всеки момент ще се изправи пред човек, чиято съдба е да стане един от най-големите герои в историята на банковата система.


	Отделът за посмъртни комуникации беше изпълнен с тежкия звук на орган. Влаго предположи, че и това е елемент от нужната атмосфера, но търсеният ефект вероятно щеше да бъде постигнат по-успешно, ако изпълняваното произведение не беше „Токата и фуга за някой, който едва се оправя с педалите“.
	Когато и последната нота отмря, очевидно след тежко боледуване, Доктор Селяк се завъртя на столчето и повдигна маската.
	— Моля да ме извините, понякога сякаш имам два леви крака. Дали вие двамата бихте могли да подкарате някакво песнопение, докато аз се погрижа за мистичния танц? Няма значение какво ще пеете. Изглежда всякакъв текст върши работа, стига да звучи достатъчно гробовно.
	Докато те обикаляха наоколо и припяваха вариации на ооо! и рааа! Влаго се чудеше колко ли банкери си прекарват следобеда като призовават мъртвите. Вероятно не бяха мнозина. Това изобщо не беше негова работа. Неговата работа беше да изкарва пари. Бухл… Менгеме сигурно вече е довършил образеца. Влаго можеше да държи първите банкноти в ръцете си още утре!
	А не трябваше да забравя и Гепи, който досега можеше да е наговорил кой знае какво, на кой знае кого. Вярно, списъкът с престъпленията на изнудвача му можеше да опаше града два пъти, но този град беше изграден върху взаимоизгодни съюзи и ако Гепи попаднеше на някой Охол, новият живот на Влаго щеше да бъде разнищен чак до бесилката, където беше започнал.
	— По мое време поне маската беше свястна — изръмжа старчески глас. — Я виж ти, женичка ли виждат очите ми?
	В кръга се беше появила една фигура без да си дава труд да вдига особена патардия с изключение на мрънкането. Фигурата покриваше всички изисквания за магьосник — роба, островърха шапка, брада, преклонна възраст — а в допълнение имаше и сребристо-монохромен ефект и беше леко прозрачна.
	— А, професор Угоен — поздрави го Селяк. — Много любезно от ваша страна да се присъедините към нас…
	— Само защото ме домъкнахте тук, не че иначе имам кой знае какво да правя — тросна се Угоен. След това той отново се обърна към Прелест Дивна и гласът му внезапно доби меден отенък. — Как ти е името, душичке?
	— Прелест Дивна Добродуш — заплашителните нотки в гласа й нямаха никакъв ефект върху професор Угоен.
	— О, чудесно — каза той и разкри венци в широка усмивка. За съжаление това разтегли и тънки струйки слюнка в устата му, които се залюляха като паяжината на много стар паяк. — А ще ми повярваш ли, ако ти кажа, че поразително приличаш на моята възлюбена наложница Фенти, която почина преди повече от триста години? Приликата е поразителна!
	— Бих казала, че доста нескопосано се опитвате да флиртувате с мен — отвърна Прелест Дивна.
	— О, няма нужда от такава язвителност — въздъхна Угоен и се обърна към завеждащия посмъртните комуникации. — С изключение на мелодичния глас на младата дама, всичко останало беше ужасно, Селяк — скастри той доктора.
	При това покойният се опита да потупа ръката на Прелест Дивна, но пръстите му минаха направо през нея.
	— Съжалявам, професоре, просто не ни отпускат нужните средства напоследък — оправда се Селяк.
	— Знам, знам. Винаги е било така, докторе. Даже и по мое време, ако на човек му трябваше труп, трябваше да иде и сам да си го намери! Пък ако не можеше да се намери, като нищо се налагаше сам да си го създадеш! Сега всичко е толкова чистичко, толкова спретнато. Е, което си е вярно, вероятно и едно прясно яйце ще свърши същата работата, но къде тогава остава стилът? Чувам че били направили машина дето може да мисли, обаче за изящните изкуства никой не го е еня. И ето с какво трябва да се задоволявам — един полунеграмотен посмъртен комуникатор и някакви двама случайни нещастници!
	— Некромантията е изящно изкуство? — учуди се Влаго.
	— Най-финото възможно, младежо. При най-малката грешка, духовете на отмъстителни мъртъвци може да нахлуят в главата ти през ушите и да ти издухат мозъка през носа.
	Влаго и Прелест Дивна внезапно концентрираха поглед върху доктор Селяк, както стрелец се концентрира върху мишената си. Той размята ръце трескаво и набързо ги успокои.
	— Не се случва чак толкова често!
	— А какво прави красиво девойче като теб тук, а? — Угоен отново се опита да хвана ръката на Прелест Дивна.
	— Нужен ми е превод на един ъмниански текст — обясни тя, като му се усмихна вдървено и разсеяно изтри ръка в роклята си.
	— На жените тия дни им е позволено да се занимават с такива неща? Колко забавно! Едно от нещата, за които се разкайвам най-дълбоко е, че докато притежавах физическо тяло не се погрижих то да прекарва достатъчно време в компанията на млади дами…
	Влаго се оглеждаше за нещо, което би могло да служи като аварийна спирачка. Така де, трябваше да има нещо, което да прекъсне ритуала в случай на опасност от мозъчна експлозия. Той се присламчи до Селяк и му изсъска:
	— Всеки момент ситуацията ще се влоши драстично!
	— Спокойно, мога да го прокудя обратно в Немъртвата зона за секунда — прошепна Селяк в отговор.
	— И там няма да е в безопасност, ако тя си изпусне нервите. Веднъж я видях как прониза крака на един нещастник с тока на обувката си и то докато пушеше цигара. А сега не е пушила от петнадесет минути и не ми се мисли на какво е способна.
	Но Прелест Дивна просто извади големската ръка от чантата си и погледът на професор Угоен светна, привлечен от нещо по-интригуващо от романтичните закачки. Страстта има много лица. Той бързо взе ръката. Което беше не по-малко изненадващо от спокойствието на Прелест Дивна. Тогава Влаго осъзна, че реалната физическа ръка все още си лежи на земята до краката на професора, а това което той държи е нейният сребрист, полупрозрачен призрак.
	— А, част от ъмниански голем — възкликна професорът. — В лошо състояние, но изключително рядка находка. Вероятно изкопана на мястото, където се е намирал Ъм, да?
	— Възможно е — отвърна Прелест Дивна.
	— Хм, възможно значи? — Угоен въртеше призрачната ръка. — Вижте само колко е тънка! Лека като перо, здрава като стомана докато огънят все още гори вътре във фигурата! Ненадминато постижение!
	— Много е възможно някои от тези огньове още да горят — вметна Прелест Дивна.
	— След шестдесет хиляди години? Не ми се вярва, мадам!
	— Аз съм на друго мнение.
	Това беше произнесено със специалния й тон, който излъчваше абсолютна увереност и заставяше хората да се съобразяват с нея. Влаго се беше упражнявал години наред, докато постигне такъв глас.
	— Да не би да казваш, че някой ъмниански голем е оцелял до днес?
	— Да. По-точно четири голема, струва му се — потвърди Прелест Дивна.
	— Могат ли да пеят?
	— Поне един от тях, да.
	— Какво ли не бих дал да ги зърна преди да умра — въздъхна Угоен.
	— Ъъъ… — опита се да коментира Влаго.
	— Образно казано, разбира се — Угоен го прекъсна с нервен жест.
	— Мисля, че може да се уреди — увери го Прелест Дивна. — Междувременно записахме думите на песента им по слух с фонетичните руни на Бодли.
	Тя извади от чантата си малък свитък и го подаде на професора. Той се протегна и проблясващият призрачен двойник на ръкописа се оказа в ръката му.
	— Приличат на пълни безсмислици, макар че ъмнианският винаги така изглежда на пръв поглед. Дайте ми малко време да поработя върху него. Значението на думите в ъмнианския изцяло зависи от контекста. Да разбирам ли, че ти си ги виждала тези големи?
	— Не. Тунелът ни се срути. Дори нашите големите, които копаеха, останаха напълно отрязани. Солената вода не позволява песента да се долови съвсем ясно, но имаме причини да смятаме, че заровените големи са… необичайни.
	— Вероятно са златни — каза Угоен и думите му оставиха след себе си напрегната тишина.
	В отговор Прелест Дивна каза:
	— О.
	Влаго затвори очи. Зад клепачите му златният резерв на Анкх-Морпорк маршируваше наоколо в пълното си сияние.
	— Всеки, който изучава Ъм, открива легендата за златните големи — обясни Угоен. — Преди около шестдесет хиляди години някакъв шаман си поиграл с глината, оформил фигура от нея и открил как да й вдъхне живот. И това изобретение, видите ли, задоволило всичките им нужди. Правели дори големи във формата на коне. Никой след това не е успял да го постигне. При това ъмнианците не са умеели да обработват желязо! Не са им били нужни неща като колела или сечива. Големи пасли стадата им и тъкали платовете им. Ъмнианците обаче сами си изработвали бижутата, които изобразявали предимно сцени на човешки жертвоприношения и били неприятни на вид, във всеки смисъл на думата. Въображението им нямало граници в тази област. Какво да се прави, религиозна диктатура — професорът сви рамене. — Не знам защо, но явно нищо не подтиква боговете да покажат най-лошата си страна, както стъпаловидна пирамида. Та както казвах, те отлично умеели да обработват злато. Дори обличали жреците си в злато. Нищо чудно да са направили и няколко златни голема. От друга страна „Златният голем“ може би е метафора, описваща колко ценни са били големите за ъмнианците. Когато хората искат да внушат реална стойност, винаги се сещат за злато…
	— Има си хас — измърмори Влаго.
	— … а може и това да чист мит, без капка истина в него. Местоположението, където се е намирал градът е било проучвано много пъти, но никой не е откривал нещо повече от натрошени големи… — Угоен се облегна назад и се настани удобно във въздуха.
	Той намигна на Прелест Дивна.
	— Може би вие сте търсили на друго място? Според една легенда, когато и последният човешки обитател на града загинал, големите навлезли в морето…? — въпросителният знак увисна във въздуха, натежал като истинска кука.
	— Каква любопитна история — коментира Прелест Дивна с безизразно лице.
	Угоен се усмихна.
	— Ще се погрижа за превода на текста. А вие, разбира се ще ме навестите отново утре? — и добави нещо на неразбираем език.
	На Влаго това изобщо не му допадна, каквото и да означаваше. Фактът, че Прелест Дивна се усмихваше широко, никак не подобряваше положението.
	Угоен изтърси още нещо на същия език.
	— На Вас случвало ли се е, сър? — отвърна му тя през смях.
	— Не, но имам отлична памет!
	Влаго се намръщи. Беше много по-доволен, когато тя се канеше да го усмърти повторно.
	— Можем ли вече да тръгваме — попита той.


	Стажант младши чиновник на изпитателен срок Хамърсмит Наив наблюдаваше приближаването на г-ца Драперия с по-малко тревога, отколкото по-възрастните си колеги, само защото не беше работил тук достатъчно дълго, за да разбира какво му се пише.
	Старшата служителка постави листа хартия на бюрото му решително. Сумата беше оградена със зелено мастило, все още влажно.
	— Според г-н Непреклон — обяви тя с щипка задоволство, — тези изчисления трябва да се повторят. Този път_ без грешка_.
	И понеже Хамърсмит беше благовъзпитан младеж и понеже това беше едва първата му седмица на служба в банката, той отвърна:
	— Добре, г-це Драперия.
	После придърпа листа и чинно се зае да го преработи.
	Историята помни няколко версии на последвалите събития. В годините след този случай, чиновниците определяха банковия си опит в зависимост от това колко близо са седели, когато се е случил Инцидентът. Доста се спореше по въпроса какво точно е било казано. Независимо какво твърдят някои версии, поне до насилие не се беше стигнало. Но това категорично беше денят, в който светът, или поне онази негова част, която включваше счетоводния отдел на банката, беше обърнат с главата надолу.
	Всички очевидци бяха съгласни, че Хамърсмит известно време проверявал изчисленията си. Казват че дори извадил бележник — личен бележник, което само по себе си е нарушение — и известно време писал в него. После, след петнадесет минути според едни или половин час според други, той се изправил, отишъл до бюрото на г-ца Драперия и заявил:
	— Съжалявам, г-це Драперия, но не откривам грешката. Проверих всичко и съм убеден, че сумата е точна.
	Той не повишил глас, но след думите му в помещението се възцарила пълна тишина. Всъщност, било повече от тихо. Стотици чиновнически уши така се напрягали да попият всеки звук, че паяците по тавана вероятно се усетили течението от притегления въздух. Младежът бил изпратен обратно на мястото си, да си провери сметките отново и да не губи времето на хората, но след още десет или петнадесет минути г-ца Драперия отишла до бюрото му и се навела над рамото му.
	Почти всички очевидци са съгласни, че само след половин минута тя вдигнала листа, изтеглила молив от стегнатия кок на тила си, наредила на младшия чиновник да стане, сама заела мястото му и известно време преглеждала числата. Изправила се. Отишла до бюрото на друг старши чиновник. Двамата заедно се втренчили в листа хартия. Бил привикан трети чиновник. Той преписал провинилите се колони с числа, поработил върху тях, вдигнал поглед и лицето му посърнало. Нямало нужда да го изричат на глас. До тогава вече всички били спрели работа, но г-н Непреклон, високо на своето въртящо се бюро, все още бил задълбочен в числата пред себе си и, както изглежда, си мърморел нещо под нос.
	Всички го усетили във въздуха.
	Г-н Непреклон бил допуснал грешка.
	Най-старшите чиновници припряно се събрали в един ъгъл да обсъдят въпроса. Нямало никой по-висшестоящ, към когото да се обърнат. Г-н Непреклон бил тяхната най-висша инстанция, вероятно превъзхождан единствено от неумолимия Бог на Математиката. Накрая оставили на нещастната г-ца Драперия, която само час преди това послужила за проводник на недоволството на главния касиер, да напише на документа: „Съжалявам, г-н Непреклон, но ми се струва, че младежът е прав“. Тя оставила този лист най-отдолу на новата камара документи, готови за проверка, и ги сложила в панера за входяща документация, когато той преминал покрай на нея на въртящото се бюро. След това леките й стъпки отекнали по пода, когато хлипаща притичала през цялата кантора, вмъкнала се в дамската тоалетна и се отдала на пълен истеричен пристъп.
	Останалите служители се огледали тревожно, като древни влечуги, които виждат как на небето се появява второ слънце и става все по-голямо всеки ден, но нямат никаква представа какво трябва да направят по въпроса. Г-н Непреклон винаги изчерпвал съдържанието на входящи панер доста бързо и изглежда оставали около две минути докато стигне до съобщението на дъното на камарата. Внезапно всички служители, като по даден сигнал, се втурнали към изхода.


	— Е как ти хареса преживяването? — попита Влаго докато напускаха сумрачните коридори на Университета.
	— Нотка на раздразнение ли усещам? — попита Прелест Дивна.
	— Ами, плановете ми за деня не включваха да си бъбря с триста годишен мъртъв сатир.
	— Мисля, че искаш да каже факир, пък и какво като е мъртъв — той е призрак, не труп.
	— Той флиртуваше с теб!
	— Не, само си мислеше, че флиртува. Явно поне теб е успял да убеди.
	— Но ти обикновено подивяваш, ако хората се отнасят с теб така снизходително!
	— Вярно е. Но повечето хора не говорят езици, толкова древни, че дори големите едва ги владеят. Ако се сдобиеш с такъв талант, нищо чудно и ти да печелиш вниманието на дамите три века след смъртта си.
	— Значи се задяваше с него, само за да си постигнеш целта?
	Прелест Дивна се закова на място и се завъртя към него.
	— Е и? Ти флиртуваш с хората постоянно. Омайваш целия свят! Това те прави интересен в техните очи. Защото ти си по-скоро циркаджия, отколкото крадец. Искаш да разиграваш целия свят, да му свириш по най-тънката струна. А сега аз си отивам вкъщи, защото имам нужда от вана. Както знаеш, едва тази сутрин се върнах от път.
	— Тази сутрин — припомни си Влаго — открих, че един мой служител е подменил ума на друг служител със самосъзнанието на ряпа.
	— Това добре ли е?
	— Не съм сигурен. Всъщност, най-добре да проверя. Виж, денят беше натоварен и за двама ни. Ще пратя файтон да те вземе в седем и половина, нали?


	Гепи откровено се забавляваше. Досега не се беше увличал твърде по четенето. Той, разбира се, умееше да чете, а също и да пише с приятен наклонен почерк, който хората намираха много изискан. Винаги му беше допадал чистия четлив шрифт на Таймс и често, с помощта на ножица и лепило, се беше възползвал от него, за да състави онези послания, които привличаха внимание не с изящния си стил, а понеже изреченията им бяха изписани с изрязани от вестник думи, а ако Гепи имаше късмет и цели фрази. Но виж, четенето за удоволствие не беше сред любимите му занимания. Досега. Сега обаче се беше заел да чете усърдно и какво удоволствие изпитваше само! Беше невероятно на какво може да се натъкне човек, ако знае какво да търси. В момента той се чувстваше сякаш всички пропуснати Просоколеди са му се струпали накуп…
	— Чаша чай, преподобни? — попита някой наблизо.
	Въпросът беше зададен от закръглената дама, завеждаща архивния отдел на Таймс, която той беше спечелил веднага щом й свали шапка. Тя имаше отчасти замисленото, отчасти изпълнено с копнеж изражение, характерно за всяка жена на определена възраст, която е решила да се уповава на боговете, понеже се е уверила многократно, че да се уповаваш на мъжете е напълно невъзможно.
	— Благодаря ви, шжзестро — отвърна той широко усмихнат. — Както е писано: „Една чаша подаяние е по-ценна от захвърлената кокошка“.
	Тогава той забеляза, че дискретната сребриста брошка на гърдите й е във вид на черпак, а обеците й представляват малки резени риба. Аха, свещените символи на богинята Ядна. Беше открил няколко материала за нея на страниците за религия. Напоследък нейната популярност беше нараснала лавинообразно благодарение на младия Блещук. Беше започнала доста надолу в божествената йерархия като Богиня на предметите, които се заклещват в чекмеджета, но вече се ширеше тенденцията да я почитат като Богиня на изгубените каузи — област, която можеше да предостави отлични възможности за печалба на човек, който знае как да подходи в такава ситуация. Гепи отхвърли тази идея с въздишка — никога не беше добра идея да се въртят далавери, свързани с действащ бог, каквато беше Ядна, за да не би тя внезапно да измисли ново приложение на рибните филета. Пък и той скоро щеше да загърби тези занимания окончателно. Какъв умник се беше оказал този Блещук! Хитър малък дявол! Това нямаше да приключи току така, о не. С този последен удар щеше да си осигури старините. При това планираше да доживее дълбоки старини, защото иначе…
	— Имате ли нужда от нещо друго, преподобни? — попита жената с жив интерес.
	— Чашата ми е препълнена, шжзестро — увери я Гепи.
	Жената доби загрижен вид.
	— О, съжалявам, надявам се, че не ви е протекло по…
	Гепи внимателно положи длан върху чашата си.
	— Имах предвид, че шжъм напълно удовлетворен — увери я той и това беше самата истина.
	Това беше цяло чудо, ни повече, ни по-малко. Ако Ом раздаваше чудеса така, с лека ръка, току виж Гепи наистина повярвал в Него.
	Нещата се подреждаха от добре, по-добре, мислеше си той, докато жената се отдалечаваше. Онзи сополанко не би могъл да извърти такъв номер без някое и друго приятелче. Палачът със сигурност беше в играта, а вероятно и двама-трима надзиратели…
	Както беше потънал в размисли, той извади фалшивите си зъби с остро дрънване, изплакна ги в чая, попи ги с носната си кърпа и успя да се пребори да ги натика обратно в устата си секунди преди да чуе стъпките на жената отново да се приближават. Тя почти се тресеше от деликатна решителност.
	— Простете, преподобни, мога ли да ви помоля за една услуга? — попита тя и порозовя от вълнение.
	— Едезвено, ездро… Игинеде за могмен… — Гепи й обърна гръб и сред порой остри изщраквания и две отчетливи дрънвания завъртя протезите и ги нагласи, както трябва. Дяволски проклетии! Защо му трябваше да ги измъква от устата на онзи старец, така и никога не можа да си обясни.
	— Моля за извинение шжзестро, малко зъбно недоразумение… — обясни той като се извъртя обратно и попи устни с кърпичката си. — С божията воля, моля, продължете.
	— Като споменахте божията воля, преподобни — в погледа на жената се четеше изключителната й нервност, — аз принадлежа към малък дамски клуб, където си избираме, така да се каже, Бог на месеца. Т.е. всеки месец избираме различен бог, богиня или… ами, божество, на което да се покланяме, макар че се въздържаме да избираме такива, които се състоят предимно то зъби и пипала. След като прекараме един месец в молитви към дадения бог, се събираме да го обсъдим. Така де, понеже нали има толкова много богове. Хиляди! Досега не сме се спирали на Ом, но ако бъдете така добър да ни изнесете една беседа следващият вторник, сигурна съм че момичетата с удоволствие ще го изпробват!
	В устата на Гепи пружините звъннаха, когато той разтегли устни в широка усмивка.
	— Как е името ви, шжзестро? — попита той.
	— Бърнис — отвърна тя. — Бърнис, ъъ, Хаузър.
	Аха, значи си се отказала от фамилията на онзи мръсник, бившия ти. Браво, умно момиче, помисли си Гепи.
	— Каква чудесна идея, Бърнис — изчурулика той. — За мен ще е изстинско удоволвствие!
	Тя цяла засия.
	— А, дали ще ви се намери някоя бисквитка, Бърнис? — допълни Гепи.
	Мадам Хаузър се изчерви.
	— Мисля, че имам няколко шоколадови — призна тя, сякаш споделяше огромна тайна.
	— Дано Ядна разтресе чекмеджетата ви, шжзестро — подвикна Гепи след нея.
	Чудесно, потри длани той, докато тя припкаше пред него, щастлива и поруменяла. Той прибра бележника в сакото си, облегна се назад и се заслуша в тиктакането на стенния часовник и деликатното похъркване на бездомниците, които обичайно се приютяваха в този офис, далеч от следобедната жега. Всичко тук беше тихо, спокойно и подредено, точно какъвто човек се надява да е животът му.
	Гепи беше открил личния си рог на изобилието.
	Сега трябваше да пипа много, много внимателно.


	Влаго притича под внушителните арки към ярката светлина в дъното. Посрещна го абсолютно идилична картина. Хюбърт стоеше пред Глупър и от време на време потупваше някаква тръбичка. Игор издухваше едно от необичайните си стъклени творения над малката си пещ, а г-н Менгеме, бивш Бухльо Дженкинс, седеше на работната си маса с отнесено изражение. Влаго веднага усети надвисналата катастрофа. Нещо не беше наред. Нямаше значение какво точно — просто се усещаше една обща принципна нередност. И изражението на г-н Менгеме никак не го успокои. Въпреки това човешкият ум, който оцелява като се бори с живота минута след минута, винаги търси начин да отложи сблъсъка с неизбежната истина. Влаго приближи работната маса като триеше ръце.
	— Как върви, Бух… искам да кажа, г-н Менгеме — попита той. — Готови ли сме вече?
	— О, да — отвърна художникът с безрадостна малка усмивка на лицето си. — Ето на.
	На бюрото пред него лежеше обратната страна на образеца на първата официална доларова банкнота. Влаго и друг път беше виждал такива рисунки — в детската градина, когато беше четири годишен. Лицето на това, което вероятно трябваше да е Лорд Ветинари, имаше две точки вместо очи и беше окичено с широка усмивка. Панорамата на пулсиращият от живот град Анкх-Морпорк изглежда се състоеше от множество квадратни къщи с по един квадратен прозорец във всеки ъгъл и една врата в средата.
	— Мисля, че е едно от най-добрите ми творения — заяви Менгеме.
	Влаго дружески го потупа по рамото и после решително се запъти към Игор, който вече беше добил отбранителен вид.
	— Какво си му направил? — тросна се Влаго.
	— Превърнах го в една уравновешена личношт, която не ше ражкъшва от тревоги, штрахове и параноя — обясни Игор.
	Влаго огледа работното пространство на Игор, за което се изискваше храброст и здрави нерви. На плота забеляза стъкленица, в която плаваше нещо неясно. Влаго се вгледа по-отблизо — още една героична постъпка, когато човек се намира в среда с преобладаващо Игорово присъствие.
	Това не беше щастлива ряпа. Беше подпухнала, блъскаше се в стените на стъкленицата и от време на време се превърташе.
	— Разбирам — каза Влаго. — Но изглежда когато си надарил нашия приятел с оптимистичния и уравновесен подход към живота, присъщ на една ряпа, не че искам да натяквам, изглежда си му прехвърлил и артистичните заложби на, няма да се поколебая да използвам тази дума отново, една ряпа.
	— Но шега той е много по-щаштлив в шобштвената ши глава!
	— Убеден съм, но колко точно от него присъства в собствената му глава и каква част е придобила, наистина не ми се ще да се повтарям, характера на кореноплод?
	Игор обмисли въпроса за момент.
	— Като човек, отдаден на медицината, шър, аж винаги трябва да се шъображавам ш това, което е най-добро жа пациента. В момента той е щаштлив, доволен и няма никакви жемни грижи. Кой би ше откажал от такова нещо, шамо жа едното умение ришува добре?
	Влаго дочу упорито тупкане. Ряпата се блъскаше в стената на буркана.
	— Това е интересен философски въпрос — съгласи се Влаго, като отново хвърли поглед към щастливото, макар и отнесено изражение на Менгеме. — Но се опасявам, че всички ужасни дреболии, които изброи, са били именно онова, което е съставяло неговата личност.
	Нервното блъскане на зеленчука стана по-шумно. Игор и Влаго преместиха поглед от стъкленицата към притеснително ухиления мъж.
	— Игор, кой ще знае по-добре от теб какво точно ни прави такива, каквито сме?
	Игор се засмя чистосърдечно.
	— О, повярвайте ми, шър…
	— Игор? — прекъсна го Влаго.
	— Да, гошподарю — примири се Игор.
	— Върви вземи проклетите жици, моля.
	— Да, гошподарю.
	Влаго изкачи стълбите от мазето и се намери насред пълна паника. Г-ца Драперия, все още ронеща сълзи, го забеляза и токовете й чевръсто затракаха в негова посока.
	— Трябва да направите нещо! Г-н Непреклон изхвръкна от тук с викове и сега не можем да го намерим никъде!
	— А защо го търсите? — попита Влаго и тогава осъзна, че е произнесъл въпроса на глас. — Искам да кажа, по каква причина го търсите?
	Разказаха му. Докато г-ца Драперия обясняваше, Влаго имаше усещането, че само той не схваща къде е проблемът.
	— Добре де, допуснал е грешка. Какво от това? Нали всичко се е изяснило? Вярно, срамота е, но все пак… — и тогава той си припомни, че „грешката е по-лоша от грях“.
	Но това е пълна глупост, възрази неговият разум. Можел е просто да каже нещо като: „Виждате ли, дори аз допускам грешки, ако не внимавам! Затова всички винаги трябва да сме бдителни!“. Или е можел да им заяви: „Направих го, за да ви изпитам!“. Дори учителите в училище го правят понякога. Има поне дузина начини да се измъкнеш от такава ситуация. Но те са за хора, склонни да се измъкват. Не мисля, че г-н Непреклон се е опитал да се измъкне от каквото и да било в живота си.
	— Надявам се, че не е направил нещо… неразумно — каза г-ца Драперия и извади измачкана кърпичка от ръкава си.
	Нещо… неразумно, помисли си Влаго. Този израз хората използват, когато се опасяват, че някой може да реши да скочи в реката или да изгълта цялото съдържание на домашната аптечка наведнъж. Такива неразумни постъпки.
	— Никога не съм срещал по-разумен човек — отбеляза Влаго.
	— Е, ъъ, да, то и ние винаги сме му се чудили, честно казано — призна един чиновник. — Искам да кажа, идва тук призори, а един от чистачите ми каза, че често оставал до късно през нощта… Какво, бе, какво? Заболя ме!
	Г-ца Драперия, която го беше сръгала, сега му шепнеше нещо на ухо. Мъжът сякаш се смали и погледна Влаго смутено.
	— Съжалявам, сър, изказах се не на място — измърмори чиновникът.
	— Г-н Непреклон е добър човек, г-н Мустак — каза г-ца Драперия. — Много усърден.
	— Изглежда изисква същото усърдие от всички ви — отбеляза Влаго.
	Този опит да се покаже съпричастен с отрудените служители явно не подейства.
	— Който го е страх от мечки, да не се хваща на хорото — отсече един от старшите чиновници и думите му бяха посрещнати с одобрителен шепот.
	— Ъм, мисля, че искате да кажете, „да не ходи в гората“. „Гладна мечка хоро не играе“ се казва, когато…
	— Половината главни касиери в Равнините са започнали кариерата си в тази кантора — прекъсна го г-ца Драперия. — Както и някои от управителите. А г-ца Лий, която е заместник управител на Търговска банка Апсли в Сто Лат, получи длъжността заради препоръката, която й написа г-н Непреклон. Обучен при Непреклон. Това се счита най-висш атестат. Ако имате препоръка от г-н Непреклон, можете да влезете в която си поискате банка и ще бъдете назначен веднага.
	— А ако решите да останете тук, заплащането е по-добро, отколкото където и да било другаде — добави друг чиновник. — Защото той заяви на Съвета, че ако искат най-добрите служители, ще трябва да платят подобаващо!
	— Вярно, изисква много — обади се някой друг. — Обаче чувам, че в банка Пайпуърт ги командвал Началник човешки ресурси. Стигне ли се до там, аз винаги ще предпочета г-н Непреклон. Той поне ме третира като истинска личност. Чувам, че оттатък им засичали колко време прекарват в клозета.
	— Наричат го Изследване на време-движение — подхвърли Влаго. — Вижте, г-н Непреклон вероятно има желание да остане сам за момента. На кого се е развикал — на младежа, който е допуснал грешката ли?… или не я е допуснал, искам да кажа.
	— Младият Хамърсмит — каза г-ца Драперия. — Изпратихме го вкъщи, защото беше разстроен. И не, г-н Непреклон не викаше на него. Не викаше на никого конкретно. Той просто… — тя се поколеба, докато търсеше точната дума.
	— Бръщолевеше безсмислици — изпревари я служителят, който се беше изказал не на място, явно все още неспособен да открие правилното място. — И изобщо не знам защо така сте ме зяпнали. Вие всички го чухте. Изглеждаше сякаш е видял призрак.
	Чиновниците се щураха наоколо и се връщаха в офиса сами или по двама. По всеобщо мнение бяха претърсили навсякъде и мнозинството подкрепяше заключението, че трябва да е излязъл през Монетния двор, където все още цареше суматоха около монтажа на новата преса. Влаго не споделяше тяхното мнение. Банката беше стара. Всички стари сгради имаха какви ли не тайни проходи, а г-н Непреклон беше работил в тази сграда от…
	— От кога г-н Непреклон работи тук? — попита ги той.
	По всеобщо мнение „откакто свят светува“, но г-ца Драперия, която се оказа изключително осведомена по всички въпроси, свързани с Чистонрав Непреклон, уточни че са минали тридесет и девет години, откакто са го назначили в банката на тринадесет-годишна възраст. Младият Непреклон чакал една цяла нощ на входните стълби председателят да дойде на работа и когато той се появил, Непреклон успял да го впечатли с ненадминатото си умение да борави с числа. Бил назначен като разносвач и се издигнал до Главен касиер за двадесет години.
	— Не си е губил времето! — не се сдържа Влаго.
	— Освен това никога не е отсъствал по болест — довърши г-ца Драперия.
	— Е, може би днес му се полага малко почивка — заключи Влаго. — Знаете ли къде живее той, г-це Драперия?
	— В Пансиона на г-жа Кейк.
	— Наистина? Това не е ли… — Влаго се замисли кой от всички хрумнали му изрази да избере — твърде скромно жилище?
	— Той казва че е напълно подходящо за един ерген — отвърна г-ца Драперия и избегна проучващия му поглед.
	Междувременно Влаго усещаше как денят му се изплъзва. Но те всички очакваха неговата реакция. Ако искаше да си запази авторитета, нямаше друг избор, освен да каже:
	— Мисля, че е най-добре да отида и да проверя дали всичко с него е наред.
	Около него се разляха усмивки на облекчение. Той добави:
	— Но някой вероятно трябва да дойде с мен. Все пак, вие го познавате по-добре.
	За разлика от мен, добави си той наум.
	— Ще си взема палтото — каза г-ца Драперия.
	Думите й изхвръкнаха скорострелно, само защото не успя да ги произнесе по-бързо.


>	Глава 8
#	Както долу, тъй и горе — Болката се възнаграждава — Забележителен ум — Тъжното минало на г-н Непреклон — Нещо в гардероба — Чудесни пари — Размисли върху лудостта, от Игор — Врящият казан

	Хюбърт замислено почука една от тръбичките на Глупър.
	— Игор? — повика той.
	— Да, гошподарю — обади се Игор зад гърба му.
	Хюбърт подскочи.
	— Мислех че си чак при електрическите си клетки! — възкликна той стреснат.
	— Бях, шър, а шега шъм тук. Жа какво шъм ви нужен?
	— Свързал си всички клапи, Игор. Не мога да правя никакви промени!
	— Да, шър — потвърди Игор равнодушно. — Пошледштвията биха били покъртителни, шър.
	— Но аз искам да пренастроя параметрите, Игор — каза Хюбърт и между другото свали една непромокаема шапка от закачалката.
	— Опашявам ше, че това не е добра идея, шър. Вие поишкахте да направя Глупър възможно най-точен.
	— Да, разбира се. Точността е от огромно значение.
	— Ами… той е ижключително точен, шър — каза Игор, явно притеснен. — Въжможно е да е прекалено точен.
	Това „въжможно“ развитие на нещата накара Хюбърт да потърси наоколо и чадър.
	— Как е възможно нещо да бъде прекалено точно?
	Игор се огледа нервно преди да отговори.
	— Имате ли нещо против да изоставя фъфленето за момент? — попита той.
	— Че то възможно ли е!?
	— Да, шър… т.е. да, сър, възможно е, но фъфленето е задължително, нали знаете, заради клановата принадлежност. Хората го очакват, както очакват да сме покрити с шевове. Но в случая си мисля, че обяснението ще ви се стори твърде сложно, та може поне фъфленето да ви спестя.
	— Аха, ами, добре. Да го чуем тогава.
	Оказа се пространно обяснение. Хюбърт слушаше съсредоточено със зяпнала уста. Покрай ушите ме профуча терминът „карго култ“*1, последван от кратка дисертация върху хипотезата, че всяко количество вода, където и да е в пространството, знае точно къде се намира всичката останала вода; някои интересни факти относно омрежения силикон и как той се променя в присъствието на сирене; ползата и вредата от морфичните резонанси в области с високи нива на фонова магия; истината за еднояйчните близнаци, както и факта, че, ако фундаменталната окултна максима „Както горе, тъй и долу“ е вярна, то вярно е и обратното: „Както долу, тъй и горе.“*2
	[*1 Карго култ — религиозна практика, която обикновено се появява, когато традиционно племенно общество се сблъска за първи път с представители на по-развита култура. Култът изразява желанието на по-примитивното общество да се сдобие със скъпоценния товар — карго — на по-развитата култура, чрез магия или религиозни ритуали, понеже посетителите се обожествяват. — Бел.прев.]
	[*2 Става дума за Втория принцип на Херметизма — Принципът на съответствието: „Каквото горе, това и долу; каквото долу, това и горе.“ Херметизмът е философско-религиозно течение, основано на текстове, приписвани на Хермес Трисмегист, представян като древноегипетски мъдрец и жрец. — Бел.прев.]
	Последвалата тишина се нарушаваше само от ромоленето на водата в Глупър и звука от молива на бившия Бухльо, който рисуваше, сякаш от това зависеше животът му.
	— Извинявай, имаш ли нещо против пак да почнеш да фъфлиш? — помоли Хюбърт. — Не знам защо, но докато фъфлиш нещата някак не звучат толкова страшно.
	— Ражбира ше, шър.
	— Така. Значи от думите ти излиза, че ако направя някоя промяна в Глупър, това реално ще промени икономическия живот в града? Все едно Глупър е магьосническа восъчна кукла, а аз държа и куклата, и иглите?
	— Шъвшем вярно, шър. Отлична аналогия.
	Хюбърт заби облещен поглед в кристалния шедьовър. Светлината в подземието постоянно се променяше, докато градската икономика се просмукваше през стъклените тръбички, някои не по-дебели от косъм.
	— Значи това не е просто модел на икономиката, а нейно умалено копие?
	— Двете ша напълно идентични, шър.
	— Т.е. ако само веднъж замахна с чука, мога да хвърля града в пълен икономически хаос?
	— Точно така, шър. Ще наредите ли да ви донеша чук?
	Хюбърт огледа шуштящата, ромоляща, пенеща се вътрешност на Глупър с широко отворени очи. След това в гърлото му се надигна кикот, който бързо прерасна в гръмогласен смях.
	— Хаха! Ахахаха!!! АХАХАХАХА!!!!… Ще ми донесеш ли чаша вода, моля?… ХАХАХАХА!!! Хахахахаха!!… ХАХА ХАХА!!! — смехът му секна внезапно. — Това не може да е вярно, Игор.
	— Така ли, шър?
	— Така ами. Погледни нашата стара приятелка, колба 244а! Виждаш ли? Празна е!
	— Вярно е, шър.
	— Вярно, вярно — разгорещи се Хюбърт. — Колба 244а представлява златото в нашия собствен трезор, Игор. Десет тона злато не могат ей така да се изпарят! Нали? ХАХАХАХА!!! Ако обичаш, донеси ми водата, за която помолих. Хахаха аха!!… ХАХА ХАХА!!!…


	Усмивка заигра по устните на Козмо, които бяха опасно място за игра за нещо толкова невинно, като една усмивка.
	— Всичките? — попита той.
	— Е, поне чиновниците от счетоводния отдел — поясни Ейдотук. — Всички вкупом се изсипали на улицата. Някои били облени в сълзи.
	— Виж ти, истинска паника — промърмори си Козмо. Той погледна портрета на Ветинари, окачен срещу бюрото му, и беше убеден, че нарисуваното лице му намигна.
	— Явно е имало някакъв проблем с главния касиер, сър.
	— Г-н Непреклон?
	— Изглежда е допуснал счетоводна грешка. Казват че нещо си мърморел, а после се втурнал навън презглава. Една част от служителите се върнали да го потърсят.
	— Чистонрав Непреклон е допуснал грешка? Не ми се вярва — коментира Козмо.
	— Казват че е избягал, сър.
	Козмо за малко да повдигне вежда без помощта на специалния механизъм. Ей толкова му оставаше.
	— Избягал? Влачел ли е огромни тежки торби със себе си? Обикновено така става.
	— До колкото знам, не, сър — отвърна Ейдотук.
	— Това би било… полезно.
	Козмо се облегна на стола си, свали черната ръкавица за трети път този ден и протегна ръката си напред. Пръстенът наистина изглеждаше внушителен, особено в контраст с бледосиния цвят на пръста му.
	— Някога виждал ли си банка под обсада, Дръмнот? — попита той. — Виждал ли си как тълпата се бори да си спаси парите?
	— Не, сър — отвърна Ейдотук, който отново беше почнал да се тревожи. Случаят с тесните ботуши беше, ами, забавен, но виж, един пръст не би трябвало да има такъв цвят.
	— Гледката е просто покъртителна. Все едно гледаш как раци нападат и разкъсват жив кит, заседнал на брега — продължи Козмо, като въртеше ръката си, така че тъмното В да изпъква на светлината. — Жертвата се гърчи в своята агония, но изходът е ясен. Ако се организира като хората, това е нещо наистина ужасно.
	Точно така би размишлявал Ветинари, ликуваше Козмо в душата си. Плановете могат да бъдат осуетени. Човек не може да планира бъдещето. Единствено самонадеяните глупаци си губят времето с планиране. Мъдрият човек направлява събитията.
	— Като директор на банката, и, разбира се, загрижен гражданин — продължи Козмо със замечтан глас, — мисля, че е време да напиша писмо до Таймс!
	— Да, сър, както кажете — съгласи се Ейдотук. — А дали ще желаете да повикам бижутер, сър? Чувам, че имали чудесни малки клинове, които…
	— Болката се възнаграждава, Дръмнот. Усещането изостря ума ми — той отново нахлузи ръкавицата.
	— Да но… — и тогава Ейдотук се отказа. Беше направил всичко по силите си, но Козмо се беше заинатил сам да се погуби и всичко което един разумен човек можеше да направи в такъв момент, беше да изкара колкото може повече пари от ситуацията, а после да съумее да остане жив достатъчно дълго, та да си ги харчи.
	— Късметът отново ми се усмихна, сър — каза накрая той. Щеше му се да има повече време, но времето явно изтичаше.
	— Така ли? Какво намери този път?
	— Новата идея, по която работех…
	— Тази, която глътна толкова пари? Да?
	— Мисля, че мога да ви осигуря шпагата на Ветинари, сър.
	— Тази, която е прикрита в бастуна?
	— Точно така, сър. Доколкото знам, острието никога не е било изтегляно с гняв.
	— Да, но той не го изпуска от поглед.
	— Не съм казвал, че ще е лесно, сър. Нито евтино. Но след като вложих огромни усилия, мисля, че вече виждам начин — увери го Ейдотук.
	— Казват, че острието е изковано от желязото, извлечено от кръвта на хиляда мъже…
	— И аз така съм чувал, сър.
	— Ти виждал ли си го?
	— Само за момент, сър.
	За първи път, откакто работеше за него, Ейдотук усети съжаление към Козмо. В гласа му се долавяше такъв копнеж. Той не искаше да заеме мястото на Ветинари. В града имаше доста хора, които се надяваха да заемат мястото му, но Козмо не беше от тях. Той искаше да бъде Ветинари.
	— Как изглеждаше? — попита Козмо жадно.
	Отровата на желанието трябва да беше завладяла ума му. Но пък той си беше пропит с отрова по начало. Току виж двете отрови си допаднали.
	— Ъм… ами, дръжката и ножницата приличат на вашите, но по-износени. Острието обаче е сиво и изглежда…
	— Сиво?
	— Да, сър. Изглежда древно и леко грапаво. Тук там, когато светлината пада под правилния ъгъл, по него се забелязват малки червени и златни точици. Лично на мен ми се стори страховито.
	— Тези точици сигурно са остатък от кръвта — съобрази Козмо. — Или пък, да!, напълно е възможно това да се впримчените души на онези, които са загинали, за да бъде изработено това злокобно острие.
	— Не бях се замислял по въпроса, сър — отвърна Ейдотук, който две вечери беше обработвал едно ново острие с помощта на хематит, бронзова четка и няколко химикала и му беше придал такъв вид, сякаш всеки момент може само да скочи към гърлото на противника.
	— Дали ще успееш да го вземе довечера?
	— Мисля, че да, сър. Разбира се, няма да е лесно.
	— И ще са нужни още средства, без съмнение — коментира Козмо, доста по-прозорливо, отколкото Ейдотук очакваше в настоящото му състояние.
	— Помислете само колко подкупи трябва да раздам, сър. Той изобщо няма да е щастлив, когато открие липсата, а би отнело твърде дълго да се изработи точно копие.
	— Да, разбирам.
	Козмо отново дръпна черната ръкавица и огледа ръката си. Беше почнал да забелязва зеленикав отенък в цвета на пръста си и се чудеше дали в пръстена няма медни примеси. Но затова пък розовите, почти ярко червени линии, които криволичеха нагоре по ръката му, я правеха да изглежда пращяща от здраве.
	— Да. Донеси ми шпагата му — мърмореше си той, докато въртеше ръката си, така че да улавя светлината от лампите. Струваше му се странно, че не усеща никаква топлина по пръста си, но това нямаше значение.
	Бъдещето вече се очертаваше съвсем ясно пред него. Обувките, шапката, пръстенът, шпагата… Несъмнено, докато Козмо постепенно се намества в пространството, обичайно заемано от Ветинари, той, нещастникът, ще се усеща все по-слаб и объркан и ще почне да допуска грешки…
	— Да, погрижи се, Дръмнот — разпореди се Козмо.


	Хавлок, лорд Ветинари стисна горната част на носа си с два пръста. Денят се беше оказал изключително дълъг и явно го очакваше дълга нощ.
	— Мисля, че имам нужда от кратка почивка. Давай да приключваме — каза той.
	Дръмнот отиде до заседателната маса, върху която бяха подредени няколко издания на Таймс, тъй като негова светлост държеше да следи какво хората си мислят, че се случва.
	Ветинари въздъхна. Винаги се намираха хора, които имаха да му казват нещо важно. Само в последния час се беше изредила цяла сюрия, всеки воден от свои си мотиви: за да получи признание, за да получи пари, за да си спечели насрещна услуга, от чиста злоба или, в няколко крайно подозрителни случая, от дълбока и искрена загриженост за общественото благо. За съжаление, всички предоставени сведения не се явяваха реален информационен масив, а една огромна камара от дребни, непроверени фактчета, от която с огромни усилия би могла да се извлече някаква информация.
	Секретарят положи на бюрото пред Ветинари вестник, внимателно сгънат на нужната страница и място, така че да се вижда само неголям квадрат, разграфен на множество по-малки квадрати, някои от които съдържаха цифри.
	— Днешното Джикан но Муда, сър — оповести Дръмнот. Ветинари го разгледа за няколко секунди и го върна на секретаря.
	След това патрицият затвори очи и забарабани с пръсти по плота на бюрото си за момент.
	— Хм… 9 6 3 1 7 4… — Дръмнот чевръсто записваше числата, които господарят му изреждаше. — … 8 4 2 3. Сигурен съм, че използваха същия ребус минали месец. Беше понеделник, струва ми се.
	— Седемнадесет секунди сър — уведоми го Дръмнот, чийто молив все още дописваше поредицата.
	— Добре де, денят беше изморителен — оправда се Ветинари. — Пък и какъв е смисълът? Лесно е да надхитриш числата. Те не могат да ти отвърнат. Виж, съставителите на кръстословици, те са наистина лукави. Кой би могъл да предположи, че „писдкси“ е древноефебиански държач за игли, издялан от кост?
	— Вие, очевидно, сър — отвърна Дръмнот, като внимателно подреждаше папките по бюрото. — Управителят на Кралския художествен музей за Ефебиански антики, съставителят на ребуси в Таймс и госпожица Грейс Сладкодумна, която държи зоо-магазина на Забулената алея.
	— Трябва да държим под око този зоо-магазин, Дръмнот. Жена с такъв забележителен ум да си прекарва времето като продава кучешка храна? Вижда ми се съмнително.
	— Разбирам, сър. Ще си отбележа.
	— Между другото, радвам се, че новите ти ботуши най-после спряха да скърцат.
	— Благодаря, сър. Наистина, чудесно улегнаха.
	Ветинари се загледа замислено в папките пред себе си.
	— Г-н Непреклон, г-н Непреклон, г-н Непреклон — каза той. — Тайнственият г-н Непреклон. Без него Кралската банка би била в много по-тежко положение, отколкото й се е случвало да бъде. А сега, с неговото напускане, тя вероятно ще рухне. Всичко се върти около него, води се по неговия ритъм. Старият Охол се страхуваше от него, сигурен съм. Казваше, че според него Непреклон е…
	Ветинари не се доизказа.
	— Сър? — подкани го Дръмнот.
	— Нека просто приемем, че той всячески се е доказал като образцов гражданин — каза вместо това Ветинари. — Миналото е опасна територия, нали така?
	— Все още нямаме отворено досие на негово име, сър.
	— Никога не е привличал внимание. Единственото, което знам със сигурност е, че е пристигнал тук като дете, с фургон, собственост на пътуващи счетоводители…


	— Ама как така пътуващи? Като врачките и калайджиите? — попита удивен Влаго, докато файтонът ги люлееше по все по-тесните и тъмни улички.
	— Предполагам, че може и така да се каже — съгласи се г-ца Драперия, но сравнението явно не й допадна. — Те правят дълги, как да кажа, обиколки. Маршрутът им минава високо в планините. Там където спрат, извършват счетоводни услуги за малки местни фирми, помагат на хората да си изчислят данъците, такива неща — тя прочисти гърло. — Някои пътуват с целите си семейства. Вероятно водят чудесен живот.
	— Всеки ден, нов тефтер — кимна Влаго с разбиране. — А нощем, щастливо опиянени с бира, счетоводителите танцуват полка под звуците на акордеона…
	— Така ли? — попита г-ца Драперия неуверено.
	— Не знам, но за тяхно добро се надявам да е така — отвърна Влаго. — Във всеки случай обяснява доста. Явно е имал амбиции. Защото по пътя, на какво друго е могъл да се надява, освен да му дадат да управлява фургона.
	— Бил е на тринадесет — г-ца Драперия шумно си издуха носа и обърна обляно в сълзи лице към Влаго. — Толкова е тъжно. Нещо ужасно се е случило в миналото му, г-н Мусташ. Казват, че един ден някакви мъже дошли в банката и поискали…
	— Ей го на, Пансионът на г-жа Кейк — извика кочияшът и рязко дръпна юздите. — Туй прави единайсе’ пенса и хич не ме молете да ви чакам, ’щото тукашните апаши ше качат добичето на тухли и ше му отмъкнат подковите, докато се огледам.
	Вратата на пансиона им отвори най-обилно покритата с коса жена, която Влаго изобщо беше виждал, но в района на Брястовата улица човек се научава да не обръща внимание на такива неща. Всички знаеха, че г-жа Кейк приема новопристигналите в града немъртви и им осигурява сигурен, спокоен подслон, докато успеят да се изправят на краката си, колкото и на брой да бяха въпросните крака.
	— Г-жа Кейк? — попита Влаго.
	— Майка е на църква — отвърна жената. — Предупреди ме да ви очаквам, г-н Мустак.
	— Доколкото знам имате наемател на име Непреклон?
	— Банкерът? Стая седем на втория етаж. Но мисля, че не е тук в момента. Да не би да му се е случило нещо лошо?
	Докато Влаго обясняваше ситуацията, той забеляза как в сенчестата вътрешност на сградата множество врати се отварят, колкото някой да надникне иззад тях. Въздухът беше изпълнен с острата миризма на дезинфектант. Г-жа Кейк считаше, че чистотата е по-възвишена и следва да се съблюдава по-строго от каквато и да било божественост. Освен това, ако не беше всепроникващата миризма на бор, половината й наематели биха подивели от миризмата на другата половина.
	И насред тази обстановка беше скътана безличната малка стая на г-н Непреклон, главен касиер. Жената, която сподели, че името й е Людмила, неохотно се съгласи да им отключи с универсален ключ.
	— Той е един от най-добрите ни клиенти — каза тя. — Никога не ни е създавал проблеми.
	Един поглед беше достатъчен да се възприеме цялото помещение: тясна стая, тясно легло, чисти дрехи, окачени по закачалки на стените, комплект кана и леген за миене, несъразмерно огромен гардероб. С времето хората са склонни да събират какви ли не дреболии. Явно това не важеше за г-н Непреклон. Освен, разбира се, ако не беше струпал всички събрани дреболии в гардероба.
	— Повечето ви постоянни наематели са немър…
	— Алтернативно живи — рязко го прекъсна Людмила.
	— Да, разбира се. Затова, разбирате ли, чудно ми е… защо г-н Непреклон живее тук?
	— Г-н Муфтак, какво намеквате? — намеси се г-ца Драперия.
	— Трябва да признаете, че това е доста необичайно — защити се Влаго.
	И понеже тя вече беше достатъчно разстроена, той реши да не добавя: няма нужда да намеквам каквото и да било. Фактите сами говорят. Висок. Мрачен. Пристига на работа преди изгрев, тръгва си след залез слънце. Г-н Каприз ръмжи по него. Има мания да брои и да изпипва най-дребните детайли. От самото му присъствие хората деликатно ги побиват тръпки, заради което пък се чувстват леко гузни. Спи на дълго тясно легло. Живее в Пансиона на г-жа Кейк, който е известно свърталище на вампири. Никак не е трудно да се навържат фактите.
	— Това да няма нещо общо с мъжа, дето го посети онази вечер? — попита Людмила.
	— Кой мъж имате предвид?
	— Не си каза името. Каза само, че му бил приятел. Беше облечен в черно и носеше черен бастун с дръжка във вид на сребърен череп. Мама каза, че не бил стока. Обаче — счете за нужно да уточни Людмила, — което е вярно, мама казва същото за повечето хора. Каретата му също беше черна.
	— Не вярвам да е бил лорд Ветинари?
	— О, не. Мама на него много му се радва. Казва само, че трябва да беси повече хора. Не, тоя беше доста по-набит.
	— Така значи? Благодаря ви, мадам. Може би е най-добре да тръгваме. Между другото, дали случайно не ви се намира ключ за гардероба?
	— Няма ключ. Той сложи нова ключалка преди няколко години, но мама не възрази, защото никога не ни е създавал проблеми. Изглежда е магическа, от ония дето ги правят в Университета — обясни Людмила, докато Влаго оглеждаше ключалката.
	Проблемът с проклетите магически ключалки беше, че всичко би могло да служи вместо ключ — от някоя дума, до докосване.
	— Странно, че всичките му дрехи са окачени по стените, не мислите ли? — каза той и се изправи.
	Людмила веднага го скастри.
	— Тук не използваме думата странно.
	— Различно нормално? — предложи Влаго.
	— Може — съгласи се Людмила, но в очите й се четеше предупреждение. — Кой изобщо може да каже кое е нормално в този свят?
	Някой, чиито нокти не се удължават видимо, когато е раздразнен, би могъл да мине за нормален, помисли си Влаго.
	— Е, ние ще се връщаме в банката. Ако г-н Непреклон се появи, моля предайте му, че го търсим.
	— И се тревожим за него — добави бързо г-ца Драперия, а после покри устата си с ръка и видимо се изчерви.
	Исках просто да изкарам малко пари, мислеше си Влаго, докато водеше треперещата г-ца Драперия обратно към район, където файтоните се престрашаваха да се приближат. Мислех, че животът на банкера представлява доходоносна скука, нарушавана от някоя и друга огромна пура. Вместо това се оказах в различно нормална ситуация. Единствените здравомислещи индивиди в банката са Игор и ряпата, но за ряпата не съм сигурен.
	Той остави подсмърчащата г-ца Драперия в дома й на ул. Желан сапун и й обеща да я извести веднага щом чуе нещо за г-н Непреклон. След това файтонът го откара до банката. Нощната охрана вече се беше появила, но повечето чиновници още не си тръгваха, явно неспособни да решат как да постъпят в тази необичайна ситуация. Присъствието на г-н Непреклон за тях беше неотменно, като колоните на сградата.
	Значи Козмо го е посетил. Не ще да е било от желание да види стария си приятел. Но тогава защо? За да го сплаши? Е, да, физическата саморазправа би изплашила всекиго. Но може би ставаше въпрос за нещо по-сложно. Може би Козмо беше подхвърлил нещо като: „Ще кажем на всички, че си вампир“. Единственият разумен отговор на такава заплаха би бил: „Заври си я, където слънце не огрява“. Тя може би би притеснила някого преди двадесет години, но сега в града имаше доста вампири — изнервени до краен предел, носещи Черната лента, символ на обета им да не пият кръв, и изобщо водещи, поради липса на по-точна дума, обикновен живот. Обществото като цяло не възразяваше. Ден след ден вампирите присъстваха в града без да създават проблеми, така че хората постепенно приемаха, че ситуацията е нормална. Различно нормална, но все пак, нормална.
	Вярно, г-н Непреклон беше предпочел да не разгласява миналото си, но едва ли някой би решил да го линчува заради това. Все пак, той беше прекарал последните четиридесет години, затворен в своята банка, отдаден на счетоводни сметки.
	Но може би той виждаше нещата по-различно. Това което обичайно минаваше за здрав разум, вероятно беше далеч под стандартите, които Непреклон сам си беше поставил.
	Влаго не чу стъпките на Гладис. Просто усети присъствието й зад себе си.
	— Тревожих Се За Вас, Г-н Мустак — избоботи тя.
	— Благодаря, Гладис — отвърна той предпазливо.
	— Ще Ви Приготвя Сандвич. Вие Харесвате Моите Сандвичи.
	— Много любезно от твоя страна, Гладис, но г-ца Добродуш ще ми прави компания на вечеря в апартамента ми.
	Блясъкът в очите на голема помръкна за момент, а после заискри по-ярко.
	— Г-ца Добродуш.
	— Да, тя беше тук тази сутрин.
	— Дама.
	— Тя е моята годеница, Гладис. Предполагам, че често ще я виждаш тук.
	— Годеница — произнесе Гладис. — А, Разбира Се. Тъкмо В Момента Чета Двадесет Съвета За Незабравима Сватба.
	Очите й пак потъмняха. Тя се завъртя и тежко се отправи към стълбите.
	Влаго се почувства като злодей. Добре де, той може и наистина да беше злодей, но това не му помагаше да се почувства по-добре. От друга обаче тя, т.е. той, по-дяволите… то… Гладис беше типичен пример на заблудена женска солидарност. Какво изобщо би могъл да направи той срещу такава сила? Не, най-добре Прелест Дивна да се погрижи за тоя проблем.
	Той забеляза, че един от старшите чиновници се опитва да привлече вниманието му.
	— Да? — обърна се Влаго към него. — Какво има?
	— Какво ще наредите да правим, сър?
	— Как се казваш?
	— Плюнка, сър. Робърт Плюнка.
	— Защо питаш мен, Боб?
	— Защото председателят е куче, сър. Трябва да се заключи трезорът и счетоводните офиси, а всички ключове са у г-н Непреклон. Робърт, ако не възразявате, сър.
	— Има ли резервни ключове?
	— Възможно е да са в офиса на председателя, сър — отвърна Плюнка.
	— Виж…, Робърт. Искам да се прибереш и да се наспиш спокойно. Аз лично ще открия ключовете и ще превъртя всяка ключалка, която открия. Сигурен съм, че г-н Непреклон ще се появи утре, а ако отново го няма, ще свикаме съвещание на старшите чиновници. Така де, хаха, вие всички сигурно сте наясно какво трябва да се прави!
	— Е, да, разбира се. Само че… ами… обаче… — чиновникът не се доизказа.
	Обаче, няма втори г-н Непреклон, довърши Влаго вместо него наум. А г-н Непреклон вероятно прехвърляше своите отговорности на подчинените си, със същата готовност, с която стрида би танцувала танго. Какво, по дяволите, щяха да правят без него?
	— Служителите още не са си тръгнали? Значи дори на банкерите им се налага да работят до късно — чу се глас откъм вратата. — Чувам, че пак си оплескал нещата.
	Това, разбира се, беше Прелест Дивна и, разбира се, имаше предвид: „Здравей, радвам се да те видя!“.
	— Изглеждаш зашеметяващо — каза й Влаго.
	— Да, знам — отвърна тя. — Какво става? Файтонджията ми каза, че персоналът ти напуснал банката вкупом.
	По-късно Влаго си мислеше: точно в онзи момент нещата се бяха объркали.
	Човек трябва да обуздава слуховете, преди да са плъзнали навсякъде. В онзи момент той трябваше да съобрази как е изглеждало отстрани това масово бягство на персонала от банката. След това трябваше да се втурне презглава към офиса на Таймс, да хване юздите овреме и да извърти нещата в правилната посока без да губи никакво време. Но Прелест Дивна наистина беше изглеждала зашеметяващо. Пък и какво толкова се беше случило — нервите на един служител не бяха издържали и той беше напуснал сградата. Какви заключения биха могли да си извадят хората от подобна случка?
	Отговорът, разбира се, беше: какви ли не.
	Той усети нечие присъствие зад гърба си.
	— Г-н Муштак, шър.
	Влаго се обърна. Видът на Игор беше дори по-отблъскващ, след като миг преди това пред погледа му се беше намирала Прелест Дивна.
	— Игор, моментът наистина не е подходящ… — подхвана Влаго.
	— Жнам, че пришъштвието ми ижвън поджемието е недопуштимо, шър, но гошподин Менгеме кажва, че ришунката му е жавършена. Ижглежда чудешно.
	— Това пък какво беше? — зачуди се Прелест Дивна. — Мисля, че почти успях да схвана две думи.
	— О, долу в мазето има един човек, който в момента проектира първата доларова банкнота. За книжните пари.
	— Така ли? Това бих искала да го видя.
	— Сериозно?
	Гледката наистина беше забележителна. Влаго огледа образците за предница и гръб на банкнотата. Под наситено бялата светлина, осигурена от Игор, те изглеждаха плътни като сладкиш от сливи и по-сложни от джуджешки договор.
	— Ще изкараме толкова много пари — каза Влаго на глас. — Отлична работа Бух… г-н Менгеме!
	— Мисля да си запазя името Бухльо — осведоми го художникът нервно. — Все пак, достатъчно е да се смени само фамилията.
	— Ама, разбира се — съгласи се Влаго. — Сигурен съм, че градът гъмжи от хора на име Бухльо.
	Той погледна Хюбърт, който, качен на стълба, се взираше в стъкларията безутешно.
	— Как върви, Хюбърт — попита Влаго. — Парите продължават ли да се движат по разписание?
	— Какво? О, да, чудесно. Чудесно, чудесно — отвърна Хюбърт и за малко да се изтърси с все стълбата, докато припряно слизаше от нея. Той огледа Прелест Дивна с изражение на смътна паника.
	— Хюбърт, това е Прелест Дивна Добродуш — каза Влаго, преди домакинът им да хукне да се спасява. — Тя е моя годеница. Тя е жена — допълни той, като прецени смутения поглед отсреща.
	Прелест Дивна протегна ръка и каза:
	— Здравей, Хюбърт.
	Хюбърт се втренчи в нея.
	— Всичко е наред, Хюбърт, можеш да й стиснеш ръката — увери го Влаго. — Хюбърт е икономист. Това е същото като алхимик, но не толкова разрушително.
	— Значи си запознат със законите на паричния поток, Хюбърт? — попита Прелест Дивна и разтърси отпуснатата му ръка.
	Накрая Хюбърт изглежда си възвърна дар слово.
	— Заварих хиляда деветдесет и седем съединения — каза той. — И издухах Закона за намаляващите обороти.
	— Сигурна съм, че никой друг преди теб не е съумял да го постигне — коментира тя.
	Хюбърт се оживи. Значи не било толкова трудно!
	— Ние тук не правим нищо нередно, да знаете! — увери я той.
	— Убедена съм, че е така — отвърна Прелест Дивна и опита да си измъкне ръката.
	— Обаче можем да проследим всеки долар в града. Възможностите са безкрайни! Но, но, но, ъм, ние, разбира се, по никакъв начин не нарушаваме естествения ред!
	— Това е чудесно, Хюбърт — каза тя и задърпа по-силно.
	— Естествено, има още неща за доизпипване. Но ние много се стараем! Не е като нещо ужасно да се е случило, само защото ние тук сме отворили някой клапан, нищо подобно!
	— Колко вълнуващо! — Прелест Дивна подпря свободната си ръка на рамото на Хюбърт и накрая успя да се измъкне от неговата мъртва хватка.
	— Ние ще тръгваме, Хюбърт — обади се Влаго. — Продължавай все така. Гордея се с постиженията ти.
	— Наистина ли? — искрено се учуди Хюбърт. — Г-н Козмо смята, че съм луд и искаше леличка да изхвърли Глупър на боклука!
	— Типично назадничаво, старомодно мислене — отвърна Влаго. — Та ние живеем във века на Аншоата. Бъдещето принадлежи на хората като теб, които знаят кое как се случва.
	— Така ли? — попита отново Хюбърт.
	— Запомни ми думите — увери го Влаго и бързичко поведе Прелест Дивна към изхода.
	След като си бяха тръгнали, Хюбърт подуши дланта си и потръпна.
	— Приятни хора, не мислиш ли?
	— Нешъмнено, гошподарю.
	Хюбърт вдигна поглед към блещукащите, ромолящи тръби на Глупър, чинно отразяващи чрез своите потоци приливите и отливите на парите в града. Само един добре премерен удар можеше да разтърси целия свят.
	Беше непоносима отговорност.
	Игор се присъедини към него. Тишината беше нарушавана само от плацикането на икономиката.
	— Какво ще правя сега, Игор? — попита Хюбърт.
	— У дома имахме една пошловица — отвърна Игор.
	— Едно какво?
	— Пошловица. „Ако не ишкаш да ши имаш чудовище, не дърпай шалтера“.
	— Игор, според теб аз луд ли съм?
	— Много велики мъже, ша били шчитани луди, г-н Хюбърт. Дори доктор Ханш Подем ше опитваха да го ижкарат умопобъркан. Но питам ви аж, би ли могъл луд човек да ижобрети революционния екштрактор жа живи можъци?


	— Хюбърт напълно ли е… нормален? — попита Прелест Дивна, докато се изкачваха по мраморните стълби към апартамента на Влаго.
	— Ако питаш вманиачените по работата си хора, които не подават нос навън, съвсем си е нормален, даже — отвърна Влаго.
	— Държа се сякаш не е виждал жена преди!
	— Просто не е свикнал да си има работа с неща, за които никой не предоставя указанията за ползване — обясни Влаго.
	— Ха! — възкликна Прелест Дивна. — Типично по мъжки.
	Изкарва миниатюрна заплата, работейки за големи, помисли си Влаго. Търпи нагли графити и строшени витрини заради големите. Запилява се насред пущинака и спори с влиятелни хора. Всичко заради големите. Да е чула дори дума по въпроса от мен? Не. Защото Влаго се беше запознал с указанията.
	Бяха стигнали неговия етаж. Прелест Дивна подуши въздуха.
	— Усещаш ли? Не е ли божествен този аромат? — попита тя. — Такава миризма може да превърне и заек в хищник.
	— Агнешка главичка — каза Влаго безрадостно.
	— Само за бульона — успокои го Прелест Дивна. — Всички меки, пихтиести части се отстраняват предварително. Няма страшно. Ти сигурно се мусиш, заради онзи стар виц.
	— Какъв стар виц?
	— Е как! Отива едно момче при месаря и казва: „Мама каза да ми дадеш една агнешка главичка, ама й остави и очите, че да ни изгледа до края на седмицата“. Е, хайде де, не схващаш ли? Използват „гледам“ с двоен смисъл — като „виждам“ и като „грижа се за“…
	— Просто си мисля, че не е честно спрямо овцете, това е!
	— Виж ти. Значи нямаш проблем да ядеш едри сочни животински мръвки, стига да не е очевидно от коя част на животното произхождат, но смяташ, че не е честно да се ядат останалите части? Да не си мислиш, че ако изхвърлиш главата тя ще си помисли: „Е, поне на мен ми се размина“? Ако се замислиш, колкото повече изяждаме от едно животно, толкова по-голяма услуга правим на вида като цяло, защото толкова по-малко от тях се налага да умират.
	Влаго бутна двойните врати навътре и отново го налегна усещането за нередност.
	Този път то се дължеше на отсъствието на Г-н Каприз. Обикновено той се излежаваше в панера си, готов да посрещне Влаго шумно и лигаво. Но сега панерът беше празен.
	Освен това стаята изглеждаше някак по-широка, понеже и Гладис не се виждаше никъде. На пода лежеше малък син нашийник. Въздухът беше изпълнен с миризма на варено месо.
	Влаго се втурна по прохода към кухнята, където завари Гладис, изправила внушителната си снага до печката и съсредоточила поглед върху потракващия капак на огромен казан. Мътна пяна се процеждаше изпод капака и капеше върху печката.
	Гладис се извърна, когато забеляза Влаго.
	— Приготвям Ви Вечерята, Г-н Мустак.
	Мрачните пипала на предчувствието заиграха параноичен танц в ума на Влаго.
	— Ако обичаш, остави черпака и се отдалечи от печката — каза й Прелест Дивна. Влаго не беше усетил, кога тя се беше озовала до него.
	— Готвя Вечерята На Г-н Мустак — отвърна Гладис с тон, в който се долавяше непокорна нотка. На Влаго му се струваше, че мехурчетата на мръсната пяна набъбват.
	— Да, и изглежда е почти готова — продължи Прелест Дивна. — Затова Бих Искала Да Й Хвърля Един Поглед, Гладис.
	Последва тишина.
	— Гладис?
	В едно непрекъснато движение големът остави черпака и отстъпи — половин тон жива глина, движеща се леко и безшумно като дим.
	Прелест Дивна внимателно повдигна капака и потопи черпака в кипящото съдържание на казана.
	Влаго усети, че нещо го драска по ботуша. Погледна надолу и срещна загрижения поглед на Г-н Каприз. После вдигна очи към обекта, който в момента изплуваше от бульона, и осъзна, че поне тридесет секунди не си е поемал дъх.
	В този момент в кухнята се втурна Пеги.
	— О, ето те къде си, немирник такъв! — извика тя и вдигна малкото куче. — Можете ли да си представите, измъкнал се и слязъл чак до хладилното помещение!
	Тя огледа обстановката, като отмяташе косата от челото си.
	— Гладис, нали ти казах да махнеш тенджерата от огъня, когато почне да ври!
	Влаго върна поглед върху черпака и сред внезапно обзелото го облекчение осъзна, че няколко отделни необичайни факта се борят да привлекат вниманието му.
	Заемам тази служба само от седмица. Човекът, от когото буквално завися, избяга от тук с крясъци. Ще бъде разобличен като престъпник. Това е агнешка главичка…
	И, благодарение на съобразителния Еймсбъри, очите й бяха прикрити с тъмни очила.


>	Глава 9
#	Гепи се бори със зъбите си — Теологични размисли — На това му се казва забавление — Вълшебната играчка на Г-н Каприз — Дневниците на сър Джошуа — Навлизане в банкерството… с взлом — Полицейски умове — Какво за златото? — Гепи загрява — Професор Угоен се завръща, уви — Влаго си брои благословиите — Върколакът е разкрит — Сплот: отразява се чудесно — Време за молитви

	— Извинете ме, преподобни, но е време да затваряме — гласът на мадам Хаузър наруши съня на Гепи. — Сутрин отваряме в девет — добави тя с неприкрита надежда.
	Гепи отвори очи. Топлата зала и равномерното тиктакане на стенния часовник го бяха приспали. Мадам Хаузър стоеше пред него, но не великолепно гола и розова, както в съня, който беше прекъснала, а облечена в семпло кафяво палто и с неподходяща шапка с пера.
	Внезапно разбуден, Гепи зарови в джобовете си за ченетата. Не смееше да ги оставя да се ширят в устата му, когато е заспал. Обзет от непривично смущение, той се извърна, докато се бореше да ги вкара в устата си, а после и да ги вкара в правилното положение. В отчаянието си, той ги измъкна и няколко пъти яростно ги удари в подлакътника на стола, за да пречупи ината им, преди отново да ги натика в устата си.
	— Ушжг! — каза Гепи и сам се зашлеви през лицето. — Благодаря ви, мадам — успя да произнесе накрая, като попиваше устата си с кърпичка. — Съжалявам, че станахте свидетел на тази гледка, зжаклевам се, собствените ми зъби ще ме превърнат в мъченик.
	— Не исках да ви безпокоя — продължи мадам Хаузър, чието ужасено изражение вече избледняваше. — Предположих, че имате нужда от сън.
	— Не сън, мадам, а съзерцание — поправи я Гепи и се изправи. — Бях се отдал на размисли за пропадането на неправдата и възхода на божественото. Понеже не е ли писано, че последните ще станат първи, а първите последни?
	— Да знаете, мен това винаги малко ме е притеснявало — призна си мадам Хаузър. — Така де, какво ще стане с хората, които не са точно първи, ама и не са съвсем последни. Нали се сещате… тези, дето правят каквото могат, но се движат някъде по средата.
	Тя се запъти към вратата, с което му подсказа, че трябва да я последва, макар и не толкова деликатно, колкото й се искаше.
	— Действително, Бърнис, каква главоблъсканица — Гепи тръгна след нея. — Светите текстове не споменават нищо по въпроса, но аз съм убеден, че…
	Гепи сбърчи чело. Рядко го бяха вълнували религиозни въпроси, а този беше особено заплетен. Той обаче бързо съобрази как да продължи, сякаш цял живот само това беше правил.
	— Мисля, че те ще продължат да се движат все така по средата, но вероятно в противоположната посока!
	— Ще тръгнат назад към последните? — притесни се тя.
	— Да, скъпа моя, но припомнете си че тогава те ще са станали първи.
	— Ама, разбира се, не ми беше хрумвало. Това май е единственият начин да се подредят нещата, освен ако първоначалните Първи не решат да изчакат Последните да ги настигнат.
	— Това вече би било истинско чудо — съгласи се Гепи, докато тя заключваше вратата.
	Вечерният въздух беше остър и неприятен. След уюта на вестникарския архив идеята за поредна нощ, прекарана в долнопробния мотел на Маймунската улица, изглеждаше двойно по-отблъскваща. В момента Гепи се нуждаеше от свое лично чудо и му се струваше, че то, като че ли вече се оформя.
	— Преподобни, предполагам не ви е лесно да си намирате подслон — каза мадам Хаузър.
	Гепи не успяваше да различи изражението й в сумрака.
	— О, но аз имам вяра, сжзестро — каза той. — Ако Ом не ни навести лично, той изсжпраща… Арргх!
	Точно сега ли! Една пружина се беше изплъзнала! Това беше живо наказило!
	Но колкото и да беше болезнено, това можеше да се окаже в негова полза. Защото мадам Хаузър внезапно беше придобила изражението на жена, решена да извърши добро дело, каквото ще да става. Обаче как само болеше; беше изплющяла право през езика му.
	Зад тях някой се обади.
	— Извинете, не можах да не забележа… Вие сте г-н Гепи, нали не греша?
	Вбесен от непоносимата болка, Гепи се извъртя, готов да сее смърт, но мадам Хаузър го изпревари.
	— Преподобният Гепи, ако обичате, благодаря.
	Юмруците на „Препедобния“ се отпуснаха.
	— Да, азж сшъм — изломоти той и срещна погледа на блед младеж в старомодна чиновническа униформа.
	— Казвам се Ейдотук — каза младежът. — Ако вие действително сте Гепи, познавам един заможен човек, който много би искал да ви види. Току виж ви излязъл късметът днес.
	— Тъй ли било? Ако този заможен господин сше казжва Косзмо, азж също много бих искал да го видя. Току виж и двамата излезем късжшметлии днес.


	— Не ми казвай, че не се изплаши, поне за момент — подхвърли Влаго, когато двамата вече се бяха разположили във всекидневната с красивия мраморен под. По-точно Прелест Дивна се беше разположила. Влаго претърсваше.
	— Нямам представа за какво говориш — отрече тя, а той отвори пореден скрин.
	— Големите не са създадени, за да бъдат свободни и често не знаят как да… реагират.
	— Но се учат. Тя никога не би наранила кучето — заяви Прелест Дивна, като го гледаше как се щура наоколо.
	— Не отричай, че същата мисъл ти хрумна и на теб. Много добре те чух как й каза, там какво беше: „Остави черпака и бавно отстъпи назад“ — Влаго дръпна някакво чекмедже.
	— Търсиш ли нещо?
	— Банкови ключове. Връзката трябва да е тук някъде.
	Тя се изправи и се включи в търсенето. В противен случай трябваше да продължат да спорят за Гладис. Освен това апартаментът имаше огромно количество шкафове и чекмеджета, а те трябваше да правят нещо докато вечерята им стане готова.
	— Този ключ за къде е? — попита Прелест Дивна само след секунди.
	Влаго се обърна към нея. Тя държеше ключодържател с единствен сребрист ключ.
	— Не, трябва да са цяла връзка. А този къде го намери?
	Тя посочи голямото бюро.
	— Просто докоснах тук отстрани и… Хм, този път не се получи…
	На Влаго му отне повече от минута да намери скрития механизъм, който отваряше малкото чекмедже. Когато беше затворено, то се сливаше напълно с дървената плоскост.
	— Трябва да е за нещо важно — каза той и се запъти към друго бюро. — Може би останалите ключове са прибрани отделно. Виж дали ще откриеш какво отключва. Тук съм като на хотел. Не знам какво има и в половината от всички тези чекмеджета.
	Влаго се беше заел да претърсва съдържанието на другото бюро, когато чу зад гърба си прещракване и изскърцване. Прелест Дивна се обади с равен глас.
	— Нали беше казал, че сър Джошуа имал навик да забавлява млади дами тук?
	— Така излиза, да. Защо?
	— Ами, ето на това му викам аз забавление.
	Влаго се обърна. Вратата на солиден скрин зееше отворена.
	— О, не — успя да каже той. — Какво е всичко това?
	— Шегуваш ли се?
	— Да, добре де, ясно какво е. Просто… всичко е толкова… черно.
	— И кожено — допълни Прелест Дивна. — И отчасти гумено.
	Те се приближиха до новооткрития музей на изобретателната еротика. Част от предметите, освободени от отворената врата, се разгъваха, плъзгаха, а в някои случаи и подскачаха по пода.
	— Това например… — Влаго смушка с пръст един артефакт, които издаде остър скърцащ звук. — Да, това е гумено. Определено е гумено.
	— Това обаче изглежда напълно безформено — посочи нещо друго Прелест Дивна. — Въображението на стареца трябва да се е изчерпило.
	— По-скоро въображението му е изчерпило всяка възможна идея. Мисля, че е бил на осемдесет, когато е починал — коментира Влаго.
	Дълбоко в натрупаната камара пластовете се разместиха, изгубили баланс, и на пода се изсипа пореден кожено-гумен поток.
	— Браво на него — каза Прелест Дивна. — Отзад се виждат и два рафта с книги — продължи тя, докато проучваше дълбините на скрина. — Ето там, точно зад това интересно седло и камшиците. Четиво преди сън?
	— Не ми се вярва — отвърна Влаго, като изтегли една подвързана с кожа книга и я разгърна на случайна страница. — Изглежда това са дневниците му. Писани години наред. Леле боже, десетилетия наред!
	— Хайде да ги публикуваме. Ще ни донесат цяло състояние — предложи Прелест Дивна и срита камарата. — Естествено с голи корици.
	— Не, не ме разбираш. Тук може би се споменава нещо за г-н Непреклон! Той крие нещо… — Влаго прокара пръст по гръбчетата на дневниците. — Да видим. Той е на четиридесет и седем*, пристигнал е тук, когато е бил на тринадесет, а няколко месеца по-късно някакви хора дошли да го търсят. Старият Охол никак не ги харесал… А, ето тук трябва да пише нещо. Времето приблизително съвпада.
	[* Въпреки че на няколко места в текста се казва, че Непреклон се е появил в банката, когато е бил на 13 години и оттогава са минали 39 години, тук възрастта му е определена на 47 години. За това явно несъответствие не е дадено обяснение. Запазила съм го, както е в оригиналния текст. — Бел.прев.]
	Влаго издърпа още два тома от редицата.
	— А тези какви са и защо подрънкват? — попита Прелест Дивна и вдигна двойка странни на вид устройства.
	— Аз откъде да знам.
	— Нали си мъж.
	— Е, и какво от това? Не си падам по тези неща.
	— Мисля си, че това е малко като с хряна — сподели Прелест Дивна замислено.
	— Моля?
	— Ами… хрянът върви с телешко, така че човек си слага по малко в сандвича. Обаче един ден една лъжичка просто вече не го задоволява…
	— Така да се каже — вметна Влаго, заслушан в обяснението с интерес.
	— … така че човек си слага две, скоро след това почва да слага три, докато в сандвича му вече има повече хрян, отколкото телешко. А един ден телешкото изобщо изпада и човек яде само хрян, но изобщо не забелязва.
	— Не мисля, че това е точната метафора в случая — каза Влаго. — Защото аз например съм те виждал да си правиш сандвичи с хрян.
	— И така да е, метафората си е добра — приключи темата Прелест Дивна. После се протегна и вдигна нещо от пода. — Мисля, че това са ключовете, които търсиш. Ако имаме късмет, никога няма да разберем как са се оказали тук вътре.
	Влаго взе връзката. Ключодържателят беше тежък и съдържаше различни по размер ключове.
	— А какво ще правим с всичко това? — попита тя и отново срита камарата. Тя потрепери и някъде във вътрешността й нещо изписука.
	— Да приберем всичко обратно? — предложи Влаго несигурно.
	Купчината бездушни залъгалки имаше мрачен, враждебен вид. Приличаше на някакво чудовище, безцеремонно извлечено на бял свят от мрака на морската бездна.
	— Опасявам се, че ще ми дойде твърде много — отвърна Прелест Дивна. — Хайде просто да оставим вратата на скрина отворена, така че камарата да пропълзи обратно сама. Хей!
	Последното беше отправено към Г-н Каприз, който тъкмо тогава се измъкна от стаята понесъл нещо в уста.
	— Кажи ми че това беше просто стар гумен кокал — бързо каза тя. — Моля те!
	— Н-не — Влаго поклати глава. — Мисля, че това не би било правилното описание. Мисля, че беше… беше… беше нещо различно от стар гумен кокал. Точно така.


	— Да, ама виж сега — настояваше Хюбърт, — нали щяхме да знаем, ако някой беше откраднал златото? Такова нещо би се разчуло! Почти съм убеден че проблемът е в пресечния мултиклапан, точно тук.
	Той почука тънка стъклена тръбичка.
	— Не мишля, че Глупър е шгрешил, шър — отвърна Игор унило.
	— Игор, осъзнаваш ли, че ако Глупър е прав, това означава, че в трезора ни на практика не е останало никакво злато?
	— Вярвам, че Глупър не е допушнал грешка, шър.
	Игор извади един долар от джоба си и отиде до кладенеца.
	— Бъдете така добър да наблюдавате режервоара „Ижгубени пари“ — каза той и пусна монетата в тъмните води. Тя проблесна за момент и после потъна, изгубена за човечеството.
	В единия ъгъл на сложната стъклена структура, едно малко синьо мехурче се надигна, залюля се насам-натам докато си издигаше, и накрая се пукна на повърхността на водата с тихо „глуп“.
	— Олеле — каза Хюбърт.


	Законите на сатирата изискват, когато двама души се хранят на маса за двадесет, те да седната в двата й срещуположни края. Влаго и Прелест Дивна решиха да не робуват на тези закони и вместо това и двамата се настаниха в единия край на масата. Гладис стоеше в другия край с кърпа, преметната през едната ръка, и с мътен блясък в горящите си очи.
	Овчият череп никак не помагаше на Влаго да се разведри. Пеги беше сложила главичката на поднос и беше подредила около нея цветя, но тъмните очила му лазеха по нервите.
	— Ъм, големите добър слух ли имат? — попита той.
	— Отличен — увери го тя. — Виж, няма нужда да се тревожиш. Имам план.
	— О, чудесно.
	— Сериозно говоря. Утре двете с нея ще се поразходим.
	— А не можеш ли просто… — Влаго се поколеба и после изрече полугласно — да промениш думите в главата й?
	— Тя е свободен голем! — сопна му се Прелест Дивна. — На теб как би ти харесало да ти ровичкат в главата?
	Влаго си припомни случая с Бухльо и ряпата.
	— Никак — призна той.
	— Когато си имаш работа със свободни големи, трябва да се опиташ да ги убедиш в своята гледна точка. Мисля, че ще успея.
	— Мислех, че утре ще си заета да посрещаш новите си златни големи.
	— Надявам се.
	— Ще бъде натоварен ден. Аз ще печатам книжни пари, ти ще разхождащ златни грамади по улиците.
	— Не можехме да ги оставим под земята. Пък и може изобщо да не са златни. Утре сутрин пак ще посетя професор Угоен.
	— Заедно ще го посетим!
	Тя потупа ръката му.
	— Както и да е. Има и по-лоши неща от златни големи.
	— Аз не се сещам нито едно — отвърна Влаго. По-късно дълбоко се разкайваше за този отговор. — Искам да накарам хората да спрат да мислят за злато…
	Той млъкна внезапно и се втренчи в агнешката главичка, която му отвърна със спокоен, мистичен поглед. Влаго не можеше да се отърве от идеята, че й липсва само саксофон и малка черна барета.
	— Някой със сигурност е проверил в трезора — каза той накрая.
	— Кой да е проверил? — не разбра Прелест Дивна.
	— Защото той точно там би отишъл. Единственото нещо, на което може да се разчита, нали така? Солидната основа на реалната стойност.
	— Кой къде би отишъл?
	— Г-н Непреклон е в трезора със златото! — заяви Влаго и се изправи толкова бързо, че столът му се прекатури зад него. — Той разполага с всички ключове!
	— Моля? За човека дето откачил, след като направил една дребна грешка ли говориш?
	— Точно за него. Той има Минало.
	— Аха, от този тип, дето просто си проси главното „М“?
	— Именно. Хайде, трябва да слезем там!
	— Мислех, че ще прекараме една романтична вечер.
	— Разбира се! Веднага след като го извадим от там!


	Единственият звук, който се разнасяше в помещенията на трезора беше нетърпеливото троп-троп-тропкане от крака на Прелест Дивна. То наистина дразнеше Влаго, докато той оглеждаше входа към златния резерв на светлината от сребърните свещи, които до преди малко бяха украсявали масата им.
	— Искрено се надявам, Еймсбъри да запази бульона топъл — вметна тя.
	Троп-троп-троп-троп.
	— Виж сега, първо, за да отвориш такъв сейф трябва да си най-малко Факир Безподобен и второ, тези шперцове просто няма да свършат работа.
	— Ами тогава да вървим да намерим тоя Г-н Безподобен. Той сигурно ще има по-добри шперцове.
	Троп-троп-троп-троп.
	— Няма как да стане, понеже, трето, такъв човек едва ли съществува, четвърто, вратата е заключена отвътре и мисля, че той е оставил ключа в ключалката, което обяснява защо никой от моите не пасва — Влаго размаха наскоро открития ключодържател. — Пето, опитвам се да завъртя неговия ключ отвън с пинцета, което е изпитан стар номер, но сега, явно, не се получава.
	— Хубаво. Може ли вече да се връщаме горе?
	Троп-троп-троп-троп.
	Влаго отново надникна през малката шпионка на вратата. Отвътре тя беше прикрита с тежка плочка, но около краищата й се долавяше светлина, макар и съвсем слабо. Вътре имаше запалена лампа. Това което липсваше в трезора, поне доколкото Влаго знаеше, беше каквото и да било вентилация. Явно е бил построен преди концепцията за дишането да е била окончателно възприета. Това беше една изкуствена пещера, предназначена да съхранява нещо, което изобщо не се нуждае от чист въздух. Златото не може да се задуши.
	— Не мисля, че ще можем — отвърна Влаго. — Понеже, шесто, на него скоро ще му свърши въздухът. Може даже вече да е мъртъв!
	— Е, ако така и така е мъртъв, не може ли да почака до утре? Тук е адски студено.
	Троп-троп-троп-троп.
	Влаго огледа тавана. Състоеше се от древни дъбови греди, стегнати с железни ремъци. Той беше съвсем наясно какво се случва с дъбовите греди след време. Стават по-яки от стомана. Острието на брадвата се затъпява без да ги нарани, а чукът отскача право в лицето на нещастника, който го размахва.
	— Не може ли охраната да помогне? — предложи Прелест Дивна.
	— Съмнявам се — отвърна Влаго. — Пък и не ми се ще да ги насърчавам да си прекарват нощите като търсят начини за проникване в трезора.
	— Но те повечето са на служба в градската стража, нали?
	— Е и? Когато човек се е запътил към светлото бъдеще с толкова злато, колкото може да носи, той не отделя кой знае колко време да се тревожи за досегашната си работа. Аз съм престъпник. Вярвай ми, знам какво говоря.
	Той се запъти към стълбите, като тихо броеше крачките си.
	— Сега пък какво правиш?
	— Опитвам се да преценя коя част от банката се намира директно върху златния резерв — отвърна Влаго. — Обаче знаеш ли какво? Мисля, че вече знам. Мисля, че стаята със златото лежи точно под бюрото му.
	Пламъкът на лампата беше съвсем слаб и от него се издигаше струйка мазен дим, който бързо се слягаше по чувалите, сред които г-н Непреклон лежеше свит на кълбо.
	Над него се дочу звук и гласове, приглушени от древния таван. Някой каза:
	— Не мога дори да го помръдна. Добре, Гладис, опитай ти.
	— Не Съм Сигурна, Че Такива Действия Са Присъщи На Една Дама — изръмжа втори глас.
	— О, да. Води се разместване на мебелите — отвърна глас, който явно беше женски.
	— Много Добре. Ще Го Повдигна И Ще Обера Праха Под Него.
	Чу се гръмовен звук от дърво, стържещо о дърво и върху струпаните кюлчета се посипа прах.
	— Наистина Е Много Прашно. Ще Донеса Метла.
	— Всъщност, Гладис, сега искам да вдигнеш и пода, моля — обади се пак първият глас.
	— И Под Него Ли Е Прашно?
	— Убеден съм.
	— Добре Тогава.
	Последваха няколко удара, от които гредите заскърцаха, а после пак се чу ръмжащият глас.
	— В Книгата На Лейди Трезве За Управление На Домакинството Не Се Казва Нищо За Чистене На Праха Под Пода!
	— Гладис, там долу може би умира човек!
	— Разбирам. Това Би Било Крайно Нехигиенично — гредите се разтресоха под поредния удар. — Лейди Трезве Казва, Че Всяко Тяло, Открито В Къщата По Време На Парти, Трябва Да Бъде Изхвърлено Дискретно, За Да Се Избегне Възможен Скандал.
	Още три удара и една греда се разцепи.
	— Лейди Трезве Казва, Че Стражниците Са Грубияни И Никога Не Си Изтриват Ботушите.
	Още една греда се пропука и отгоре проникна светлина. В процепа се появи ръка, голяма като лопата, сграбчи един от железните ремъци и го скъса.
	Влаго надникна в мрака, от който се издигаше дим и обгръщаше главата му.
	— Виждам го, долу е! Богове, как само мирише тук!
	Прелест Дивна надникна над рамото му.
	— Жив ли е?
	— Надявам се — Влаго се спусна между натрошените греди и скочи върху кюлчетата. Малко след това извика: — Има пулс. И в ключалката наистина има ключ. Слезте тук долу да ми помогнете.
	— Ъм, имаме си компания — отвърна Прелест Дивна.
	Срещу осветения отвор на тавана се бяха очертали две глави с нахлупени шлемове. По дяволите! Да се наемат полицаи за охрана на банката не беше лоша идея, но те никога не преставаха да мислят като полицаи, дори в свободното си време, и бяха готови веднага да си извадят погрешните заключения, само защото го бяха заварили в разбит банков трезор посред нощ. Мозъкът му веднага изтика на преден план думите: „Вижте, мога да обясня“, но той успя да прехапе език преди да ги изрече. Все пак, това си беше неговата банка.
	— Вие пък какво искате? — сопна им се вместо това.
	Въпросът действително беше достатъчно неочакван, за да ги обърка, но един от тях запази достатъчно присъствие на духа, за да попита:
	— Сър, това вашият банков трезор ли е?
	— Аз съм заместник председателят, идиот такъв! А тук долу има ранен човек!
	— Да не е паднал вътре, докато разбивахте трезора?
	Богове, родените ченгета нямат никакво въображение. Мисълта им неотклонно дълбае в единствената им известна посока с тъпо упорство. Полицаите виждат престъпления навсякъде.
	— Вижте, г-н офицер, вие сте стражник, нали така?
	— Полицай Хек, сър.
	— Вижте, полицай, не може ли първо да изведем колегата ми на въздух? Той се задушава. Аз ще отключа вратата тук долу.
	Хек кимна на другия пазач, който се затича към стълбите.
	— Щом имате ключ, сър, защо ви трябваше да разбивате трезора?
	— За да го изведа от тук, разбира се!
	— А как…
	— Всичко е съвсем просто — прекъсна го Влаго. — Веднага щом ме измъкнете от тук, хубавичко ще се посмеем на цялата работа.
	— Нямам търпение, сър — увери го Хек. — Никога не отказвам да се посмея.


	Да разговаряш със стражата беше като да стоиш върху свлачище. Ако си достатъчно чевръст може да успееш да се задържиш прав, но не можеш да го направляваш, нито да го спреш и е очевидно, че няма да се размине без гюрултия.
	Срещу Влаго вече не седеше полица Хек. Престана да бъде полицай Хек, веднага щом полицай Хек откри, че Магистърът на монетния двор има в джобовете си шперцове и метален бокс. Тогава той прехвърли топката на сержант Детритус.
	Влаго знаеше, че на теория шперцовете не са незаконни. Притежанието им беше приемливо. Притежанието им, когато бъдеш заварен в чужда къща, не беше приемливо. Притежанието им, когато бъдеш заварен в разбит банков трезор, беше дотолкова неприемливо, че човек почти можеше да усети неодобрителния поглед на Вселената.
	Диалогът със сержант Детритус вървеше малко по-добре, но и той взе да губи нишката на разговора, когато стана ясно, че Влаго съвсем законно притежава ключовете от трезора, който беше разбил. Тролът реши, че това е престъпление само по себе си и известно време умува, дали да не го арестува по обвинение в: „Губене времето на Стражата, поради ненужен взлом“*. Той не разбираше как така някой може да си купи шперцове, само за да поддържат самочувствието му. Троловете не изпитват нужда да доказват мъжеството си, точно както една локва не изпитва нужда да доказва, че е мокра. Детритус, също така, се затрудняваше да проумее логиката и действията на полумъртвия г-н Непреклон. Троловете не губят разсъдъка си. Само понякога го избутват встрани, за да отстъпи място на гнева. Накрая сержантът се отказа и на негово място седна капитан Керът.
	[* „Губене времето на Стражата“ е престъпление, извършвано от граждани, открили начини да губят въпросното време, каквито все още не са хрумнали на самата Стража.]
	Влаго го беше срещал и преди. Той беше едър, миришеше на сапун и обичайното му изражение беше същинска синеока невинност. Влаго не успяваше да надникне зад тази приветлива фасада. Той успяваше да прецени повечето хора само с поглед, но капитанът се явяваше затворена книга в заключен сандък. И винаги беше любезен, по онзи най-досаден полицейски маниер.
	Ето и сега капитанът любезно поздрави Влаго, докато се настаняваше срещу него в малкия офис, който временно беше придобил ролята на стая за разпити.
	— Като начало, бих искал да ви попитам за тримата мъже в избата. И голямото стъклено… нещо.
	— Г-н Хюбърт Смут и помощниците му изучават икономическата система на града. Те нямат нищо общо с настоящата ситуация. Всъщност, като се замисля, то и аз нямам нищо общо. Просто защото, на практика, няма никаква ситуация. Вече обясних всичко на сержанта.
	— Сержант Детритус смята, че сте твърде хитър, г-н Мустак — каза капитан Керът и отвори бележника си.
	— Е, той вероятно така мисли за повечето хора, нали?
	Изражението на Керът остана каменно.
	— Бихте ли могъл да обясните защо долу има голем, облечен в рокля, който нарежда на хората ми да си бършат ботушите преди да влязат? — продължи капитанът.
	— Не и без да прозвуча като пълен лунатик. А и то какво общо има?
	— Не знам, сър. Надявам се да установя. Коя е лейди Диърдри Трезве?
	— Дама, която пише доста старомодни книги по въпросите на етикета и домакинството, предназначени за млади дами, на които им се ще да имат време да се занимават с аранжиране на цветя. Вижте, наистина ли е нужно да уточняваме всичко това?
	— Не знам, сър. Най-искреното ми желание е да оценя ситуацията в нейната пълнота. Можете ли да ми кажете защо из сградата търчи малко куче, захапало нещо, което ще нарека предмет от интимен характер с навиващ се механизъм?
	— Вероятно, защото аз бавно полудявам — отвърна Влаго. — Вижте, единственото, което е от значение тук, е че г-н Непреклон си изпусна нервите и се заключи в трезора. Трябваше да намеря начин да го изкарам от там бързо.
	— Ах, да, златният резерв — каза капитанът. — Нека поговорим за златото.
	— Какво за златото?
	— Надявах се вие да можете да ми кажете, сър. Струва ми се, имахте намерение да го продадете на джуджетата?
	— Какво? Е, да, така казах, но то беше само, за да илюстрирам гледната си точка.
	— Гледна точка — повтори капитанът сериозно и си го записа.
	— Вижте, много добре ви знам как действате — каза Влаго. — Ще ме накарате да продължа да говоря, докато току виж забравя къде се намирам и взема да изтърся нещо глупаво, от което става ясно колко съм виновен.
	— Благодаря ви, сър — отвърна капитан Керът и отгърна нова страница.
	— За какво ми благодарите?
	— Задето ме осведомихте, че имате опит с полицейските разпити, сър.
	„Видя ли сега?“, сопна се Влаго на себе си. Така става, като не си постоянно нащрек. Уменията ти се притъпяват. Дори един полицай може да не надхитри.
	Капитанът вдигна поглед.
	— Трябва да призная г-н Мустак, че част от вашите показания бяха потвърдени от независим свидетел, който не би могъл да ви е съучастник.
	— Говори ли сте с Гладис? — попита Влаго.
	— Коя е Гладис?
	— Тази дето мърмори за мръсните ботуши.
	— Как е възможно голем да бъде женски, сър?
	— А, това го знам. Правилният отговор е: как е възможно голем да бъде мъжки?
	— Действително, сър, интересен въпрос. Това, предполагам, обяснява роклята. От чисто любопитство, сър, колко тежък товар би могъл да носи един голем?
	— Не знам, няколко тона, вероятно. Какво намеквате?
	— Все още не знам, сър — отвърна Керът приветливо. — Командир Ваймс казва, че когато ти попадне чиния объркани спагети, трябва да хванеше единия край и да дърпаш, докато откриеш кюфтенцето. В действителност, вашата версия на събитията съвпада с показанията, предоставени от Г-н Каприз. Разбира се, доколкото той е могъл да схване ситуацията.
	— Разпитали сте кучето!?
	— Все пак, той е председател на банката, сър — отвърна капитанът.
	— Но как разбрахте какво… А, понеже си имате върколак, нали? — ухили се Влаго.
	— Стражата отказва да потвърди този факт, сър.
	— Да знаете, всички са наясно че върколакът е Ноби Нобс.
	— Така ли, сър? Виж ти. Какъвто и да е случаят, важното е, че действията ви тази вечер са изяснени.
	— Добре. Благодаря — Влаго тръгна да се изправя.
	— От друга страна обаче действията ви по-рано тази седмица, не са.
	Влаго се отпусна обратно.
	— Е да, но никой не очаква да ги изяснявам, нали?
	— Би могло да е от полза, сър.
	— Как точно ще ви помогне?
	— Би могло да ни помогне да си изясним защо в трезора не открихме злато, сър. Вярно, това е малка подробност в цялостната картина, но е наистина озадачаваща.
	В този момент някъде наблизо се разнесе ентусиазираният лай на Г-н Каприз…


	Козмо Охол седеше на бюрото си, подпрял пръстите на двете си ръце пред устата и наблюдаваше как Гепи се храни. Повечето хора, ако имаха избор, не биха наблюдавали това зрелище повече от тридесет секунди.
	— Добра ли е супата? — попита Козмо.
	Гепи смъкна купата след продължително финално сърбане.
	— Убиец, ваше благородие — отвърна Гепи.
	Той извади сивкав парцал от джоба си и…
	Ще си извади зъбите, точно тук, на масата, помисли си Козмо. Изумително. О да, и между тях са заседнали парченца морков.
	— Моля, спокойно се погрижете за зъбите си — каза той, докато Гепи вадеше извита вилица от джоба си.
	— Тия зъби ще ми видят сметката, шжър — каза Гепи. — Зжаклевам се, постоянно се опитват.
	Чу се дрънчене на пружини, докато той ръчкаше протезите с вилицата, а после, явно доволен от резултата, ги натика обратно върху сивите си венци и ги намести.
	— Така е по-добре — оповести Гепи.
	— Добре тогава — подхвана Козмо. — Предвид характера на обвиненията, които вие отправихте, а Дръмнот записа и ви предостави за подпис, нека ви попитам — защо не отнесохте тази информация до лорд Ветинари?
	— И друг път съм чувал хора да се измъкват от бесжилото, сър — отвърна Гепи. — Не е трудно, ако разполагаш с нужните средства. Ама никога не се е случвало някой от тях още на следващия ден да си намери тлъста служба. Държавна служба при туй. А ето че сега и банкер го направиха. Някой определено се грижи за него и не ми се вярва да е фея-кръсшжница. Затова ми се сжтори глупаво да се опитвам да говоря с Ветинари. Обаче вие сте друго нещо. Защото сега вашата банка е в неговите ръце, което е срамота. Ей зжатуй, можете да разжчитате на мен, сжър.
	— Срещу известно заплащане, предполагам.
	— Е, да, няма да възжразя срещу малка компенсация.
	— И сте сигурен, че Мустак и Блещук са едно и също лице?
	— По усмивката, сър. Тя не се забравя. Пък и той има тоя талант да говори с хората и да ги убеждава да се съгласяват с него. Малко нещо фокусник си пада, малкият неблагодарник.
	Козмо втренчи поглед в него и после каза:
	— Дай на преподобния петдесет долара, Дръм… Ейдотук и го насочи към приличен хотел. Където гостите имат достъп до баня.
	— Петдесет долара!? — изфуча Гепи.
	— А после се погрижи за новата придобивка, моля.
	— Да, сър. Разбира се.
	Козмо придърпа лист хартия, натопи писалка в мастилницата и започна да пише съсредоточено.
	— Петдесжет долара? — повтори Гепи, възмутен колко е паднала цената на греха.
	Козмо вдигна поглед и се вторачи в мъжа отсреща, сякаш го виждаше за първи път и гледката изобщо не му допадаше.
	— Хм, да. Петдесет долара засега, преподобни — успокои го Козмо. — А ако утре паметта ви е все така свежа, всички ни чака едно по-богато и по-светло бъдеще. Не ми позволявайте да ви задържам.
	Той продължи да пише.
	Ейдотук сграбчи Гепи за ръката и го извлачи от стаята. Но преди това успя да мерне какво точно пише Козмо.
C>
	ВетинариВетинариВетинари ВетинариВетинариВетинари
	ВетинариВетинариВетинари ВетинариВетинариВетинари
	ВетинариВетинариВетинари ВетинариВетинариВетинари
	ВетинариВетинариВетинари ВетинариВетинариВетинари…
C$
	Беше време аз шпагата. Да я вземе, да я предаде, да си прибере парите и да бяга.


	В Отдела за посмъртни комуникации беше тихо. Там никога не се случваше да е особено шумно, макар че когато вселената като цяло притихнеше, винаги се дочуваха пискливи малки гласчета, процеждащи се от Отвъдното.
	Според Селяк, цялата беда беше там, че повечето му предшественици не бяха имали каквито и да било интереси извън поверения им отдел, където социалните умения не бяха от първостепенно значение, и затова, дори след смъртта си, те не съумяваха да се радват на живота. Така че продължаваха да витаят из отдела и нямаха никакво желание да го напуснат. Понякога, когато се усещаха по-силни и се случеше Трупата на Кукличките да поставя нова пиеса, той ги пускаше да излязат и да обогатят декорите.
	Селяк въздъхна. Това беше най-големия недостатък на работата му в ОПК — никога не можеше да претендира, че той именно е шефът. Хората с по-обичайна професия се пенсионираха, връщаха се да навестят доброто старо работно място няколко пъти, докато там все още имаше някой да ги помни, и после се изгубваха в необятното минало.
	Бившите служители тук обаче можеше и никога да не се разкарат…
	Имаше една стара мъдрост: „Старият некромант никога не умира“. Когато я чуеха, хората обикновено реагираха с: „… и?“. И Селяк се виждаше принуден да отговори: „Това е то, опасявам се. Просто старите некроманти не умират.“
	Той тъкмо разтребваше в края на деня, когато Чарли се обади от своя сенчест ъгъл.
	— Някой се задава през портала. Казвам, някой…
	Селяк се извъртя рязко. Магическият кръг беше осветен и една полупрозрачна островърха шапка вече се издигаше от пода.
	— Професор Угоен? — попита Селяк.
	— Точно тъй и нямаме време за губене, младежо — отвърна сянката на Угоен, която все още се издигаше.
	— Но аз ви прогоних! Използвах Деветкратното отричане! То пръждосва всичко!
	— Е, да, ама него аз съм го писал — обясни Угоен самодоволно. — О, спокойно де, аз съм единственият, върху когото не действа. Що за идиот трябва да съм да напише заклинание, дето може да засегне и мен самия, а?
	Селяк размаха треперлив пръст към професора.
	— Оставил сте си таен проход, нали?
	— Естествено. Отличен, при това. Ти не го мисли, и за прохода само аз знам — Угоен вече се носеше над кръга в пълния си ръст. — Обаче хич не се опитвай да го намериш. Какъвто си некадърник, никога няма да откриеш скритите руни.
	Угоен огледа стаята.
	— Онова чудесно девойче не е ли наоколо? — попита той с надежда. — Както и да е. Трябва да ме изведеш от тук, Селяк. Искам да лично да гледам шоуто!
	— Шоу? Какво шоу? — отвърна Селяк, решен да прегледа заклинанието за Деветкратно отричане много, много внимателно.
	— Знам какви големи идват насам.


	Като дете Влаго се молеше всяка вечер, преди лягане. Всички в семейството му бяха активни поклонници на Църквата на обичайния картоф, която избягваше крайностите, типични за Църквата на древния православен картоф. Последователите на обичайния картоф бяха сдържани, предприемчиви и изобретателни, повсеместно ползваха маслени лампи и сами си изработваха мебелите, по което рязко се отличаваха от останалото население на региона, което използваше предимно свещи и седеше върху овцете си.
	Влаго мразеше молитвите. Имаше усещането, че като се моли отваря голям черен портал в пространството, през който всеки момент нещо може да се пресегне и да го сграбчи. Това може би се дължеше на факта, че обичайната молитва включваше израза „ако умра преди да се събудя“, заради който в най-лошия случай Влаго будуваше до сутринта. Освен това, от него се очакваше преди да заспи да си припомни всичко, с което е благословен.
	Сега, докато лежеше в мрака на банката, премръзнал и осезаемо сам, той реши да си провери наличните благословии.
	Имаше здрави зъби и не страдаше от преждевременна загуба на коса. Ето на! Не беше толкова трудно, нали?
	А освен това, не го бяха арестували. Точно. Но пред трезора, многозначително омотан в жълто-черна лента, бяха оставали на пост един трол.
	В трезора нямаше злато. Е, не точно. Имаше около две кила злато, прикриващо камарите оловни кюлчета. Някой доста се беше постарал да ги подреди така. И това беше някаква светлинка в тунела, нали така? Беше останало поне някакво злато. Не е като да нямаше съвсем никакво злато, нали?
	В момента Влаго беше сам, понеже Прелест Дивна щеше да прекара нощта в килия, за нападение на офицер от стражата. Според Влаго това не беше честно. Естествено, в зависимост от настроението на ченгето, почти няма действие, с изключение може би на физическото отсъствие на лицето, което да не може да се интерпретира като нападение. Реално погледнато обаче Прелест Дивна не беше нападнала сержант Детритус. Просто беше опитала да прободе крака му с тока на обувката си, което й докара счупен ток и изкълчен глезен. Капитан Керът обеща това да бъде взето предвид.
	Разнообразни часовници в града отбелязаха четири часа, докато Влаго размишляваше за бъдещето си и най вече опитваше да прецени, колко ли ще е продължително то.
	Какво пък, можеше и да мине леко — само с обесване.
	Трябваше да слезе в трезора още първия ден, повлякъл алхимик и адвокат със себе си! Нима хората никога не правеха инвентаризация на трезорите? Да не би съдържанието им да беше проверявано от дружина веселяци, които само подаваха глава в трезора на друга весела дружина и набързо удостоверяваха, че всичко е налице, за да не закъснеят за обяд? Така де, няма сега да се съмняваме в думата на нашите добри приятели, нали така? Най вече, понеже се надяваме някой ден те да не се усъмнят в нашата дума.
	Може би покойният сър Джошуа беше пръснал всичко по екзотични кожени изделия и млади дами. Колко нощи в обятията на красиви жени може да се купят с торба злато? Старата мъдрост твърди, че послушната жена струва повече от скъпоценни камъни. Следователно, жената, която е обучена да бъде непослушна, трябва да струва къде повече.
	Влаго се изправи в леглото, запали свещ и погледът му попадна върху дневника на сър Джошуа, оставен на нощното шкафче. Преди тридесет и девет години… е, беше извадил подходящия том и след като така или иначе в момента нямаше друго занимание…
	Късметът, който му беше бягал цял ден, се върна. Въпреки че сам не беше сигурен какво търси, той го откри на шестата случайна страница, която прегледа:
C>
	Двойка странни на вид хора дойдоха в банката днес и питаха за момчето Непреклон. Наредих да ги отпратят. Той се справя отлично. Но човек не може да не се чуди, какви ли мъки трябва да е преживял.
C$
	Голяма част от дневника изглежда беше кодирана, но вида на тайните знаци подсказваше, че сър Джошуа е записвал пространно всяка малка подробност от всяка своя любовна афера. Човек не можеше да не се възхити постоянство му. Беше осъзнал какво желае най-силно в живота си и беше впрегнал всички сили да получи, колкото може повече от него. Шапка да му свалиш.
	А какво искаше Влаго от живота? Никога не се беше замислял. В момента най-много му се искаше утрешният ден да не е същият като отминалия.
	Той погледна часовника. Четири и петнадесет и единствените хора, които се мяркат наоколо са пазачите. При главния вход бяха поставили на пост стражници. Той официално не беше арестуван, но всъщност това беше едно от онези цивилизовани споразумения — той не се водеше арестуван, стига да не се опита да се държи като човек, който не е арестуван.
	А, припомни си Влаго, докато си навличаше панталона, ето още една малка благословия: беше присъствал лично, когато Г-н Каприз беше предложил брак на върколака…
	… който в онзи момент едва се крепеше върху една от огромните, украсени урни, които никнеха като отровни гъби в коридорите на банката. Урната се клатушкаше. Същото правеше и ефрейтор Нобс, който освен това се заливаше от смях, докато…
	… гледаше как Г-н Каприз пружинира нагоре-надолу с неугасим ентусиазъм. В устата си той все още държеше новата си играчка, която към онзи момент мистериозно се беше оказала навита. Така благосклонната съдба беше решила, всеки път когато Г-н Каприз подскочи нагоре, инерцията от движението на играчка да превърта малкото куче във въздуха.
	А Влаго си помисли: значи върколакът е женски и носи значка на стражата на каишката си. А аз пък вече съм виждал точно този цвят коса. Ха!
	Веднага след това погледът му се беше върнал на Г-н Каприз, който правеше салто след салто с изражение на абсолютно блаженство…
	… докато накрая капитан Керът го подхвана във въздуха, върколакът избяга и шоуто приключи. Но на Влаго завинаги щеше да му остане споменът. Следващият път, когато се случеше да се размине със сержант Ангуа, щеше да изръмжи тихо, макар че това вероятно можеше да бъде изтълкувано като нападение.
	Вече напълно облечен, Влаго отиде да се поразходи из дългите коридори.
	Стражата беше оставила допълнителни пазачи за през нощта. Капитан Керът съобразяваше бързо. Всички допълнителни стражници бяха тролове. Не беше никак лесно да убедиш един трол да погледне нещата от твоята гледна точка.
	Той усещаше, че го гледат, накъдето и да мръдне. Не бяха оставили пазач пред вратата към подземието, но Влаго бързо посърна, когато приближи ярката светлина, обгръщаща Глупър и видя пазача, застанал пред спасителната задна вратичка.
	Бухльо се беше проснал на матрака си и хъркаше, но без да изпуска четката от ръката си. Влаго му завиждаше.
	Хюбърт и Игор се суетяха около стъклената плетеница, която според Влаго изглеждаше все по-голяма всеки път щом я видеше.
	— Проблем ли има?
	— Проблем? Не. Никакъв проблем! — бързо отвърна Хюбърт. — Всичко е наред! Според вас има ли проблем? Защо смятате, че може да има проблем? Какво ви кара да мислите, че нещо може да не е наред?
	Влаго се прозина.
	— Да имате кафе? Или чай? — попита той.
	— За ваш, г-н Муштак, ще приготвя шплот.
	— Сплот? Истински сплот?
	— Шъвшем, шър — увери го Игор самодоволно.
	— Но тук няма откъде да се купи.
	— Жнам, шър. Вече е обявен ижвън жакона и в родината — информира го Игор, докато ровеше в някаква торба.
	— Извън закона? Обявили са го извън закона? Но той е най-обикновен билков чай! Баба ми ни правеше редовно!
	— Така е, шър, шъвшем традиционно питие — съгласи се Игор. — От него кошмите по гърдите ижбуяват.
	— Да, и баба от това се оплакваше.
	— Това алкохол ли е? — попита Хюбърт нервно.
	— Съвсем не — отвърна Влаго. — Баба ми никога не пипваше алкохол — той се замисли за момент. — Освен може би афтършейв. Не, сплот се вари от дървесна кора.
	— О, звучи приятно — коментира Хюбърт.
	Игор се оттегли сред своята гора от странно на вид оборудване, откъдето се разнесе подрънкване на стъкло. Влаго седна на клатещата се пейка.
	— Как вървят нещата при теб, Хюбърт? — попита той. — Водата все така ли гъргори наоколо според очакванията?
	— Всичко е наред! Всичко! Съвсем наред! Няма абсолютно нищо нередно! — лицето на Хюбърт за момент стана безизразно. Той бързо измъкна малък бележник и се консултира с него. — Как сте вие?
	— Аз? О, чудесно. Само дето в трезора трябва да има десет тона злато, пък никакви не се мяркат.
	Откъм посоката, където беше изчезнал Игор се дочу трясък от счупено стъкло, а Хюбърт впери във Влаго ужасен поглед.
	— Ха? Хахахаха? — каза той. — Ха ха ха ха а ХАХАХА!! __ХА ХА ХА!!! ХА ХА…__
	Игор дотърча толкова бързо, че очертанията му за момент изглеждаха размити, и сграбчи Хюбърт.
	— Проштете, г-н Муштак — вметна Игор през рамо. — Ако някой не го шпре, може да откара така ш чашове.
	Той шамароса Хюбърт два пъти и измъкна някакво бурканче от джоба си.
	— Г-н Хюбърт, колко пръшта виждате?
	Хюбърт бавно фокусира поглед.
	— Тринадесет? — изхъхри той.
	Игор се отпусна и прибра буркана обратно в джоба си.
	— Тъкмо навреме. Много добре, шър.
	— Съжалявам… — подхвана Хюбърт.
	— Не се притеснявай, в момента и аз горе-долу така се чувствам — увери го Влаго.
	— Та… за златото… знае ли се кой го е взел?
	— Не, но трябва да е бил някой вътрешен — отвърна Влаго. — Обаче накрая ще го лепнат на мен, предполагам.
	— Това означава ли, че вече няма да сте ни шеф?
	— Съмнявам се, че ще ми позволят да ръководя банката от Мрънкалника.
	— Разбирам — каза Хюбърт и двамата с Игор се спогледаха. — Ъм… а какво ще стане, ако златото се появи?
	Игор се прокашля шумно.
	— Е, да, но няма как да стане, нали? — отвърна Влаго.
	— Да, ама Игор каза, че когато миналата година пощата изгоря, лично боговете са ви дали парите, за да я построите отново!
	— Хъхъмпф — дочу се откъм Игор.
	— Не вярвам такова нещо да се случи втори път — каза Влаго. — Пък и не мисля, че има бог на банките.
	— Да, но не пречи да се опита, дори и колкото за пред хората — настоя Хюбърт, явно отчаян. — Една молитва няма да навреди.
	— Хъхъмпф! — повтори Игор, този път по-шумно.
	Влаго ги огледа и двамата. Добре, реши накрая той, тук става нещо, но никой няма да ми обясни какво. Да измолиш една камара злато от боговете? Това пък кога се е случвало? Вярно, получи се миналата година, но само защото аз вече знаех къде има заровена камара злато. Боговете помагат на тези, които се грижат за себе си, а, богове, как само се бях погрижил за себе си аз.
	— Смяташ ли че наистина си струва да се опита? — попита Влаго.
	В този момент пред него беше поставено малко, вдигащо пара канче.
	— Вашият шплот — каза Игор. Той не добави: „А сега го изпийте и си вървете“, но беше очевидно, че това има предвид.
	— И ти ли смяташ, че трябва да опитам с молитва, Игор — попита Влаго като следеше лицето му.
	— Не мога да кажа. Мнението на Игорите за молитвите е, че те са просто надежда, изразена ритмично.
	Влаго се наведе към него и прошепна.
	— Игор, като един земляк от Юбервалд на друг, нека ти обърна внимание, че току-що забрави да фъфлиш.
	Физиономията на Игор помръкна още повече.
	— Проштете, шър, жа твърде много неща имам да мишля — оправда се Игор и завъртя очи, сякаш да посочи към нервния Хюбърт.
	— Вината е моя. Аз ви досаждам — каза Влаго и изпи чашата си наведнъж. — Съвсем скоро дхдлдлкп;квйв вбдф;жвжвф;лллжвммк;убвлм бнхгсхбнме…
	Аха, това е то, истински сплот, помисли си Влаго. Съдържаше само билки и естествени съставки. Но беладоната също е билка, а арсеникът е съвсем естествен. Хората твърдяха, че сплот не съдържа алкохол, понеже алкохолът не можеше да оцелее в такава среда. Но чаша сплот беше достатъчна да вдигне мъжете на крака и да им даде сили за работа, когато отвън имаше натрупан два метра сняг и кладенецът беше напълно замръзнал. Сплот прочистваше ума и го караше да препуска. Само дето човешкият език не успяваше да поддържа същото темпо, като препускащия ум.
	Влаго примигна един-два пъти и каза:
	— Унгх…
	Накрая се предаде, сбогува се с нещо като „гнирхс“ и тръгна да излиза от подземието, а светлината на Глупър гонеше сянката му пред него. Троловете го наблюдаваха подозрително, докато се изкачваше по стълбите и влагаше цялото си старание да не позволи на краката си да излетят изпод него.
	Мозъкът му беше под пара, но нямаше нищо за вършене. Не откриваше нищо, в което да се вкопчи и да измъкне някакво решение. След около час провинциалното издание на Таймс щеше да е приключено, а с него и кариерата на Влаго фон Мустак. Банката щеше да бъде обсадена от своите клиенти, което е ужасяващо събитие, а останалите банкери няма и да си помислят да му помагат, нали така, понеже той не спада към тяхната весела дружина.
	Срам, Позор и Г-н Каприз се взираха в лицето му, но само един от тях го облизваше.
	Значи трябва да е успял да се добере до офиса си. Сплот успяваше да освободи ума от всички дребни проблеми, като ги обединяваше в едно общо, голямо предизвикателство да се задържиш целия на една и съща планета. Влаго реши, че е получил достатъчно влажни целувки от малкото куче, вдигна се от коленете си и се добра до стол.
	Така… седенето нямаше да го затрудни. Но умът му не спираше да вилнее.
	Скоро щяха да почнат да пристигат хора в търсене на множество липсващи отговори. Какво да прави, какво да прави? Влаго не си падаше по молитвите, не защото смяташе, че боговете не съществуват, а защото се опасяваше, че може да съществуват. Да видим, на Ядна й беше провървяло с негова помощ. Тъкмо онзи ден той беше забелязал нейния лъскав нов храм, чийто вход вече беше заринат от оброчни бъркалки за фондан, черпаци, гилотини за яйца, масленици за пащърнак и всякакви други безполезни домакински уреди, дарени от благодарни поклонници, прегърнали своя нов живот без заклещени чекмеджета. Ядна изпълняваше молбите на последователите си, защото беше тясно специализирана. Тя дори не се опитваше да пробутва на хората идеята за рай, вечни истини или някакъв вид спасение. Тя просто осигуряваше гладко плъзгане и бърз достъп до вилиците. Ядна нямаше почти никакви поклонници преди Влаго да я избере наслуки, за да я посочи, като една от боговете, отговорни за сполетялото го чудо. Дали тя ще си спомни този негов жест?
	Може би, ако му се намираше злато, заклещено в някое чекмедже. Едва ли щеше да е навита да превръща олово в злато. Но какво пък, човек се обръща към боговете, когато никаква друга надежда не му е останала.
	Той влезе в малката кухня и откачи един черпак. После се върна в офиса и натика черпака в чекмеджето на бюрото, където той моментално се заклещи, което е основно предназначение на черпака като такъв. Разтресете чекмеджета си, това се очакваше. Изглежда на нея й допадаше шума.
	— О, Ядна — започна Влаго и подръпна дръжката на чекмеджето, — аз съм, Влаго фон Мустак, каещият се грешник. Не знам дали ме помниш? Ние всички сме най-обикновени прибори, попаднали на тясно в чекмеджета, които сами сме си избрали, а никой в момента не е по-натясно от мен. Ако би могла да отделиш от скъпоценното си време да ме измъкнеш в този горък час, ще откриеш, че не ми липсва щедрост, когато поставяме статуите на боговете на покрива на пощата, следващия месец. Урните на старата сграда никога не са ми харесвали. При това статуите ще са покрити със злато. Предварително ти благодаря. Амин.
	Той дръпна чекмеджето още веднъж за последно. Черпакът рязко се измъкна, подскочи като риба на сухо и разби една ваза в ъгъла. Влаго реши да приеме това като добър знак. Присъствието на Ядна би трябвало да оставя след себе си миризма на цигарен дим, но Прелест Дивна беше прекарала в тази стая повече от десет минути, така че нямаше полза да души въздуха.
	А сега какво? Боговете помагат на онези, които сами се грижат за себе си, а Влаго винаги разполагаше с един последен изход за краен случай. Мисълта бавно изплува в главата му: импровизирай.


>	Глава 10
#	Въпрос на стил — Председателят джафка — Хари Краля заделя малко средства — Писъците започват — Една целувка, без език — Военен съвет — Влаго поема инициативата — Малко магия, с марки — Възбуждане интереса на професора — Райско видение

	Импровизирай! Нищо друго не ти остава. Помниш ли златистата верига? Това е обратната страна на медала. Използвай уменията си, за да се измъкнеш от проблем, който уменията ти не са достатъчни да решат. Сам си кови късмета. Разиграй истинско шоу. Ако паднеш, нека хората да го запомнят като последния ти полет. Понякога достигаш върха тъкмо преди да излезеш от играта.
	Влаго отиде до гардероба и извади най-хубавия си златен костюм, който носеше само в изключителни случаи. После потърси Гладис и я завари да се взира през прозореца. Наложи се да я повика няколко пъти, преди да му обърне внимание.
	— Те Идват — произнесе тя.
	— Така е — потвърди Влаго. — Затова трябва да изглеждам ослепително. Би ли ми изгладила панталоните, моля?
	Гладис взе панталона безмълвно, вдигна го срещу стената и прокара една огромна длан надолу по плата. Когато ги подаде обратно, ръбът на крачолите беше остър като бръснач. След това тя отново се обърна към прозореца. Влаго също надзърна. Пред банката вече се бяха събрали хора и продължаваха да пристигат карети. Забелязваха се и доста стражници. Ярка светкавица подсказа, че Ото Вик от Таймс документира ситуацията. А ето че вече се формираше и представителна делегация. Всички искаха да са в центъра на събитията. Рано или късно някой щеше да потропа на вратите. О, не, той не можеше да допусне такова нещо.
	Измий се, избръсни се, подрежи немирните косъмчета в носа, почисти си зъбите. Среши си косата, излъскай си ботушите. Нахлупи шапката, слез по стълбите, отключи вратите внимателно, така че щракването на ключалката да не се чуе отвън. Изчакай докато чуеш приближаващи се стъпки…
	Влаго рязко разтвори входните врати.
	— Е, господа?
	Козмо Охол леко се залюля, когато свитият му юмрук не намери по какво да удари, но бързо се съвзе и метна лист хартия в лицето на Влаго.
	— Извънреден одит. Тези господа — той посочи група солидни на вид мъже зад себе си, — са представители на основните гилдии и някои други банки. Това е стандартна процедура и вие не можете да ни попречите. Ще забележите, че сме довели с нас и командира на градската стража Ваймс. Когато установим, че трезорът действително не съдържа злато, ще му наредя да ви арестува по подозрение в кражба.
	Влаго огледа командира. Той не му допадаше и Влаго беше сигурен, че чувствата им са взаимни. Но дори още по-сигурно беше, че Ваймс не търпи с него да се разпореждат личности като Козмо Охол.
	— Уверен съм, че командирът ще постъпи, както намери за добре — отвърна Влаго примирено. — Знаете как да стигнете до трезора. Ще ме прощавате за бъркотията там долу.
	Козмо се извъртя леко назад, за да е сигурен, че тълпата няма да пропусне нито една негова дума.
	— Вие сте крадец, г-н Мустак. Измамник и лъжец и нямате никакъв вкус за облекло.
	— Това беше грубо — отвърна Влаго, докато мъжете минаваха покрай него. — Бих казал, че се обличам доста елегантно.
	Ето че се оказа на стъпалата сам срещу множеството. То все още не беше тълпа, но тази трансформация вероятно беше само въпрос на време.
	— Мога ли да съм полезен на някой друг? — попита той.
	— Ами парите ни? — обади се някой.
	— Какво за тях? — попита Влаго.
	— Във вестника пише, че нямате никакво злато — продължи същия човек.
	Той подаде на Влаго още влажно копие на Таймс. Всъщност, вестникарската публикация беше, като цяло, доста сдържана. Той се беше приготвил за ужасни заглавия, но цялата история беше описана в единствена колона на първа страница. В текста преобладаваха изрази като „доколкото разбираме“, „смятаме, че“ и „Таймс получи информация, че“, към които журналистите прибягват, когато описват факти, свързани с големи суми пари, които не са им съвсем ясни, а и не са сигурни дали не са ги излъгали.
	Влаго вдигна поглед и се намери лице в лице със Захариса Крипслок.
	— Съжалявам — извини се тя. — Обаче тук цяла нощ гъмжеше от стражници и пазачи и времето ни беше ограничено. Честно казано, пристъпът на г-н Непреклон беше достатъчно интригуващ сам по себе си. Всички знаят, че той управлява банката.
	— Председателят управлява банката — поправи я Влаго сухо.
	— Не, Влаго, председателят джафка — отвърна Захариса. — Вижте, не подписахте ли някакви документи, когато поехте длъжността? Разписка или нещо?
	— Възможно е. Имаше цял наръч книжа. Аз просто се подписах, където ми посочиха. Както и Г-н Каприз.
	— Богове, адвокатите здраво ще се посмеят на тази история — каза Захариса и бележникът почти магически се появи в ръката й. — А при това няма нищо забавно*. Той може да попадне в затвор за длъжници!
	[* Особеното на адвокатския хумор е, че изглежда никой друг не схваща какво му е смешното.]
	— Кучкарник — поправи я Влаго. — Той джафка, както споменахте. Но нищо такова няма да се случи.
	Захариса се наведе да потупа Г-н Каприз по главата и замръзна на място.
	— Той какво е захапал в… — подхвана тя.
	— Захариса, може ли да оставим това за по-късно? Моментът наистина не е подходящ. Но се заклевам, в които и да било три божества, на които се кланяте, макар да сте журналистка, че, когато шумотевицата отмине, ще ви дам такава история, че ще ви изкуши да нарушите строгите правила на Таймс да избягва груби теми и двусмислени намеци. Вярвайте ми.
	— Да ама то прилича на… — упорстваше тя.
	— Аха, значи сте наясно какво е и няма нужда да обяснявам — бързо я прекъсна Влаго.
	Той върна вестника на разтревожения клиент, който му го беше подал.
	— Вие сте господин Каспър, нали така? — обърна се към мъжа. — Балансът по сметката, която открихте при нас, е 7.00 АМД, струва ми се?
	За момент човекът беше искрено впечатлен. Влаго наистина имаше талант да помни лица.
	— Обясних ви, че тук не ни пука за златото — обясни той.
	— Да ама… — не отстъпваше човекът. — Ами, що за банка е това, щом някой може просто да изнесе златото отвътре? — довърши той.
	— Златото е без значение — повтори Влаго. — Казах ви го и преди.
	Думите му бяха посрещнати колебливо. На теория, в момента те би трябвало да търчат нагоре по стълбите. Влаго знаеше какво ги спира. Надеждата. Онова малко гласче в главата на човек, което повтаря: „Това не може да е истина“. Същото гласче кара хората да претърсват един и същи джоб три пъти, когато търсят изгубени ключове. Това е същата безумна вяра, че светът съвсем скоро ще се върне към обичайното си състояние, стига човек _наистина да вярва_, и всички ключове ще бъдат намерени. Гласът повтаря „това не може да е истина“ достатъчно силно, та да заглуши надигащото се опасение, че тъкмо това е истината.
	Значи Влаго разполагаше с около тридесет секунди, преди надеждата им да се изпари.
	И тъкмо в този момент тълпата се раздели. Пучи Охол нямаше никаква представа как да се появи ефектно. Хари Краля от своя страна, беше съвсем наясно. Неспокойното, нервно множество се отвори като море пред пророк хидрофоб и остави проход, който веднага се оказа обточен от двете страни от едри, закоравели на вид типове със счупени носове и сложна топография от белези. По тази своеобразна алея се зададе Хари Краля, обвит в дима от своята пура. Влаго съумя да запази самообладание, когато Краля застана на две педи пред него и се постара да отвърне на погледа му без колебание.
	— Колко пари вложих във вашата банка, г-н Мустак? — попита Хари.
	— Ъм, струва ми се петдесет хиляди долара, г-н Крал — отвърна Влаго.
	— Аха, и на мен тъй ми се струва — съгласи се Краля. — Можете ли да се сетите какво ще направя сега, г-н Мустак?
	Влаго нямаше нужда да гадае. Ефектът от сплот все още не беше изчезнал окончателно и в мозъка му отговорът отекна като погребална камбана.
	— Ще внесете още малко, нали г-н Крал?
	Хари Краля му се усмихна широко, сякаш Влаго беше пес, който е научил нов номер.
	— Точно тъй, г-н Мустак! Викам си, значи, Хари, какво са един голи петдесет хиляди? Я вземи да ги закръглиш на шестдесет хиляди.
	По даден сигнал няколко от хората на Хари пристъпиха иззад него, понесли тежки ковчежета.
	— Вярно, повечето е в злато и сребро, ама съм сигурен че си имате достатъчно умни младежи, дето могат да го преброят.
	— Това е много мило, г-н Крал — увери го Влаго, — но всеки момент одиторите ще излязат и банката ще се окаже в голяма беда. Затова, моля ви, не мога да приема тези пари.
	Хари се наведе по-близо до Влаго, като го включи в собствения си облак тютюнев дим, в който се прокрадваше и една идея гниещо зеле.
	— Знам, че си намислил нещо — прошепна той и потупа носа си отстрани. — Копелетата ти дишат във врата, това е ясно. Обаче аз разпознавам победителите и си знам, че си скрил нещо в ръкавите.
	— Само ръцете си, г-н Крал, само ръцете — вметна Влаго.
	— И дано не се наложи да се разделиш с тях — отвърна Хари и го тупна по гърба.
	Мъжете минаха покрай Влаго и оставиха ковчежетата на пода.
	— Не ми е нужна разписка — обяви Хари. — Вие ме познавате, г-н Мустак. Знаете, че можете да ми вярвате, точно както и аз знам, че мога да ви имам доверие.
	Влаго затвори очи за момент. Стори му се глупаво, че до преди малко се беше тревожил за едно нищо и никакво обесване.
	— Парите ви са на сигурно място тук, г-н Крал — увери го той.
	— Знам. А като се измъкнете от тази каша, ще пратя Уолъс да обсъди с вашия маймуняк колко точно лихва ще ми начислите върху тази сумичка, нали? Честното си честно.
	— Съвсем вярно, г-н Крал.
	— Тъй — отсече Хари. — А сега отивам да си купя малко земя.
	Тълпата го изпрати с объркан шепот. Новият депозит беше неочакван. Влаго беше не по-малко изненадан от тях. Хората се чудеха какво ли знае Хари Краля. Влаго се чудеше същото. Ужасно нещо е някой като Хари Краля да вярва в теб.
	Междувременно тълпата беше излъчила свой говорител, който сега се обади.
	— Вижте, какво все пак става? Изчезнало ли е златото или не?
	— Нямам представа — отвърна Влаго. — Не съм поглеждал днес.
	— Казвате го сякаш няма голямо значение — отбеляза Захариса.
	— Както вече обясних, градът е все още на мястото си. Банката е все още тук. Аз също никъде не смятам да ходя — той метна поглед към широкия, отдалечаващ се гръб на Хари Краля. — За момента. Така че защо ни е златото, само да заема място.
	Козмо Охол се появи зад Влаго.
	— Е, г-н Мустак, явно ще се окажете истински мошеник.
	— Това пък какво трябва да значи? — попита Влаго.
	Останалите членове на набързо сформираната одитна комисия също се измъкваха един по един с доволни изражения на лицата. Все пак, бяха ги събудили ужасно рано сутринта, а когато такива хора стана в тъмни зори, те очакват да са повалили плячката преди закуска.
	— Приключихте ли вече? — попита Влаго.
	— Вие, разбира се, сте наясно защо сме тук — отвърна един от банкерите. — Много добре знаете, че снощи стражата е установила липсата на златото от трезора. Ние току-що се уверихме в този злощастен факт.
	— Е, ами, знаете как е с парите — каза Влаго. — Мислиш си, че не ти е останал нито петак, пък те през цялото време били в джоба на другите ти панталони.
	— Този път, г-н Мустак, ние ще се смеем последни — обади се Козмо и повиши глас. — Вие въртите измами в тази банка! Съветвам всички инвеститори, които сте подвел, да си изтеглят парите, докато още могат!
	— А, не! Отряд, при мен! — командир Ваймс си проби път между стреснатите банкери и в същия момент половин дузина стражници тролове изтрополиха нагоре по стълбите и се подредиха рамо до рамо пред двойните врати.
	— Да не сте пълен идиот, сър? — Ваймс скастри Козмо, почти залепил нос о неговия. — Стори ми се, че подстрекавате хората към безредици. Затова тази банка ще бъде затворена до второ нареждане!
	— Аз съм директор на банката, командир — сопна се Козмо. — Не можете да ме изхвърлите.
	— Мога и още как — информира го Ваймс. — Предлагам ви да се обърнете с възраженията си директно към негова светлост. Сержант Детритус!
	— Дасър!
	— Никой да не влиза в банката без пропуск, подписан от мен. А вие, г-н Мустак, няма да напускате града, ясно?
	— Напълно, командире — Влаго се обърна към Козмо. — Знаете ли, не изглеждате добре. Имате много нездрав вид.
	— Нито дума повече, Мустак — Козмо се наведе напред.
	Отблизо лицето му изглеждаше още по-зле. Щеше да прилича на восъчна кукла, ако восъчните кукли можеха да се потят.
	— Ще се видим в съда. Свършено е с вас, г-н Мустак. Или да ви наричам… г-н Блещук?
	О, богове, трябваше да се погрижа за Гепи, сети се внезапно Влаго. Бях се залисал с изкарването на пари…
	Тъкмо тогава през тълпата си проби път Прелест Дивна, придружавана от двама стражници, които й служеха и като патерици. Ваймс бързо слезе по стълбите да я пресрещне, сякаш я беше очаквал. Влаго осъзна, че обичайните шумове на града са някак по-силни от обичайно. Тълпата също го забеляза. Някъде се случваше нещо голямо, в сравнение с което тази малка крамола беше дребно явление.
	— Мислите се за голям умник, г-н Мустак? — продължи Козмо.
	— Не, аз си знам, че съм умник. Обаче мисля, че ми липсва късмет — отвърна Влаго, но в същото време го занимаваха други мисли.
	Сигурен съм, че новите клиенти не бяха чак толкова много. От някъде се чуват писъци!
	Докато Козмо продължаваше да крещи триумфално зад гърба му, Влаго успя да се добере до Прелест Дивна и нейния полицейски ескорт.
	— Това заради твоите големи ли е? — попита той.
	— Всеки голем в града е престанал да се движи — обясни тя.
	За момент погледите им се срещнаха.
	— Те идват? — попита той.
	— Да, така мисля.
	— Кой идва? — поинтересува се Ваймс, обзет от подозрения.
	— Ъм, ами, те — каза Влаго и посочи с пръст.
	Няколко души дотърчаха откъм Кожодерския пазар и без да забавят ход притичаха с посърнали лица покрай тълпата, събрана пред банката. Те обаче се оказаха само началните пръски на огромна вълна жители на града, изтеглящи се от района около реката, която накрая се разби о речния бряг като прилив попаднал на голяма скала.
	Над морето от глави плаваше кръгло платно, три метра в диаметър, от типа, с който се хващат хора, които много мъдро скачат от горящи сгради. Петимата души, понесли платното, бяха доктор Селяк и още четирима магьосници и вече бяха достатъчно близо, та да се различава нарисуваният с тебешир върху платното кръг, изпълнен с магически символи. По средата на този преносим магически кръг седеше професор Угоен и без особен успех налагаше петимата магьосници с безплътния си жезъл. Те се спряха до стълбите, докато множеството продължи напред.
	— Извинявам се за това — каза Селяк, като се задъхваше. — Само така можем да го изведем навън, а той настояваше, о, как само настояваше…
	— Къде е младата дама? — изврещя Угоен.
	На дневна светлина гласът му беше едва доловим. Прелест Дивна разбута полицаите около себе си и излезе напред.
	— Тук съм, професоре.
	— Намерих отговор на въпроса ви. Говорих с няколко ъмнианци!
	— Мислех, че те всички са измрели преди хиляди години.
	— Е да де, ама аз пък съм некромант — отбеляза Угоен. — Обаче трябва да призная, че бяха малко мъгливи, дори за мен. Може ли да получа целувка? Една целувка за един отговор.
	Прелест Дивна погледна Влаго. Той сви рамене. Денят окончателно му се беше изплъзнал. Вече не летеше, а просто се носеше по вихъра.
	— Добре — съгласи се тя. — Но без език.
	— Език? — възкликна Угоен тъжно. — Ще ми се.
	Двамата си размениха съвсем кратичка целувка, но призрачният некромант засия.
	— Великолепно — изчурулика той. — Чувствам се поне сто години по-млад.
	— Направихте ли превода? — напомни му Прелест Дивна.
	В този момент Влаго усети, че земята под краката му се тресе.
	— Какво? О, да — отвърна Угоен. — Онези златни големи, за които питахте…
	… последва по-силна вибрация, достатъчна да накара стомаха да се свие на топка…
	— … оказа се, че в дадения контекст думата изобщо не означава злато. Същата дума има повече от сто и двадесет възможни значения, но в този случай, като се вземе предвид целия абзац, означава хиляда.
	Улицата отново се разтресе.
	— Т.е. иде реч за четири хиляди голема — Угоен довърши обяснението си жизнерадостно — А, ето ги и тях!
	Те се зададоха по улиците в редици по шест, заемащи пространството от стена до стена, три метра високи. От тях се стичаха вода и кал. Стъпките им отекваха в целия град.
	Настъпващите големи не смазваха хора по пътя си но такива дреболии като сергии и карети се превръщаха в трески под масивните им крака. Докато навлизаха все по-навътре в града, те започнаха да разтеглят редиците си ветрилообразно. Трополяха по странични улици и се насочваха към портите на града, които в Анкх Морпорк бяха винаги отворени, защото какъв беше смисълът да се поставят препятствия през възможните клиенти?
	А след тях идваха конете, не повече от двадесетина в цялото забързано множество, със седла вградени в глинените им гърбове, следващи плътно двукраките големи. Вероятно всеки, който ги видя, беше завладян от една и съща мисъл: „Как да си докопам един такъв?“.
	Един единствен човекоподобен голем спря на средата на площад Сатор, вдигна юмрук като за поздрав, падна на едно коляно и замръзна на място. Конете спряха до него, сякаш чакаха ездачи. Останалите големи продължиха гръмовния си поход напред, извън града, и спряха едва когато плътно обграденият със стени Анкх-Морпорк се сдоби с още една стена, извън портите си. Като един те вдигнаха десните си ръце, свити в юмрук. Обградили града, рамо до рамо, големите пазеха. Настъпи тишина.
	На площад Сатор командир Ваймс огледа първо надвисналия юмрук, а после Влаго.
	— Арестуван ли съм? — попита Влаго смирено.
	Ваймс въздъхна.
	— Г-н Мустак, думи нямам да опиша какво сте точно.


	Голямата приземна заседателна зала на двореца беше претъпкана. Повечето хора стърчаха прави. Водачите на всяка гилдия, всяко сдружение и всеки, който държеше да може да казва, че е бил там… беше там. Тълпата преливаше в двора на двореца и отвън на улицата. Деца се катереха по голема на площада, въпреки усилията на стражниците, които го пазеха*. В средата на масата беше забита голяма брадва, забеляза Влаго. Беше разцепила дървото и явно беше престояла там известно време. Вероятно се явяваше някакво предупреждение или символ. Все пак, това беше военен съвет, макар и в отсъствие на военни действия.
	[* Точно кой кого пазеше, в момента не беше нито ясно, нито особено важно. Като цяло, в ход беше процес на пазене.]
	— Вече получихме някои доста заплашителни послания от други градове — оповести лорд Ветинари. — Така че е само въпрос на време.
	— Че защо? — поинтересува се архиканцлер Ридкъли от Невидимия университет, който беше успял да си намери място за сядане, след като излевитира от там човека, който го заемаше, без да обръща внимание на протестите му. — Тия пущини само си стоят пред стените, нали така?
	— Точно така. Но явно това се счита агресивна защита и е равнозначно на обявяване на война — от патриция се отрони тъжна малка въздишка, признак, че умът му забавя топката за момент. — Дали мога да напомня на всички популярната сентенция на генерал Тактикус: „Онзи, който желае война, се приготвя за нея“? Градът ни е обграден от стена, състояща се от създания, всяко едно от които, доколкото разбирам, може да бъде спряно само от стенобитно оръдие. Г-ца Добродуш — тук той направи пауза, за да се усмихне късо на Прелест Дивна, — беше така добра да снабди Анкх-Морпорк с армия, способна да покори света, макар с радост да приемам уверенията й, че не го е направила умишлено.
	— Ами тогава да го покорим — обади се лорд Дауни, оглавяващ Гилдията на убийците.
	— А, лорд Дауни. Сигурен бях, че някой ще го предложи — отвърна Ветинари. — Г-це Добродуш? Вие сте изучавала тези големи.
	— Имах само половин час! — възрази Прелест Дивна. — При това куцуках на един крак!
	— Въпреки това, вие сте нашият експерт. И сте се консултирала с подчертано мъртвия професор Угоен.
	— Той постоянно се опитваше да надникне под роклята ми!
	— Моля ви, мадам?
	— Те нямат обичайната повеля, която да можем да променим — обясни Прелест Дивна. — Главата им не може да се отваря. Доколкото можем да преценим, дадена им е една върховна заповед — да защитават града. Това е всичко. И тя е гравирана върху глината им.
	— Въпреки това, съществува такова нещо като профилактична защита. Тя също може да мине за охраняване. По ваше мнение, те биха ли нападнали друг град?
	— Не ми се вярва. Върху кой град ще наредите да проверим това предположение, милорд?
	Влаго потрепери. Понякога на Прелест Дивна просто не й пукаше от нищо.
	— Нито един — отвърна Ветинари. — Няма да създаваме повече проклети империи, докато аз съм патриций. Тъкмо почваме да се възстановяваме след последната. Професор Угоен, успяхте ли да ги накарате да изпълнят някаква заповед?
	Всички глави се извърнаха към Угоен и неговия преносим кръг, който беше останал близо до вратата, просто защото приносителите му не бяха успели да си проправят път по-навътре.
	— Какво? Не! Моят ъмниански не е никак лош, но не успяхме да ги накараме дори да се помръднат! Опитах какви ли не заповеди, но напразно. Много съм разочарован! — той размаха жезъла си към доктор Селяк. — Хайде, момчета, размърдайте се. Да опитаме още веднъж!
	— Мисля, че мен ще ме послушат — вметна Влаго, който се беше вторачил в брадвата, но гласът му беше удавен в глъчката, породена от мърморещите студени, които се бореха да измъкнат вълшебния кръг обратно през задръстената врата.
	Сега да видим защо съм толкова сигурен, добави Влаго на ум. Дам… дам. Всъщност е много… просто. Прекалено просто, за да занимавам цял комитет с тази идея.
	— Кат’ предс’ател на Гилд’ята на търговците гос’да; мож’ ли да вметна, че тез неща сей ’вяват ценна ра’отна сила за града? — обади се г-н Робърт Паркър*.
	[* Като член на Древния и достопочтен орден на зарзаватчиите, г-н Паркър беше морално задължен да не се съобразява с общоприетата пунктуация.]
	— Никакви роби в Анкх-Морпорк! — скастри го Прелест Дивна и размаха пръст към Ветинари. — Вие самият все това повтаряте!
	В отговор Ветинари повдигна вежда. След това я задържа така и я повдигна още малко. На Прелест Дивна обаче тия не й минаваха.
	— Г-це Добродуш, самата вие обяснихте, че тези големи нямат обичайната плочка в главата си. Следователно няма как да ги освободите. Ето защо отсъждам, че те са инструменти и, след като сами се поставят в услуга на града, ние ще се отнасяме към тях като към градска собственост — той вдигна ръце, за да укроти надигналата се врява и продължи. — Няма да ги продаваме и ще се грижим за тях, както човек се грижи за инструментите си. Те ще работят за доброто на града и…
	— Не, това би било ужасна идея! — една бяла манта се опитваше да си пробие път и да излезе пред всички. В горния край на мантата беше нахлупена жълта непромокаема шапка.
	— А вие сте…? — попита Ветинари.
	Фигурата си свали жълтата шапка, огледа се и се вцепени. Измежду устните на мъжа се отрони само кратко стенание.
	— Не сте ли вие Хюбърт Смут? — попита отново Ветинари.
	Лицето на Хюбърт остана застинало в ужасена гримаса, така че патрицият продължи с по-мек тон.
	— Трябва ли ви време да обмислите въпроса ми?
	— Аз… тъкмо… чух… за… — подхвана Хюбърт, но накрая само примига и огледа стотиците лица наоколо.
	— Г-н Смут, финансовият алхимик? — насърчи го Ветинари. — Дали не сте си записал каквото имате да казвате някъде по дрехите?
	— Мисля, че мога да помогна — обади се Влаго и разбута хората наоколо с лакти, за да стигне до онемелия икономист.
	— Хюбърт — каза той, като сложи ръка на рамото му, — всички тези хора са се събрали тук, за да чуят твоята изумителна теория, която демонстрира защо не е препоръчително новите големи да работят за града. Нали няма да ги разочароваш? Знам, че не се срещаш често с хора, но всички те са чували за твоята великолепна работа. Ще им помогнеш ли да проумеят, това което току-що извика?
	— Целите сме слух — потвърди Ветинари.
	В главата на Хюбърт надигащият се страх от тълпи беше укротен от нуждата да се вменява знание на невежите, което ще рече, всички останали, освен него. Ръцете му се стрелнаха към реверите на сакото и ги сграбчиха. Той прочисти гърло.
	— Е, ами, проблемът е, че, ако преценим големите като работна сила, те са способни за един ден да свършат работата на сто и двадесет хиляди души.
	— Помислете какво само биха могли да направят за града! — обади се г-н Зализан от Гилдията на занаятчиите.
	— Като начало ще оставят сто и двадесет хиляди души без работа — продължи Хюбърт. — Но това не е всичко. Те не се нуждаят от храна, облекло и подслон. Повечето граждани харчат парите си именно за храна, подслон, дрехи, развлечения и, не на последно място, данъци. А за какво ще ги харчат големите? Търсенето на множество стоки на пазара ще спадне и това допълнително ще увеличи безработицата. Разбирате ли, всичко е в обръщението. Докато парите се движат свободно, те създават благосъстояние по пътя си.
	— Значи според вас, тези неща могат да ни докарат до просия! — възкликна Ветинари.
	— Ще настанат… трудни времена — потвърди Хюбърт.
	— Тогава как предлагате да постъпим, г-н Смут?
	Хюбърт придоби объркан вид.
	— Не знам, сър. Не знаех, че се очаква да намеря и решение.
	— Всеки друг град би ни нападнал, ако разполагаше с тези големи — обади се пак лорд Дауни. — А няма нужда да се тревожим и за техните работни места, нали? Така де, поне нещичко бихме могли да завоюваме.
	— Да си направим империйка, един вид — отвърна Ветинари ехидно. — Да използваме робите си, за да създадем повече роби? Но дали сме готови да обявим война на целия свят? Защото, каквото и да правим, накрая ще се стигне до там. Най-доброто, на което ще можем да се надяваме, е поне някои от нас да оцелеят. Най-лошото — да постигнем победа. Победа и пълен упадък. На това ни учи историята, лорд Дауни. Нима и така не сме достатъчно богати?
	Думите му предизвикаха поредната глъчка и Влаго успя да се промуши незабелязано през неспокойната тълпа до доктор Селяк и хората му, които се опитваха да стигнат обратно до голема на площада.
	— Може ли да дойда с вас? Искам да опитам нещо.
	Селяк кимна, но докато промъкваха преносимия кръг навън се обърна към Влаго.
	— Мисля, че г-ца Добродуш опита всичко. Професорът беше крайно впечатлен.
	— Пропуснала е нещо. Вярвайте ми. Като говорим за доверие, кои са тези момци, дето носят чаршафа?
	— Мои студенти — отвърна Селяк, докато се бореше да задържи кръга стабилен.
	— Изучават некро… ъъъ, посмъртни комуникации по собствено желание? Защо?
	— Изглежда им помага да си намират момичета — въздъхна Селяк. Разнесе се хихикане.
	— В отдел по некромантия? Що за момичета намират?
	— Не, понеже след като се дипломират ще носят черна роба с качулка и пръстен с череп. Мисля, че точният термин, който ползват, е „магнит за мадами“.
	— Мислех, че на магьосниците не им е позволено да се женят.
	— Брак? — възкликна Селяк. — О, не мисля, че в плановете им влиза такова нещо.
	— И по мое време никой не мислеше за брак! — извика Угоен, който се люлееше напред-назад, докато кръгът напредваше бавно през тълпата. — Не можеш ли да поразиш част от тая навалица с Черен огън, Селяк? Нали си некромант, седемте ада да те глътнат дано! Не би трябвало да се държиш любезно! Като гледам как вървят нещата, май ще трябва да прекарвам повече време в отдела!
	— Дали може да си поговорим настрана? — прошепна Влаго на Селяк. — Младежите ще се справят и без вас, нали? Кажете им да ни настигнат при голема.
	Влаго отпраши напред и никак не се изненада, че Селяк се втурна да го догони. Той дръпна не-точно-некроманта в заслона на един вход.
	— Имате ли доверие на студентите си?
	— Вие да не сте луд?
	— Просто имам план как да оправим нещата, но недостатъкът на плана е, че професор Угоен, уви, повече няма да е на разположение във вашия отдел.
	— Като казвате, че няма да е на разположение, имате предвид…?
	— Уви, повече няма да го видите — отвърна Влаго. — Това, явно, ще е тежък удар за вас.
	Селяк се закашля.
	— О, боже. Никога повече няма да може да се върне?
	— Така мисля.
	— Сигурен ли сте? — отново попита Селяк предпазливо. — По никакъв начин?
	— Убеден съм.
	— Хм. Е, да, това действително би бил съкрушителен удар.
	— Съкрушителен, просто съкрушителен — потвърди Влаго.
	— Разбира се, не бих искал той да… страда.
	— В никакъв случай, в никакъв случай — увери го Влаго като се бореше да не се разхили.
	Нас, хората, много ни бива да си извъртаме нещата както ни отърва, помисли си той.
	— Пък и, ако си говорим честно, той се е радвал на дълъг, пълноценен живот.
	— Даже два, като се замислиш — вметна Влаго.
	— Какво искате да направим? — попита Селяк, на фона на виковете на призрачния професор, който хокаше студентите.
	— Ако не се лъжа, съществува такова нещо като… инсорсизъм?
	— Аааа не, това не е позволено! Абсолютно противоречи на университетските правила!
	— Е, хайде сега, все някак трябва да оправдаете черната роба и пръстена с череп. Така де, предшествениците ви сигурно ще се обърнат в тъмните си ковчези, ако чуят, че възразявате срещу тази незначителна пакост… — и Влаго обясни идеята си с едно изречение.
	Виковете и проклятията вече се долавяха по-отчетливо, което им подсказа, че кръгът почти ги е настигнал.
	— Е, докторе? — подкани го Влаго.
	Сложна поредица изражения премина по лицето на Селяк.
	— Ами, предполагам…
	— Да, докторе?
	— Ами, то ще е като да го пратим в рая, нали така? — попита Селяк.
	— _Именно!_ Не бих могъл да се изразя по-точно!
	— Всеки се изразява по-добре от тоя идиот! — сопна се Угоен, тъкмо зад него. — Тоя отдел напълно си е зарязал корените, откак съм го напуснал! Ама ще я видим тая работа!
	— Преди това, професоре, налага се да говоря с голема — прекъсна го Влаго. — Ще можете ли да ми превеждате?
	— Мога, ама не искам — сопна му се Угоен.
	— Бяхте така добър да съдействате на г-ца Добродуш.
	— Тя е привлекателна. Защо да предавам на вас знание, което съм трупал цял век?
	— Защото онези глупаци там вътре искат да ползват големите, за да започнат война.
	— Тъкмо броят на глупаците ще понамалее.
	Вече стояха точно пред самотния голем. Дори както беше коленичил, лицето му и лицето на Влаго бяха на едно ниво. Главата се завъртя и го изгледа безизразно. Стражниците около голема от своя страна, го гледаха с дълбоко подозрение.
	— Ние, господа офицери, ще се позанимаваме малко с магия — уведоми ги Влаго.
	Ефрейторът, начело на операцията, изглеждаше, сякаш това не му допада.
	— Тук сме, за да го охраняваме — посочи той, като оглеждаше черните роби и полупрозрачния професор Угоен.
	— Няма проблем, не ни пречите. Стойте си. Рискът е съвсем минимален.
	— Риск? — повтори ефрейторът.
	— Макар че вероятно ще е по-добре да се разпръснете и да държите хората на разстояние — продължи Влаго. — Не бихме искали някой гражданин да пострада. Може би ще успеете да ги избутате назад стотина ярда?
	— Наредиха ни да стоим тук — отвърна ефрейторът и, след като огледа Влаго от глава до пети, понижи глас. — Вие не сте ли пощенският началник?
	Влаго разпозна този поглед и тази интонация. _А така…_
	— Да, аз съм — потвърди той.
	Стражникът заговори още по-тихо.
	— А, ъъ, дали случайно не ви се намира някоя от сините…
	— Уви, не — бързо го прекъсна Влаго и бръкна в джоба си. — Но по една случайност имам тук една много рядка марка от двадесет цента, серия Зелево зелено, с онази крайно забавна „грешка“ при печата, която предизвика доста вълнения миналата година, ако си спомняте. Тази е последната останала. Има висока колекционерска стойност.
	В ръката му се появи малък плик и мигновено изчезна в джоба на ефрейтора.
	— Не можем да позволим нещо да се случи на гражданите — съгласи се той. — Така че, най-добре да ги изтикаме назад стотина ярда.
	— Отлична идея — поздрави го Влаго.
	Няколко минути по-късно площадът около него опустя, понеже стражниците бързо проумяха, че колкото по-далеч избутат тълпата от възможната опасност, толкова по-далеч ще се окажат от нея те самите.
	А сега, помисли си Влаго, настъпи Моментът на истината. Макар че, ако имаше как, той би го заменил за Момента на правдоподобните лъжи, понеже повечето хора ги предпочитат.
	Ъмнианските големи бяха по-едри и тежки от тези, които обичайно се срещаха в града, но пък бяха много по-изящни. И нищо чудно — те вероятно бяха изработени от други големи. Създателите им бяха оформили нещо като мускули, както и спокойни, тъжни лица. В последния един час, въпреки забраната на стражниците, сладките дечица на града бяха успели да нарисуват черни мустачки на този конкретен екземпляр.
	Тааакааа. Сега да се заеме с професора.
	— Кажете, професора, приятно ли ви е да сте мъртъв? — попита той.
	— Приятно? Как може на някого да му е приятно, глупако? — скастри го Угоен.
	— Нямате много развлечения?
	— Младежо, думата развлечение изобщо не е приложима за отвъдното — каза Угоен.
	— И затова все се въртите из отдела?
	— Да! Може и да се ръководи от аматьори тия дни, но все нещо интересно ми попада.
	— Не се съмнявам, но се чудех дали вашите конкретни… интереси, не биха били по-удачно задоволени някъде, където все нещо става.
	— Не ви разбирам.
	— Кажете, професоре, чувал ли сте за клуб Розовото коте?
	— Не, не съм. Тия дни котките обичайно розови ли са?
	— О? Ами, в такъв случай, нека ви разкажа за клуб Розовото коте — предложи Влаго. — Ще ме извините ли доктор Селяк?
	Той отпрати с жест Селяк, който му смигна и поведе студентите си към отстранената тълпа. Влаго метна ръка върху призрачните рамене. Не му беше комфортно да си държи ръката така във въздуха, без физическо рамо, на което да я подпре, но стилът беше всичко.
	Двамата си шепнаха възбудено известно време и после Угоен възкликна:
	— Искате да кажете, че е… неприлично?
	Неприлично, повтори Влаго на ум. Леле, той наистина е стар.
	— О да. Дори бих казал пълно с намеци.
	— А те, показват ли си… глезените? — попита Угоен със светнал поглед.
	— Глезени — повтори Влаго. — О, да, глезените им определено са на показ.
	Богове, чак толкова ли е стар?
	— През цялото време?
	— Двадесет и четири часа на ден. Никога не обличат дрехи — увери го Влаго. — И понякога се въртят на пилон с главата надолу. Повярвайте ми, професоре, вечността няма да ви се стори достатъчно дълга.
	— И в замяна искате да ви преведа само няколко думи?
	— Да, един малък речник.
	— И после ще съм свободен?
	— Да!
	— Давате ли ми думата си?
	— Вярвайте ми. Трябва само да обясня всичко на Селяк. Току виж той възразил.
	Влаго се запъти към малката групичка, която не съдържаше пукнат некромант. Но отговорът на посмъртния комуникатор не беше по план. Явно бяха почнали да го гризат съмнения.
	— Чудя се дали ще постъпим правилно, да пратим тъкмо него да обитава подобно заведение? — попита Селяк колебливо.
	— Никой няма да го вижда. И той няма да може да докосва никого. А доколкото разбирам, там са твърдо против физическия контакт.
	— Да, предполагам, ще може само да зяпа младите дами.
	Откъм студентите отново се дочу кикот.
	— Е, и? На тях им се плаща, за да ги зяпат — посочи Влаго. — Те са професионално зяпани. Това е заведение, където се зяпа. За зяпачи. Пък и нали виждате какво става? Току виж ония хубостници ни докарали някоя война. Нима можем да им се доверим? Вярвайте ми.
	— Доста често го повтаряте, г-н Мустак — отбеляза Селяк.
	— Това е защото може да ми се вярва. Значи, решено? Изчакайте, докато ви повикам, и после можете да го отведете до последното му обиталище.
	Сред тълпата се забелязваха хора с ковашки чукове. Не е лесно да се натроши голем, който не желае да бъде натрошен, но за всеки случай трябваше да ги разкара от тук, възможно най-бързо.
	Едва ли щеше да се получи. Не можеше да е толкова просто. И въпреки това на Прелест Дивна не й беше хрумнало. Нито на професора. Ефрейторът, който в момента смело удържаше тълпата, би се досетил, защото всичко се свеждаше до раздаването на заповеди. Но никой не го беше попитал. Човек трябваше просто малко да помисли.
	— Хайде де, младежо — подвикна му Угоен, висящ на същото място, където го бяха оставили носачите му. — До почваме.
	Влаго си пое дъх.
	— Кажете ми как да кажа: „Слушайте мен и само на мен. Подредете се в редици по четири и марширувайте десет мили по посока на главината извън града. Движете се бавно“.
	— Хи-хи, какъв сте ми умник, г-н Муфтак! — засмя се Угоен, чийто ум преливаше от видения за глезени. — Ама няма да се получи, да знаете. И ние опитахме подобни неща.
	— Аз умея да звуча много убедително.
	— Няма да стане, слушайте какво ви казвам. Не открихме нито една думичка, на която да реагират.
	— Възможно е, професоре, но не е толкова важно какво казваш, а как го казваш. Рано или късно, всичко опира до това да имаш стил.
	— Ха! Вие сте глупак, човече.
	— Нали се договорихме? Ще ми трябват още няколко израза — Влаго огледа големите-коне, застинали като статуи. — Нещо, което може да мине за „диииий“ и нещо друго, което означава „стоооой“. Или може би предпочитате да се върнете там, където дори не са чували за танци на пилон?


>	Глава 11
#	Големите тръгват — Реална стойност — На крак, служители на висшата истина — Отново в беда — Красивата пеперуда — Лудостта на Ветинари — Г-н Непреклон се събужда — Тайнствени изисквания

	Спорът в заседателната зала се разгорещяваше. Това никак не тревожеше лорд Ветинари. Той беше голям привърженик на идеята да остави хиляда гласа да бъдат чути, защото нищо не му пречеше да слуша само онези гласове, които имаха нещо полезно за казване, като „полезно“-то в случая имаше типичното за държавния служител значение „съвпадащо с моето мнение по въпроса“. Опитът му сочеше, че сред хилядата гласове „полезните“ обикновено са по-малко от десет. Освен това той беше забелязал, че хората, които държат на прословутите хиляда изразени мнения, обикновено искат просто техният глас да бъде чут над останалите 999. И точно по тези причини боговете бяха създали комисиите. Ветинари много го биваше да председателства разни комисии, особено ако Дръмнот води протокола. Лорд Ветинари използваше комисиите, както по-глупави тирани са ползвали Желязната девица. Комисиите струваха на хазната съвсем малко повече*, след тях се почистваше много по-лесно, бяха много по-ефективни и най-важното, хората трябваше да бъдат вкарвани в Желязната девица _насила_.
	[* Единствените реални разходи бяха за чай с бисквитки, които се сервираха по средата на заседанията, но пък рядко присъстваха около Желязната девица.]
	Той тъкмо се канеше да назначи десетимата най-гръмогласни души в Комисия по големския въпрос, която да бъде пратена да заседава в уединен, далечен офис, под ключ, когато един от тъмните чиновници изплува, като че ли от сенките, и прошепна нещо в ухото на Дръмнот. Секретарят се наведе надолу към господаря си.
	— А, изглежда големите са си заминали — оповести Ветинари жизнерадостно, докато прилежният Дръмнот отстъпваше обратно на мястото си.
	— Заминали? — повтори Прелест Дивна, като се опитваше да надникне през прозореца. — Как така са заминали?
	— Вече не са тук — обясни Ветинари. — Както изглежда, г-н Мустак ги е отвел. Те напускат града ни в стройни редици.
	— Не може да ги отвежда! — лорд Дауни беше вбесен. — Та ние още не сме решили какво да правим с тях!
	— Да, но ги е отвел — отвърна Ветинари лъчезарно усмихнат.
	— На него му е забранено да напуска града! Той е банков крадец! Командир Ваймс, изпълнете си дълга и го арестувайте! — долетя откъм Козмо.
	Погледът на Ваймс би смразил и по-малко луд човек.
	— Съмнявам се, че се кани да се отдалечи чак толкова, сър — отвърна той. — Как ще наредите да постъпя, милорд?
	— Е, изглежда изобретателният г-н Мустак има план — коментира Ветинари. — Може би е най-добре да отидем и да проверим какъв е той.
	Тълпата се втурна към изхода, който веднага се оказа задръстен от боричкащи се хора. Докато те си проправяха път навън, Ветинари сложи ръце зад главата си, облегна се назад и затвори очи.
	— Обичам демокрацията. Цял ден мога да я слушам. Дръмнот, нареди да приготвят каретата, моля.
	— Вече се погрижих, сър.
	— Вие ли му натикахте тия бръмбари в главата!?
	Ветинари отвори очи.
	— Г-це Добродуш, винаги е удоволствие да ви видя — промърмори той и размаха ръка, за да разсее дима. — Мислех, че сте си тръгнала. Как приятно съм изненадан, че сте още тук.
	— Е, ваша ли беше идеята? — настоя Прелест Дивна, а цигарата й видимо се скъси при следващото дръпване. Тя пушеше, сякаш воюваше с цигарите.
	— Г-це Добродуш, не мисля, че бих могъл да подтикна Влаго фон Мустак към нещо по-опасно, от заниманията, с които той запълва времето си по собствено желание. Докато вие отсъствахте, той катереше сгради за забавление, отваряше с шперц ключалките в собствената си поща и дори се присъедини към Братството на екстремното кихане, чиито членове, честно казано, са ненормални. Той постоянно търси тръпката от надвиснала опасност, за да дава смисъл на живота му.
	— Да, но не прави нищо подобно, когато аз съм тук!
	— Именно. Мога ли да ви предложа да ви откарам?
	— Това пък „именно“ какво трябва да означава? — попита Прелест Дивна подозрително.
	Ветинари повдигна вежда.
	— Ако изобщо съм научил нещо за начина, по който мисли годеникът ви, когато пристигнем, би трябвало да заварим огромен изкоп…


	Ще ни трябват камъни, мислеше Влаго, докато големите копаеха. Доста камъни. Дали могат да правят хоросан? Разбира се, че могат. Като инструменти, те вероятно са равностойни на Ланкърското армейско ножче.
	Беше страховито как успяваха да копаят дори в тази сбита, изхабена почва. Пръстта се изстрелваше нагоре във въздуха като своеобразен фонтан. На около половин миля от тях старата магьосническа кула, разположена на пътя за Сто Лат, се извисяваше над малък запуснат храсталак, отличаващ се сред прилежно култивираните ниви наоколо. Някога кулата е преливала от магия. Затова сега растенията наоколо растяха в странни усукани форми, ако изобщо оцелееха, а совите, населяващи развалините, си търсеха храна, колкото може по-далече. Мястото беше идеално. Никой не го искаше. Беше пущинак, а един истински пущинак не е за изпущане. Какво оръжие само, размишляваше Влаго, докато големът-кон, който беше възседнал обикаляше копаещите. Биха могли да сринат цял град за един ден. Каква ужасна сила биха се оказали в погрешните ръце.
	Добре че се оказаха в моите…
	Зрителите стояха на известно разстояние, но пък броят им нарастваше. Целият град се беше изсипал да види какво става. Да бъдеш истински гражданин на Анкх-Морпорк означаваше да не изпускаш нито едно подобно представление. А Г-н Каприз беше във вихъра си, настанен върху конската глава. Нищо не доставя по-голямо удоволствие на едно малко куче, от това да си намери високо място, от където да джафка бясно по хората долу… Е, добре, може би само едно нещо. Председателят беше успял да натика играчката си между глинено ухо и лапа и спираше да джафка, само за да изръмжи всеки път щом Влаго се опиташе да я докопа.
	— Г-н Мустак!
	Той се огледа и видя Захариса, която приближаваше, размахала бележник. „Как го прави?“, недоумяваше той, докато я гледаше как припка покрай копаещите големи и наоколо й се сипе пръст. Успява да се появи дори преди стражата.
	— Виждам, че си имате голем-кон — извика тя, вече малко по-близо. — Много е красив.
	— Усещането е като да яздиш саксия, която не можеш да направляваш — на Влаго също се наложи да крещи в отговор, за да надвие шума. — И седлото също няма да е лошо да се подплати. Обаче са много добри, нали? Забележете как пристъпват на място през цялото време, сякаш са живи.
	— А защо големите се само-погребват?
	— Защото аз им наредих!
	— Но те са безценни!
	— Да. И точно затова трябва да се погрижим да не пострадат, нали?
	— Но те принадлежат на града!
	— Да, но заемаха доста място, не смятате ли? Аз в никакъв случай не се опитвам да ги присвоя!
	— Биха могли да вършат изумителни неща за града, нали?
	Все повече хора пристигаха и инстинктивно се скупчваха по-близо до мъжа в златния костюм, защото на него винаги можеше да се разчита да извлече максимална полза от ситуацията.
	— Като например да го хвърлят в нова война или да докарат хората до просешка тояга? Моята идея е по-добра!
	— Сигурна съм, че ще я споделите с нас! — подкани го Захариса.
	— Ще ги използвам като валутна основа! Ще ги превърна в пари! Злато, което само се пази! И не може да бъде фалшифицирано!
	— Ще ни сложите на големски стандарт?
	— Точно така! Погледнете ги! Колко струват според вас? — изкрещя Влаго, докато конят му отстъпваше, точно като истински кон. — Те могат да строят канали и да заприщват наводнения, да изравняват планини и да прокарват пътища! Ако ги накараме, ще го направят! А ако нямаме нужда от помощта им, дори като бездействат, те ще ни помогнат да станем по-богати! Доларът ще бъде толкова стабилен, че и трол няма да може да го помръдне!
	Конят, чието поведение беше изненадващо адекватно, отново отстъпи назад, докато Влаго посочи групата усърдни големи.
	— Това е истинска стойност! Това е истинско богатство! Колко по-ценна от златната монета е сръчната ръка, която я държи? — той повтори последното изречение на ум и добави — От това ще излезе отлично заглавие да първа страница, не мислите ли? И, моля ви, погрижете се да изпишат името ми правилно!
	Захариса се разсмя.
	— Първа страница вече е препълнена! Какво ще стане с тях сега?
	— Ще останат тук, докато страстите се охладят и хората вземат разумно решение какво да ги правят.
	— А от какво точно пазят града в момента?
	— От собствената му глупост!
	— Още нещо, Влаго. Изглежда вие единствен отгатнахте как да общувате с големите?
	— Невероятно, наистина, но така излиза.
	— А защо е така?
	— Предполагам, че съм просто много убедителен човек — тя отново се разсмя.
	— Който съвсем случайно командва неунищожима армия. Какви искания ще поставите?
	— Никакви! Всъщност, като се замисля, няма да възразя срещу малко кафе. Днес не съм закусвал! — тази забележка беше посрещната със смях от цялото множество зяпачи.
	— А смятате ли, че гражданите трябва да са доволни, задето тъкмо вие, тъй да се каже, държите юздите?
	— И още как! Вярвайте ми! — увери я Влаго, слезе от коня и вдигна Г-н Каприз, който неохотно се раздели с високото си положение.
	— Е, кой би могъл да го знае по-добре от вас, г-н Мустак — това изтръгна вълна аплодисменти от тълпата. — А дали ще бъдете така добър да споделите какво стана със златото на банката?
	— ’ми той го носи ’сичкото по себе си — подвикна някой за всеобщо забавление.
	— Г-це Крипслок, вашата язвителност ми къса сърцето! — заяви Влаго. — Възнамерявах днес да разнищя този въпрос, но нали знаете, човек предполага, боговете разполагат и прочее. Просто не успявам да си разчистя програмата!
	Хората се разсмяха дори на тази забележка, а тя не беше особено смешна.
	— Г-н Мустак? Трябва да дойдете с мен… — командир Ваймс си проправи път през навалицата, придружен от още стражници.
	— Арестуван ли съм?
	— А как иначе? Напуснал сте града, въпреки предупреждението.
	— _Той вероятно може да защити тезата, че е взел целия град със себе си._
	Всички глави се извъртяха. Пред лорд Ветинари веднага се отвори пътека, както обичайно се случва пред хората, за които се знае, че имат килии в мазето си. Прелест Дивна изкуцука покрай него, метна се към Влаго и започна да го налага по гърдите и да му крещи.
	— Как успя да ги накараш да те чуят? Какво направи, че да те послушат? Кажи ми или никога повече няма да се омъжа за теб!
	— Какви са намеренията ви, г-н Мустак? — попита Ветинари.
	— Смятах да ги предам на Съюза на големите, сър — отвърна Влаго и отстрани Прелест Дивна от себе си възможно най-нежно.
	— Така ли?
	— Да, освен конете, сър. Сигурен съм, че са по-бързи от всеки кон от плът и кръв. Те са общо деветнадесет и, ако бихте послушал съвета ми, мисля, че е добре да предадете един от тях на краля на джуджетата, защото той вероятно е бесен в момента. От вас зависи какво ще стане с останалите. Но аз бих искал да помоля дузина големски коне да бъдат поверени на пощенската служба. Междувременно останалите ще са на сигурно място под земята. Виждате ли, аз искам да ги използвам като паричен стандарт, понеже…
	— Да, чух обяснението ви преди малко — прекъсна го Ветинари. — Отлично, г-н Мустак, виждам, че внимателно сте обмислил ситуацията и единственото, което ми остава да кажа е…
	— О, моля ви, няма нужда да ми благодарите…
	— … арестувайте този човек, командир. Моля, закопчейте го към някой по-як офицер и ги качете и двамата в каретата ми.
	— Какво? — възкликна Влаго.
	— Какво!? — изкрещя Прелест Дивна.
	— Директорите на Кралската банка са повдигнали обвинения в злоупотреба срещу вас и председателя, г-н Мустак — Ветинари се протегна, улови Г-н Каприз за врата и го повдигна. Кученцето се залюля напред-назад в ръката на патриция, огромните му очи изпълнени със страх, а новата му играчка вибрираща извинително в устата му.
	— Не можете сериозно да го държите отговорен — възрази Влаго.
	— Уви, той е председателят, г-н Мустак. Сложил е лапата си на всеки документ.
	— Как можете да постъпвате така с Влаго, след това, което се случи току-що? — включи се Прелест Дивна. — Нима той не е героят на деня?
	— Възможно е, макар да не съм напълно сигурен в чия полза е действал. Трябва да спазваме законите, г-це Добродуш. Дори на тираните се налага да се подчиняват на закона — той направи пауза, замисли се за момент и продължи. — Не, излъгах. Тираните очевидно няма нужда да се съобразяват със законите, но трябва поне да си дават вид, че го правят. Поне на мен ми се налага.
	— Но той не е взел… — не се отказваше Прелест Дивна.
	— Девет часа утре сутрин в Голямата зала. Каня всички заинтересувани да присъстват. Ще разнищим този случай — след това той повиши глас. — Дали някой от директорите на Кралската банка присъства тук в момента? А, г-н Охол. Добре ли сте?
	Козмо Охол се измъкна от тълпата с несигурна походка, подкрепян от младеж в кафява роба.
	— Арестувахте ли го? — попита Козмо.
	— Един неоспорим факт е, че г-н Мустак, от името на Г-н Каприз, формално е поел отговорност за златото.
	— Точно така — потвърди Козмо, забил унищожителен поглед във Влаго.
	— Но при дадените обстоятелства, считам, че трябва да преценя всички аспекти на ситуацията.
	— Мненията ни по въпроса съвпадат — съгласи се Козмо.
	— За целта, днес изпращам чиновниците си в банката, където те ще прегледат документалния архив.
	— Не мога да приема молбата ви — отвърна Козмо.
	— За мой късмет, това не е молба — Ветинари гушна Г-н Каприз в свитата си ръка и продължи. — Както виждате, председателят ме придружава. Командир Ваймс, моля, отведете г-н Мустак в каретата ми и се погрижете някой да придружи г-ца Добродуш до дома й. Утре сутрин ще си изясним всичко.
	Патрицият огледа прашния стълб, обвил неуморимите големи и допълни:
	— Денят беше натоварен за всички ни.


	В уличката зад клуб Розовото коте упоритата, бумтяща музика беше приглушена, но все пак ясно доловима. Тъмни фигури се суетяха наоколо…
	— Доктор Селяк, сър?
	Завеждащият Отдела по посмъртни комуникации спря, както рисуваше една доста сложна руна сред не толкова изтънчените обичайни графити, покриващи стената, и обърна поглед към загрижената физиономия на своя студент.
	— Да, Предиобор?
	— Това тук не противоречи ли на университетските правила, сър?
	— Разбира се! Помисли само какво може да стане, ако с такова нещо се заемат неподходящите хора! Дръж тоя фенер по-високо Козли, нищо не виждам.
	— А кои хора биха били неподходящи, сър?
	— Ами, реално погледнато, ние например. Но всичко ще е наред, стига Съветът да не открие какво правим. Което, разбира се, няма да се случи, защото те майсторски избягват подобни открития.
	— Значи наистина сме в нарушение?
	— Е, хайде сега — отговори Селяк, а символът, който рисуваше просветна в синкаво за момент. — Ако си говорим честно, кой измежду нас може да каже кое е правилно и кое погрешно?
	— Университетският съвет? — предположи Предиобор.
	Селяк хвърли тебешира и се изправи.
	— Слушайте ме внимателно вие четиримата! Ще довършим инсорсизма на Угоен, ясно? За негова вечна радост и в не малка степен за доброто на Отдела, уверявам ви! Този ритуал не е лесен, но ако ми помогнете, до края на семестъра всички ще сте доктори по посмъртни комуникации, ясно? Всички ще получите отлични оценки и, разбира се, пръстен с череп! И като се има предвид, че с общи усилия досега сте успели да предадете една трета курсова работа, струва ми се, че такова предложение ви устройва, не мислиш ли, Предиобор?
	Студентът примига под напрежението, породено от този въпрос, но природната съобразителност му дойде на помощ. Той се прокашля по типично академичен маниер и заяви:
	— Мисля, че ви разбирам, сър. Нашето дело тук, надхвърля жалките светски разбирания за правилно и грешно, нали така? Ние служим на по-висша истина.
	— Отлично, Предиобор, далеч ще стигнеш. Чухте ли всички? Висша истина. А така! Дайте сега да прелеем стария досадник вътре и да се омитаме, преди някой да ни усети!


	Офицер трол в карета не е нещо, което може да остане незабелязано. Той просто се набива в очи. Вероятно това беше разбирането на Ваймс за малка шегичка. Сержант Детритус седеше зад Влаго, поради което той се беше оказал премазан о седалката. Ветинари и Дръмнот седяха срещу тях. Негова светлост беше скръстил ръце върху бастуна със сребърна дръжка, а брадичката му почиваше върху ръцете. Той не изпускаше Влаго от очи.
	Говореше се, че шпагата, скрита в бастуна е изкована от желязото, извлечено от кръвта на хиляда мъже. Влаго считаше това за чисто разхищение — ако бяха добавили само още малко материал, можеше да се получи чудесно рало. Кой изобщо ги измисляше тия неща?
	Обаче, знае ли човек, с Ветинари всичко беше възможно, макар и малко мърляво.
	— Вижте, ако позволите на Козмо… — подхвана Влаго.
	— Pas devant le gendarme — прекъсна го Ветинари.
	— Туй значи да не плямпаш, докато аз съм наоколо — преведе Детритус услужливо.
	— А може ли да си говорим за ангели? — опита Влаго отново след малко.
	— Не, не можем. Г-н Мустак, изглежда вие сте единственият, комуто се подчинява най-голямата армия, която сме виждали след разпадането на Империята. Смятате ли, че това е добра идея?
	— Е, не беше моя идея да ми се подчиняват! Просто първи се сетих как да ги накарам!
	— Знаете ли, г-н Мустак, ако бъдете убит сега, това ще реши огромен брой проблеми.
	— Ама аз нямах намерение да стане така! Т.е.… не _точно_ така.
	— Хората не са възнамерявали да строят и империя. Тя просто се е превърнала в лош навик. Така или иначе, г-н Мустак, сега, когато големите са на ваше разположение, как смятате да постъпите с тях?
	— Ще пратя по един на всяка семафорна кула, да я задвижва. Магаретата в крачните колела никога не са вършили достатъчно добра работа. Не ми се вярва останалите градове да възразят срещу такова нещо. Ще бъде от полза за цялото човечест… за целокупното население, а и магаретата едва ли ще имат нещо против.
	— Това ще осигури работа на няколкостотин. А останалите?
	— Смятам да ги превърна в злато, сър. Мисля, че това ще ни реши всички проблеми.
	Ветинари повдигна вежда насмешливо.
	— _Всичките ни проблеми?_


	Понякога болката вземаше връх, но това някак го успокояваше. Сякаш беше доказателство, че наистина се превръща във Ветинари. Болката беше хубаво нещо. Беше добра болка. Тя му помагаше да се съсредоточи и да мисли.
	Точно в момента Козмо си мислеше, че Пучи наистина е трябвало да бъде удушена при раждането си, както, според семейните предания, той самият се е опитал да постъпи. Всяко нещо у нея дразнеше. Тя беше егоистична, надменна, алчна, суетна, жестока, инатлива, напълно лишена от чувство за такт и неспособна да преценява собствените си действия.
	Не че в това семейство такива черти се приемаха за недостатъци. Човек не би могъл да натрупа богатство, ако постоянно се тревожи дали постъпва добре или зле. Но Пучи, отгоре на всичко, се имаше за красавица, и това просто вбесяваше Козмо. Вярно, имаше хубава коса, но тези обувки с токове? Изглеждаше като балон с окачени тежести! Единствената причина тялото й да има каквато и да било форма, беше заради чудото на корсетите. А и, въпреки разпространеното мнение, че дебелите момичета поне са приятни личности, личността на Пучи беше просто изобилна и до последната капка — Охол.
	От друга страна обаче тя беше на неговата възраст и поне беше амбициозна и способна да изпитва нестихваща омраза. Не беше безделница като всички останали, които си прекарваха целия живот, вкопчени в парите. Те не проявяваха никаква инициатива. С Пучи поне можеше да разговаря. Тя гледаше на нещата от по-чувствителна, женска гледна точка.
	— Най-добре Непреклон да бъде убит — заяви тя. — Сигурна съм, че знае нещо. Да го увесим за глезените от някой мост. Дядо така правеше. Защо още носиш тая ръкавица?
	— Той е служил вярно на банката дълги години — отговори Козмо, като пренебрегна последната й забележка.
	— И? Това какво общо има? Още ли имаш проблеми с ръката?
	— Нищо й няма на ръката ми — тросна се Козмо в същия момент, в който поредната кървава роза на болката разцъфтя нагоре до рамото му.
	Близо съм, помисли си той. Толкова близо! Ветинари мисли, че съм му паднал в ръцете, но всъщност той падна в моите! О, да! Въпреки това… може би беше време да поразчисти.
	— Ще изпратя Боровинка да се погрижи за г-н Непреклон довечера — каза той. — Сега, когато разполагам с Гепи, вече нямам нужда от него.
	— Хубаво. А после ще тикнат оня Муцвак в пандиза и ние ще си върнем банката. Ама никак не изглеждаш добре, да знаеш. Много си блед.
	— Блед, колкото Ветинари? — попита Козмо и посочи портрета.
	— Какво? Какви ги плещиш, не бъди идиот — отвърна Пучи. — И се усеща някаква гадна миризма. Нещо да не е умряло наоколо?
	— Мислите ми са кристално бистри. Утре ще е последният ден на Ветинари като патриций, уверявам те.
	— Продължаваш да говориш глупости. И се потиш като прасе, ако искаш да знаеш — сряза го Пучи. — Честно, потта капе от брадичката ти. Вземи се стегни!
	— Сигурно, когато какавидата започне да се превръща в красива пеперуда, тя се чувства сякаш умира — говореше си Козмо замечтано.
	— Какво, какво? Кой ти знае. Пък и какво общо има това? — попита Пучи. — И ако искаш да знаеш, не е толкова просто, защото, виж, много странно — гъсеницата всъщност умира и става на каша вътре в какавидата, а после някаква малка част от нея, като бъбрек или нещо подобно се събужда, изпива сока, останал от гъсеницата и тогава се измъква навън като пеперуда. Чудно нещо. А ти стига си хленчил, сигурно просто си хванал грип. Излизам, имам среща. До утре.
	Тя излезе и остави Козмо сам, в компанията на Боровинка, който четеше в ъгъла. На Козмо му хрумна, че не знае почти нищо за този човек. Разбира се, веднага щом стане Ветинари, той щеше да знае всичко за всеки.
	— Ти си завършил Школата за убийци, нали, Боровинка? — попита Козмо.
	Боровинка извади малък сребърен разделител от горния си джоб, постави го внимателно на страницата и затвори книгата.
	— Да, сър. Бях стипендиант.
	— О, да. Помня ги тези. Виждахме ги да се мотаят наоколо. Другите студенти бяха склонни да ги тормозят.
	— Да, сър. Но някои от нас оцеляха.
	— Някога аз да съм те тормозил?
	— Не, сър. Щях да си спомням.
	— Много добре, много добре. Как ти е малкото име, Боровинка?
	— Не знам, сър. Бил съм подхвърлено дете.
	— Колко тъжно. Животът ти трябва да е бил труден.
	— Да, сър.
	— Понякога светът може да е крайно жесток.
	— Да, сър.
	— Ще бъдеш ли така добър да убиеш г-н Непреклон довечера?
	— Отбелязвам си го, сър. Ще взема някой да ме придружи и ще се заема с изпълнение на задачата час преди изгрев. По това време мъглата е най-гъста, а и повечето наематели на г-жа Кейк ще отсъстват. За щастие самата г-жа Кейк ще нощува при старата си приятелка, г-жа Смажи-Бръмбар в Желан сапун. По-рано днес направих малко проучване, в очакване на това ваше решение.
	— Ти си истински професионалист, Боровинка. Поздравявам те.
	— Благодаря, сър.
	— Да си виждал Ейдотук някъде?
	— Не, сър.
	— Къде ли се е дянал? Всъщност, най-добре върви да вечеряш. Аз няма да ям тази вечер.
	След като вратата се затвори след Боровинка, Козмо допълни на глас:
	— А утре ще бъда нов човек.
	Той се протегна и изтегли шпагата. Тя беше истински шедьовър.
	От своя портрет срещу него, Ветинари повдигна вежда и каза:
	— Утре ще се превърнеш в красива пеперуда.
	Козмо се усмихна. Почти беше успял. А Ветинари беше напълно побъркан.


	Г-н Непреклон отвори очи и се взря в тавана.
	След няколко секунди тази безлична гледка беше заменена от огромен нос, както и остатъка от едно загрижено лице на заден план, зад носа.
	— Вие сте буден!
	Г-н Непреклон примига, за да фокусира поглед и откри, че се взира в силуета на г-ца Драперия, очертан срещу светлината от лампата.
	— Случи ви се забавна малка преживелица, г-н Непреклон — обясни му тя с бавния, внимателен тон, който хората ползват, когато говорят с психично болни пациенти, със старци и с въоръжени злодеи.
	— Забавна преживелица? Направил съм нещо забавно? — той вдигна глава от възглавницата и подуши. — Защо сте окачила чесън около врата си, г-це Драперия?
	— За… всеки случай — отвърна тя гузно. — Срещу… настинка, да, за да ме пази от настинка. Човек не може да е прекалено внимателен. А вие как се чувствате?
	Г-н Непреклон се поколеба. Не беше сигурен как се чувства. Не беше сигурен дори кой е той. Усещаше някаква празнина в себе си. Сякаш отсъстваше от собственото си тяло.
	— Какво пропуснах, г-це Драперия?
	— О, няма нужда да се тревожите за това сега — опита да го разведри тя плахо.
	— Напротив, г-це Драперия, има.
	— Докторът каза, че не трябва да се вълнувате, г-н Непреклон.
	— Доколкото ми е известно, г-це Драперия, в живота си никога не съм се вълнувал.
	Тя кимна. Уви, никак не й беше трудно да му повярва.
	— Ами, нали си спомняте г-н Мустак? Казват, че е откраднал всичкото злато от трезора!…
	И думите потекоха. По-голямата част от историята се състоеше от предположения, лични или дочути, а понеже г-ца Драперия беше гореща почитателка на Пандизчийски рог, разказът и беше в същия стил, в който обичайно се предаваха страховитите убийства.
	Затова й се стори шокиращо, че слушателят й лежа безучастно през цялото време. Веднъж-дваж я помоли да повтори някоя подробност, но лицето му като цяло не промени израза си. Тя се опита да обрисува една истински вълнуваща картина, изпълни малката стая с удивителни знаци, но той дори не забеляза.
	— … и сега е затворен в Мрънкалника — приключи разказа си тя. — Казват, че ще го провесят за врата, докато пукне. Мисля, че да те провесят е по-лошо, отколкото просто да те обесят.
	— Но не могат да намерят златото… — прошепна Чистонрав Непреклон и се отпусна назад върху възглавницата си.
	— Точно така! Някои казват, че е било похитено от негови дръзки съучастници! — обясни г-ца Драперия. — Изглежда г-н Козмо Охол е повдигнал обвинения срещу него.
	— Аз съм обречен човек, г-це Драперия, съден и прокълнат — промълви Непреклон, взрян в стената.
	— Вие, г-н Непреклон? Така ли се говори! Вие, който никога не сте допускал грешка?
	— О, аз прегреших. Така е! Покланях се на фалшиви идоли!
	— Е, ами, човек не винаги може да си намери истински — успокои го тя, като потупваше ръката му и се чудеше дали трябва да повика някого. — Вижте, ако търсите опрощение, мисля, че при последователите на Йо тази седмица имат промоция „Два гряха на цената на един“…
	— Настигна ме — прошепна той. — О, скъпа г-це Драперия. Нещо се надига в мен и иска да се измъкне!
	— Няма страшно, имаме кофа — отвърна тя.
	— Не! Трябва да си вървите, веднага! Ще бъде ужасно!
	— Никъде не мърдам, г-н Непреклон — г-ца Драперия беше образец на решимост. — Това е просто една забавна преживелица и толкоз.
	— Ха! — каза г-н Непреклон. — Ха… ха… хаха… — смехът се надигна от гърлото му, като нещо изпълзяло от крипта.
	Кльощавото му тяло се вцепени и изви, сякаш се надигаше от матрака. Г-ца Драперия се хвърли напреко на леглото, но закъсня. Ръката на мъжа се вдигна разтреперана и пръстите се протегнаха към гардероба.
	— Ето ни отново! — изкрещя той.
	Ключалката изщрака. Вратите се отвориха широко.
	Във вътрешността се виждаха камара бележници и нещо… покрито. Г-н Непреклон отвори очи и ги втренчи в очите на г-ца Драперия.
	— Донесох го със себе си — каза той, сякаш сам си говореше. — Мразех го, но го донесох със себе си. Защо? Кой управлява цирка?
	Г-ца Драперия мълчеше. Знаеше само, че каквото и да става, тя ще остане до края. Все пак, беше прекарала нощта в спалнята на чужд мъж, а мнението на лейди Диърдри Трезве по въпроса беше недвусмислено. Г-ца Драперия се явяваше Съсипана жена, което не изглеждаше особено честно, като се има предвид, че на практика, никак даже не беше съсипана.
	Тя наблюдаваше как г-н Непреклон се… преоблича. Той имаше благоприличието да й обърне гръб, но тя въпреки това си затвори очите. След това обаче си спомни, че е Съсипана, така че какъв беше смисълът? Затова отново ги отвори.
	— Г-це Драперия? — каза г-н Непреклон замечтано.
	— Да, г-н Непреклон? — отвърна тя с тракащи зъби.
	— Трябва да намерим… пекарна.
	В този момент Боровинка и сътрудника му влязоха в стаята и се заковаха на място. Това не беше по план.
	— А вероятно и стълба — допълни Непреклон.
	Той дръпна парче розова гума от джоба си и се поклони.


>	Глава 12
#	Боговете остават безучастни — Дръмнот докладва — Възможна дяволия — Г-н Каприз излиза на сцената — Странни обекти във въздуха — Завръщането на г-н Непреклон — „Внимавайте, той има маргаритка!“ — Големият момент на Пучи — Козмо има нужда да му подадат ръка

	Сламата в килията му беше чиста и Влаго беше почти сигурен, че никой не се е изхрачил в овесената му каша, съдържаща нещо, което, ако човек бъдеше принуден да го назове, трябваше да минава за месо. Някак се беше разчуло, че именно той е отговорен за преместването на Търбух. Дори колегите му бяха мразили тоя садистичен мръсник, затова Влаго получи допълнителна порция каша без дори да си е поискал, обувките му бяха излъскани, а на закуска го очакваше сутрешното издание на Таймс.
	Появата на големите беше избутала проблемите с банката чак на пета страница. Големите заемаха цялата първа страница, а голяма част от съдържанието на вестника беше запълнено с рубриката „Глас народен“ — което ще рече, че случайни хора на улицата, които не знаеха нищо, споделяха с други хора, това което знаеха — и с дълги статии, написани от хора, които също нищо не знаеха, но умееха да изразяват незнанието си елегантно в рамките на 250 думи.
	Влаго тъкмо подхващаше кръстословицата*, когато някой любезно почука на вратата на килията му. Оказа се директорът, който се надяваше, че краткият престой на г-н Мустак в неговия затвор е бил приятен, желаеше да го изпрати до каретата и да го увери, че с радост ще очакват следващото му посещение при тях, в случай че в бъдеще отново възникнат някакви напълно неоправдани съмнения в неговата невинност. Междувременно той би бил благодарен, ако г-н Мустак бъде така добър да си сложи тези леки окови, колкото за пред хората, и когато му ги свалят, както несъмнено ще стане, веднага щом се докаже, че не е извършил нищо нередно, ако би могъл да напомни на командващия офицер, че оковите са собственост на затвора, безкрайни благодарности за което.
	[* 1 отвесно: Объркан „тенор новак“, пренася товари, 10 букви. Ветинари му се беше изсмял ехидно.]
	Пред затвора се бяха струпали зяпачи, но стояха на разстояние от внушителния голем, който, застанал на едно коляно и с юмрук протегнат нагоре, чакаше пред портата. Явно се беше появил предната вечер и, ако за г-н Мустак не представляваше особена трудност, вметна директорът, всички биха били крайно благодарни, ако би наредил на великана да се премести. Влаго се опита да не издаде изненадата си. Беше казал на Черни Мустачки да чака нови разпореждания. Но не беше очаквал да го завари тук. Големът последва каретата чак до двореца. Улиците, по които минаха, гъмжаха от стражници и на почти всеки покрив се забелязваха фигури в черно. Изглежда Ветинари искаше да е сигурен, че няма начин затворникът да избяга. Според Влаго броят полицаи, събрани в задния двор, беше твърде голям, за да е ефикасен, понеже за един бързо съобразяващ човек е много по-лесно да се измъкне от двадесет пазачи, отколкото от петима. Но явно целта беше да се създаде определено Впечатление. Без значение какво точно, стига да изглеждаше внушително.
	Прекараха го през тъмни коридори и го въведоха в ярко осветената Голяма зала, която се пръскаше по шевовете. Дочуха се няколко несигурни аплодисменти, откъслечни приветствия и серия кънтящи освирквания от Пучи, която седеше до брат си на първия от множеството редове в залата. Влаго беше отведен до малък подиум, който явно щеше да служи като подсъдима скамейка. От там той имаше отличен изглед към водачите на гилдии, старшите магьосници, по-важните жреци и като цяло членове на По-висшата и По-добра класа или поне По-едрата и По-шумна. Забеляза и Хари Краля, който му се усмихна широко, както и облака дим, който показваше къде е седнала Прелест Дивна. А ето я и новата висша жрица на Ядна с лъскавата си корона от извити лъжици, стиснала сковано своя церемониален черпак. Лицето й беше замръзнало в изражение на нервна възбуда. Длъжница си ми, девойче, помисли си Влаго. Допреди година се налагаше вечер да работиш в бар, за да си изкарваш прехраната, а Ядна беше само една от половин дузина полубогини, споделящи общ олтар, който, ако си говорим честно, се явяваше една покривка, просната върху твоята кухненска маса. Не съм ли си заслужил поне едно малко чудо в отплата?
	Дочу се шумолене на плат и внезапно Ветинари се оказа на мястото си с Дръмнот до себе си. Приглушените разговори стихнаха веднага щом погледът на патриция обхвана залата.
	— Дами и господа, благодаря за вашето присъствие тук, днес — обяви той. — Като начало, нека уточним, че това не е съдебен процес, а разследване, което цели да разкрие обстоятелствата около изчезването на десет тона златни кюлчета от трезора на Кралската банка на Анкх-Морпорк. Доброто име на банката е поставено под съмнение, затова е важно да разгледаме всички факти, имащи отношение към този въпрос…
	— Независимо до какви разкрития се стигне?
	— Точно така, г-н Козмо, без значение в каква посока ни отведат разкритията.
	— Имаме вашето уверение? — настоя Козмо.
	— Струва ми се, че току-що ви го дадох, г-н Охол. Може ли да продължим? Назначих многоуважаемият г-н Въртел от Многорек, Въртел и Медноуст да води следствието. Той ще провежда разпитите, както намери за добре. Вярвам, всички ще се съгласят, че г-н Въртел се радва на дълбокото уважение на цялата юридическа общност в Анкх-Морпорк.
	Г-н Въртел се поклони на Ветинари и обходи залата с твърд поглед, който се задържа най-дълго върху многобройните членове на семейство Охол.
	— Преди това, по въпроса за златото — продължи Ветинари. — Дръмнот, мой секретар и главен чиновник, лично оглави екипа старши чиновници, които прекараха нощта в банката…
	— Извинете, аз подсъдим ли се явявам? — прекъсна го Влаго.
	Ветинари го стрелна с поглед и после прегледа документите пред себе си.
	— В ръцете си държа подписана от вас разписка за десет тона злато — оповести той. — Отричате ли автентичността на този документ?
	— Не, но си мислех, че е чиста формалност!
	— Десет тона злато са формалност, така ли? А по-късно не проникнахте ли с взлом в трезора?
	— Реално погледнато да, но само защото г-н Непреклон беше припаднал вътре и беше оставил ключа в ключалката, така че не можехме да отключим отвън.
	— Ах, да, г-н Непреклон, главният касиер. Той тук ли е в момента?
	Бърз преглед установи, че залата е напълно лишена от Непреклоновото присъствие.
	— Доколкото разбрах, той е преживял известно неразположение, но не е пострадал сериозно — продължи Ветинари. — Командир Ваймс, бъдете така добър да изпратите някого до жилището му. Бих искал и той да присъства тук.
	След това патрицият се обърна отново към Влаго.
	— Не, г-н Мустак, не сте подсъдим за момента. Като цяло, добре е преди човек да бъде изправен на съд, да е ясна причината, поради която е подведен под съдебна отговорност. Този подход се счита по-разумен. Не можем обаче да пренебрегнем факта, че сте поел отговорност за златото, което, налага се да приемем, действително е било злато и, към онзи момент, несъмнено се е намирало в трезора. За да добием представа за актуалното състояние на банката, аз възложих на секретаря си да проведе одит, с който той и екипът му се заеха снощи…
	— Щом поне за момента не съм подсъдим, дали може да ми свалите белезниците? Опасявам се, че насаждат предубеждения срещу мен — обади се пак Влаго.
	— Разбира се. Стража, моля, погрижете се. А сега, г-н Дръмнот, ако обичате.
	Накрая аз ще опера пешкира, помисли си Влаго, когато Дръмнот започна доклада си. Какво е намислил Ветинари?
	Той разгледа присъстващите, докато Дръмнот излагаше своята монотонна счетоводна литания. Най-отпред се набиваше в очи солидната черна маса на семейство Охол. От мястото на Влаго те приличаха на лешояди. Ако се съдеше по прилежния, напевен тон на Дръмнот, докладът му щеше да отнеме доста време. Щяха да го изкарат виновен, а после Ветинари щеше да… Ама, разбира се, в някоя уединена стая, щеше да се проведе тих разговор: „Г-н Мустак, ако бъдете така добър да споделите как точно контролирате онези големи…“
	За всеобщо облекчение, близо до врата се усети раздвижване и сержант Фред Колън, следван от неизменния си партньор Ноби Нобс, се понесоха през тълпата. Ваймс тръгна да си проправя път в тяхна посока и Захариса веднага го последва. Тримата си зашепнаха припряно и след малко през тълпата премина вълна ужасени възклицания. Влаго долови думата „Убити!“.
	Ветинари се изправи и стовари бастуна си на масата, което прекрати всяко прошепнато изречение, сякаш боговете лично бяха сложили точка в края му.
	— Какво се е случило, командире? — попита той.
	— Открили са тела, сър. В жилището на г-н Непреклон!
	— Бил е убит?
	— Не, сър — Ваймс отново обмени няколко приглушени реплики със сержанта си. — На първо време едно от телата е идентифицирано като професор Боровинка, сър. Не че е истински професор, просто много противен наемен убиец. Мислехме, че е напуснал града. Изглежда другото тяло е на Джак Реброто, който е бил ритан до смърт.
	Командирът и сержанта отново зашепнаха припряно, но Ваймс имаше навик да повишава глас, когато е ядосан.
	— … с какво? На втория етаж? Говориш глупости! А Боровинка как са го бастисали? Ти будалкаш ли ме?
	Ваймс се изправи.
	— Простете, сър. Мисля, че се налага да отида и да огледам лично. Туй ще да е някоя дяволия.
	— А нещастният Непреклон? — попита Ветинари.
	— Няма и следа от него, сър.
	— Благодаря, командире — Ветинари го отпрати с жест. — Върнете се веднага щом съберете повече информация. Не можем да си позволим никакви дяволии. Благодаря, Дръмнот. Ако разбирам правилно, не сте открили нищо нередно, освен липсата на злато. Сигурен съм, че тези заключения носят облекчение на всички ни. Г-н Въртел, имате думата.
	Адвокатът се изправи сред атмосфера на тържественост и нафталин.
	— Кажете, г-н Мустак, какво сте работил преди да дойдете в Анкх-Морпорк? — попита той.
	Аха, помисли Влаго, като гледаше Ветинари, най после ми се изясни. Ако съм добричък и давам правилните отговори, може и да отърва кожата. Срещу определена цена. А, не, мерси. Аз исках просто да изкарам малко пари.
	— Какво е било занятието ви, г-н Мустак? — повтори Въртел.
	Влаго огледа редиците зрители и забеляза лицето на Гепи. Той му намигна.
	— Хмм? — измънка Влаго.
	— Попитах ви какво сте работил, преди идването си в нашия град!
	Тъкмо в този момент Влаго дочу печално познат бръмчащ звук и от своя издигнат подиум той първи забеляза появата на председателя на Кралската банка иззад завеса в далечния край на залата, стиснал в уста чудесната си нова играчка. Изглежда някакъв страничен ефект от вибрациите избутваше Г-н Каприз заднишком по хлъзгавия мрамор.
	Хората в публиката извиха глави, за да проследят малкото куче, което, размахало опашка, премина зад стола на Ветинари и изчезна зад завесата в другия край на залата.
	Намирам се в свят, където се случват такива неща, осъзна Влаго. Нищо няма значение. Това прозрение му донесе усещането за пълна свобода.
	— Г-н Мустак, зададох ви въпрос! — сопна му се Въртел.
	— О, простете. Бях мошеник.
	И… изведнъж усети, че полита! Това беше то! Усещането беше по-приятно, отколкото да се катери по сгради! Стигаше му дори само физиономията на Козмо! И на Гепи! Явно са били планирали всичко, а ето че сега целият план им се изплъзваше. Беше ги сложил всичките в джоба си и се носеше високо!
	Въртел се поколеба.
	— Като казвате мошеник, имате предвид…
	— Измамник на доверие. Фалшификатор на няколко пъти. Честно казано, предпочитам термина нехранимайко.
	Влаго видя погледите, които си размениха Козмо и Гепи и усети, че ликува. Ама не, ама как, не бяха очаквали такова нещо, нали така? Щеше да се наложи да се поизпотят, за да не изостанат. Въртел споделяше объркването им.
	— Искам да съм сигурен, че ви разбирам правилно? Изкарвал сте си прехраната с престъпления?
	— Най вече се възползвах от хорската алчност, г-н Въртел. А мисля, че в цялата работа имаше и нещо образователно.
	Г-н Въртел поклати глава удивен и от ухото му изпадна щипалка, чиято поява изглеждаше напълно закономерна.
	— Образователно? — повтори той.
	— Да. Много хора научиха, че никой не продава истински диамантен пръстен за една десета от реалната му стойност.
	— А след това заехте една от най-висшите държавни служби в града? — повиши глас Въртел, за да се чуе въпросът му над смеха.
	Хората се отпуснаха. Бяха стояли с притаен дъх твърде дълго.
	— Наложи се. В противен случай щях да бъда обесен — обясни Влаго. — Отново.
	Г-н Въртел изглежда се стъписа и се обърна към Ветинари.
	— Милорд, сигурен ли сте, че искате да продължим?
	— О, да — потвърди Ветинари. — Само смъртта може да ни спре, г-н Въртел.
	— Ъм… значи са ви бесили и преди? — продължи разпита си Въртел.
	— О, да. И не исках да ми се превръща в навик.
	Последва нов изблик на смях. Въртел се обърна към Ветинари, на чието лице се беше появила бегла усмивка.
	— Вярно ли е това, милорд?
	— Действително — потвърди Ветинари спокойно. — Миналата година г-н Мустак беше обесен под името Албърт Блещук, но се оказа, че има много здрав врат, което стана ясно, когато го полагаха в ковчега му. Вие, г-н Въртел, вероятно сте запознат със стария принцип Quia Ego Sic? Ако човек оцелее след като бъде провесен за врата, вероятно е избраник на боговете и го очаква някаква друга съдба. И след като съдбата се беше оказала благосклонна към него, аз реших да го освободя условно и да му възложа да възстанови Пощенската служба. Същата задача вече беше отнела живота на четирима мои чиновници. Ако той я доведеше до успешен край, това щеше да е чудесно. Ако пък се провалеше, поне щеше да спести на града разходите по ново обесване. Макар и привидно жестока, тази малка шега, за моя радост, даде отлични резултати. Сигурен съм, всеки ще се съгласи, че пощата си върна неоценимата роля за града. Оказа се, че вълкът наистина може да си смени нрава!
	Г-н Въртел кимна автоматично, опомни се, седна и се зае да рови в записките си. Явно си беше изгубил мястото.
	— Което ни отвежда до въпроса с банката…
	— Г-жа Охол, дама, която мнозина имаха удоволствието да познават, неотдавна ми довери, че умира — отвърна Ветинари сухо. — Помоли ме за съвет, как да уреди бъдещето на банката, при положение, че очевидните й наследници бяха, по нейните собствени думи: „противна сбирка невестулки, с каквато да не ти се налага да се разправяш“…
	Всичките тридесет и един адвоката на семейство Охол се изправиха и заговориха като един, което щеше да струва на клиентите им общо 119,28 АМД.
	Г-н Въртел ги изгледа кръвнишки.
	Независимо какво беше казано по-рано, г-н Въртел не се радваше на уважението на юридическата общност на Анкх-Морпорк. Той се радваше на техния страх. Смъртта не беше притъпила неговата енциклопедична памет, неговото лукавство, неговото умение да развива заплетени аргументи, нито изпепеляващия му поглед. Не ме предизвиквайте точно днес, казваше този поглед в момента на останалите адвокати. Не ме предизвиквайте, защото ако го направите ще смъкна плътта от костите ви и ще изсмуча даже костния мозък. Нали се сещате за всички онези томове с кожени подвързии, дето държите на рафтове зад бюрата си, за да впечатлявате клиентите си. Аз съм ги изчел всичките и съм написала поне половината. Хич не изпробвайте търпението ми, защото не съм в настроение.
	Един по един, те седнаха по местата си.*
	[* Обща натрупана такса, включително време и разноски — 253,16 АМД.]
	— Мога ли да продължа? — обади се Ветинари. — Доколкото знам, по-късно г-жа Охол е интервюирала г-н Мустак и е преценила, че той е отличен кандидат за поста управител на банката, в най-добрите традиции на семейство Охол и най-добрият възможен настойник за кучето Г-н Каприз, което по стечение на обстоятелствата, е председател на банката.
	Козмо се изправи бавно на крака и пристъпи в центъра на откритото пространство.
	— Протестирам най-категорично срещу твърдението, че този шарлатанин се вписва в традициите на моето… — подхвана той.
	Г-н Въртел се изправи на крака, сякаш го беше изстреляла пружина. Но колкото и да беше бърз, Влаго го изпревари.
	— Протестирам! — извика той.
	— Как смеете да протестирате — изрепчи му се Козмо, — когато сам признахте, че сте арогантен престъпник?
	— Протестирам срещу изявлението на лорд Ветинари, че имам нещо общо с добрите традиции на семейство Охол — отвърна Влаго и срещна очите на Козмо, от които изглежда се ронеха зеленикави сълзи. — Аз никога не съм бил пират, нито съм търгувал с роби.
	Последва масово надигане на адвокати.
	Г-н Въртел ги изгледа. Последва масово сядане.
	— Те сами си го признават — оправда се Влаго. — Пише го в официалната история на банката!
	— Това е вярно, г-н Въртел — потвърди Ветинари. — Чел съм я. В случая принципът Volenti non fit injuria е ясно приложим.
	Отново се чу същото бръмчене. Г-н Каприз се връщаше обратно. Влаго се постара да не го поглежда.
	— Но това е наистина долно! — изръмжа Козмо. — Чия история би преминала такова злонамерено заяждане неопетнена?
	Влаго вдигна ръка.
	— Ооо, ооо, това го знам! — възкликна той. — Моята. Най-лошото което съм правил някога е да ограбвам хора, които си мислеха, че ограбват мен, но никога не съм използвал насилие и накрая върнах всичко. Вярно, ограбил съм и една-две банки или по-точно присвоих си средствата им чрез измама, но само защото те го бяха направили толкова лесно…
	— Върнал сте всичко? — прекъсна го Въртел и се огледа за коментар от Ветинари.
	Но той беше вдигнал поглед нагоре, над главите на присъстващите, които на свой ред, почти до един, бяха запленени от преминаващия Г-н Каприз, и само вдигна пръст, без да е ясно дали да потвърди, че е чул или да отхвърли въпроса.
	— Да, може би ще си спомните, че аз се разкаях и се поправих миналата година, когато боговете… — опита се да обясни Влаго.
	— Ограбил няколко банки? — прекъсна го Козмо. — Ветинари, да не искаш да кажеш, че умишлено си поставил най-важната банка в града в ръцете на известен банков крадец?
	Целокупната маса на семейство Охол се надигна, обединени от нуждата да защитят парите си. Ветинари все още оглеждаше тавана.
	Влаго също погледна нагоре. Някакъв бял диск се носеше във въздуха тъкмо под тавана. След малко дискът се сниши, като се въртеше и уцели Козмо право в лицето. Втори диск прелетя над ръката на Влаго и се заби в скута на няколко роднини на Козмо.
	— По-добре ли щеше да е, ако я беше оставил в ръцете на неизвестни крадци? — провикна се някой, точно когато шрапнели яйчен крем се пльоснаха върху всеки един официален черен костюм. — Ето ни отново!
	През въздуха вече се задаваше втора вълна тортички, кръжащи из залата по траектории, които ги стовариха право върху вече засегнатите Охоли. А после една фигура се измъкна от тълпата, сред писъците на онези, които се оказаха на пътя й. Хората пищяха, защото, дори да успееха да избегната размазващата тежест на грамадните обувки, се оказваха покосени от стълбата, която новодошлия беше нарамил. Фигурата невинно се обърна, за да провери какъв хаос е създала и стълбата, която се завъртя с него, повали всеки, който не успя да отскочи навреме.
	При това действията му не бяха случайни. Докато Влаго наблюдаваше, клоунът се отдалечи от стълбата, като остави четирима души впримчени между степенките й така, че всеки опит на някой от тях да се освободи, би причинил огромна болка на всички останали и сериозно би влошил шансовете за бъдеща женитба на един стражник, попаднал сред пленените.
	Със своя червен нос и раздърпана шапка, клоунът се озова в центъра на сцената с няколко дълги скока, а огромните му ходила шляпаха на пода с всяка позната стъпка.
	— Г-н Непреклон? — възкликна Влаго. — Вие ли сте това?
	— Я, моето славно приятелче, г-н Мустак! — провикна се клоунът. — Значи си мислите, че директорът на манежа управлява цирка, а? Само със съгласието на клоуните, г-н Мустак! Само със съгласието на клоуните!
	Непреклон вдигна ръка и метна поредната тортичка към лорд Ветинари.
	Но Влаго вече беше скочил, преди тя да е започнала краткия си път. Мозъкът му финишира едва трети и изложи мислите си накуп, като му съобщи, че краката му явно са действали по собствена воля; че достойнството на величията не би оцеляло след лице покрито с яйчен крем; че снимката на патриция с крем, размазан по лицето, на първа страница на Таймс, ще подкопае политическите устои на града, но най вече, че след падането на Ветинари, той, Влаго, не би доживял да види нов ден, което беше негова основна цел в живота.
	Като в безмълвен сън, той се понесе към настъпващия противник с протегнати ръце и със скоростта на охлюв, докато тортичката се носеше към своя исторически момент.
	Уцели го в лицето.
	Ветинари не беше помръднал. Кремът са разхвърча и четиристотин изумени очи наблюдаваха как една бучка полетя към патриция, който вдигна ръка и я хвана. Тихото „пльос“, когато тя се блъсна в дланта му, беше единственият доловим шум в залата.
	Ветинари прегледа заловената бучка крем. Потопи пръст в нея и го облиза. Вдигна очи нагоре замислено, докато присъстващите до един бяха притаили дъх и после сподели:
	— Струва ми се, че е ананасов.
	Последваха гръмки аплодисменти. Нямаше как иначе. Дори да мразеше Ветинари, човек не можеше да не се възхити на рефлексите му.
	А сега той слизаше по стълбите, към замръзналия, стреснат клоун.
	— Моят цирк не се управлява от клоуни, сър — каза той, сграбчи големия червен нос и го опъна докъдето позволяваше ластикът. — Ясно ли е?
	Клоунът извади тумбеста тромба и изсвири веднъж печално.
	— Добре, радвам се, че се разбираме. А сега бих искал да говоря с г-н Непреклон, моля.
	Този път последваха две изсвирвания с тромбата.
	— Разбира се, че е тук — възрази Ветинари. — Да го накараме ли да се покаже, момичета и момчета? Колко са 15,3 процента от 59,66?
	— Оставете го на мира! Чувате ли, оставете го на мира!
	Малтретираната тълпа отново се разтвори и даде път на раздърпаната г-ца Драперия, вбесена и възмутена като същинска грижовна квачка. Тя притискаше нещо тежко към плоската си гръд и Влаго разпозна сноп бележници.
	— Ето за какво става въпрос! — обяви тя триумфално и разпери ръце. — Вината не е негова! Те са се възползвали от него!
	Тя насочи обвинителен показалец към подгизналата маса на семейство Охол. Ако беше приемливо за една богиня-воин да носи скромна блуза и косата й да се изплъзва от иначе стегнат кок, тогава г-ца Драперия можеше да бъде обожествена.
	— Те са били! Те са си продали златото още преди години!
	Тази забележка предизвика бурен отговор от всички посоки в залата, лишени от присъствието на някой Охол.
	— Всички ще запазят тишина! — повиши глас Ветинари.
	Адвокатите станаха. Г-н Въртел ги погледна. Адвокатите си седнаха.
	А Влаго успя да избърше ананасовия крем от очите си тъкмо на време.
	— Внимавайте, той има маргаритка! — извика той и веднага си помисли: Току що извиках „Внимавайте, той има маргаритка!“ и мисля, че никога няма да забравя колко точно глупаво се чувствам в момента.
	Лорд Ветинари огледа необичайно голямото цвете в бутониерата на клоуна. Малка капка вода блестеше на почти идеално прикрития отвор на дюзата.
	— Да, знам — отвърна патриция. — А сега, сър, струва ми се, че вие действително сте г-н Непреклон. Виждате ли, разпознах походката. Ако вие не сте той, трябва само да стиснете маргаритката. Аз пък от своя страна, трябва само да пусна ластика. Повтарям, искам да говоря с г-н Непреклон.
	Понякога боговете никак не внимават в картинката, помисли си Влаго. Точно тук е мястото на някой гръмовен екот, на някой напрегнат акорд или какъвто и да е божествен знак, че това е моментът на ист…
	— 9.12798 — произнесе клоунът.
	Ветинари се усмихна и го потупа по рамото.
	— Добре дошъл обратно — каза той и се огледа, докато забеляза доктор Белолик от Гилдията на шутовете.
	— Докторе, ще бъдете ли така добър да се погрижите за г-н Непреклон, моля? Мисля, че ще му се отрази добре да е сред свои.
	— За мен ще е чест, милорд. Летяща формация от седем тортички наведнъж и четворно впримчване в стълба? Майсторска работа! Който и да сте вие, братко, приветствам ви с майтапчийското ръкостискане…
	— Никъде няма да ходи без мен — заяви г-ца Драперия мрачно, когато белоликият клоун пристъпи напред.
	— Ама, разбира се, никой не би си го помислил — увери я Ветинари. — Докторе, моля, предложете гостоприемството на своята гилдия и на младата дама на г-н Непреклон — добави той за искрено удоволствие и изненада на г-ца Драперия, която се бе вкопчила с нокти и зъби в званието дама, но се беше сбогувала с младостта преди години.
	— И някой да освободи онези хора от стълбата. Мисля, че ще е нужен трион — продължи Ветинари. — Дръмнот, събери тези интересни дневници, които младата дама на г-н Непреклон така любезно ни предостави. И ми се струва, че г-н Охол се нуждае от лекарска помощ.
	— Нищо… по… добно… — Козмо, покрит с крем, се бореше да остане на краката си.
	Болезнено беше дори да го гледа човек. Той успя да посочи с вбесен, макар и треперещ пръст, разпилените книги.
	— Те са собственост на банката! — заяви той.
	— Г-н Охол на всички ни е ясно, че не се чувствате добре… — подхвана Ветинари.
	— Да, иска ти се всички да си мислят така, нали… ти, самозванец! — Козмо видимо се люшкаше на краката си. В главата му, тълпата се надигна и го аплодира.
	— Кралската банка на Анкх-Морпорк — отвърна Ветинари без да отделя очи от Козмо — се гордее със своите подвързани с червена кожа дневници, които до един носят герба на града, гравиран със злато. Дръмнот?
	— Това са евтини картонени бележници, сър. Могат да се купят навсякъде. Съдържанието им обаче несъмнено е изписано с калиграфския почерк на г-н Непреклон.
	— Сигурен ли си?
	— О, да. Курсивът му е великолепен.
	— Фалшиви — заяви Козмо с удебелен език. — Всички са фалшиви. Откраднати!
	Влаго огледа зрителите и забеляза споделеното им изражение. Каквото и да мислиш за даден човек, никога не е приятно да видиш как той се срива на парчета пред очите ти. Двама стражници се приближаваха внимателно към Козмо.
	— В живота си нищо не съм откраднала! — тросна се г-ца Драперия, обуздала емоциите си донякъде. — Бяха в гардероба му… — тук тя се поколеба и реши, че е по-добре да бъде опозорена, отколкото незабележима. — И не ми пука какво мисли по въпроса лейди Диърдри Трезве! Освен това, ги прегледах! Баща ви е продал златото и го е принудил да подправи сметките! И какво ли още не!
	— … к’асива пепе’уда — провлачи Козмо и примига към Ветинари. — Ти веч’ не си аз. Минах една миля в твойте ’бувки!
	Влаго също пристъпи към него. Козмо имаше вид сякаш всеки момент ще се взриви или ще припадне, или ще се метне на врата на Влаго, мърморейки нещо като „тис’ми аааай-доб’ия пърятел, тъйсие, сам’ тияз с’ещу с’ета, пърятел“. По лицето му се стичаше зеленикава пот.
	— Мисля, че имате нужда да полегнете, г-н Охол — каза му Влаго ведро.
	Козмо опита да фокусира погледа си върху него.
	— То’а е доб’а болка — довери му подгизналият мъж. — И’ам си шапка, и’ам си шпаг’от ’илядъ м’же.
	В следващия момент едно стоманено острие със зловещ червеникав отенък се появи с метално свистене и се оказа насочено между очите на Влаго. Острието не трепваше. Самият Козмо се тресеше и гърчеше, но шпагата оставаше напълно неподвижна.
	Приближаващите стражници се поколебаха. Все пак, планираха да доживеят до пенсия.
	— Моля, никой да не се приближава. Мисля, че ще се справя — каза Влаго, вперил поглед в острието. Моментът изискваше деликатност…
	— О, това са пълни глупости — извика Пучи и пристъпи напред сред тропот на токчета. — Нищо лошо не сме направили. Все пак, златото си е било наше. На кого му пука какво е надраскал в тия негови тефтери?
	Адвокатските флангове на семейство Охол се изправиха много предпазливо, а двамата юристи, наети от Пучи, започнаха да й шепнат нещо на ухо. Тя не им обърна внимание. Ето че всички бяха обърнали поглед към нея. Тя беше център на внимание, а не брат й.
	— Г-це Охол, дали бихте могла да запазите тишина? — сряза я Влаго. Неподвижното острие го тревожеше. Явно някаква част от Козмо все още се държеше.
	— О, да, ясно, че ще искате да млъкна, ама няма! — отвърна Пучи самодоволно и, сякаш Влаго се беше сблъскал с отворен тефтер, тя се втурна с главата напред без да мисли. — Как може да сме откраднали нещо, което си е било наше? И какво ако татко е измислил по-добро приложение за проклетото злато? То и без това само си седеше там! Сериозно, толкова ли сте тъпи? Всички така правят. Това не е кражба. Тъй де, златото продължава да съществува, нали? По пръстени и подобни. Не е като да сме го изхвърлили. На кого му пука къде е точно?
	Влаго устоя на желанието да погледне другите банкери в залата. Всички така правят, значи? Пучи нямаше да получи много картички за Прасоколеда тази година. А брат й я зяпаше ужасен. Останалите членове на клана, които не продължаваха да се борят с крема, бяха заети да оставят впечатлението, че никога не се виждали Пучи преди. „Коя е тази луда жена?“, казваха лицата им. Кой я е пуснал тук? Какви ги говори тя?
	— Мисля, че брат ви е много болен, г-це — каза й Влаго.
	Пучи тръсна действително красивите си къдрици пренебрежително.
	— Не го мислете него, той само се занася, защото търси внимание. Глупави момчешки прищявки. Искал да бъде Ветинари. Сякаш някой с всичкия си би…
	— От него се лее зелена пот — прекъсна я Влаго, но тя не чуваше нищо. Той се взря в изстрадалото лице на Козмо и всичко си дойде на мястото. Брада. Шапка. Шпага, представляваща нечия просташка идея как би изглеждало острие, направено от човешка кръв. Ами убийството на онзи майстор на пръстени? Какво се криеше под тази воняща ръкавица…
	_Това е по моята част. Знам как да се справя._
	— Простете, вие сте лорд Ветинари, нали? — попита Влаго.
	За момент Козмо се стегна и по лицето му мина бегъл царствен израз.
	— Точно така! — каза той и повдигна вежда. Но след миг тя увисна, а с нея и цялото му лице. — Имам пръстен. Пръстена на Вет’нари. Обаче си е мой. Добра болка…
	Шпагата също клюмна.
	Влаго сграбчи лявата ръка на мъжа и дръпна ръкавицата. Тя се отдели с мляскащ звук и отвратителна, невъобразима воня. Най-близкия стражник повърна. Толкова много цветове, помисли си Влаго. Толкова много… шаващи неща…
	А ето го и него, ясно забележим сред подпухналата плът, мрачния отблясък на тъмнита. Влаго сграбчи другата ръка на Козмо.
	— Милорд, сега, когато вие сте патриций, мисля, че трябва да излезете навън, за да приветствате хората…
	Козмо някак успя да поеме контрол над устата си отново, колкото да каже:
	— Да, така трябва… — преди да добави — не ми е добре. Пръстът изглежда странно…
	— Слънцето ще му се отрази добре — Влаго го поведе леко навън. — Вярвайте ми.


>	Глава 13
#	Гладис си прави услуга — Домът на смеха — Историята на г-н Непреклон — Ползата от клоуните като болногледачи е поставена под въпрос — Бухльо се сдобива с ангел — Тайната на златото (не точно драконова магия) — Завръщането на зъбите — Ветинари гледа напред — Банката триумфира — Малкият подарък на Глупър — Как да съсипем чудесен ден

	В първия ден от остатъка от живота си, Влаго фон Мустак се събути, което беше чудесно, като се има предвид, че всеки ден множество хора нямат този шанс, но пък се събуди сам, което не беше чак толкова приятно.
	Беше шест сутринта и мъглата беше толкова гъста, че из нея би трябвало да плуват крутони. Той обичаше тези моменти, тъкмо преди вчерашният ден да дойде на фокус.
	Я, чакай, това не беше апартаментът, нали? Беше стаята му в сградата на пощата, която сияеше с целия лукс и удобство, обичайно свързвани с държавна служба.
	Фрагмент от вчерашния ден проблесна в паметта му. О, да, Ветинари беше наредил банката да бъда затворена, докато чиновниците му прегледат всичко този път. Влаго им желаеше късмет с тайната колекция на сър Джошуа…
	Г-н Каприз го нямаше и това си беше срамота. Човек не оценява ранно-утринното олигавяне докато не го изгуби. Гладис също я нямаше и това го разтревожи.
	Тя не се появи докато той се обличаше и не беше оставила сутрешния Таймс на бюрото му. А костюмът му имаше нужда от гладене.
	Накрая я откри да бута количка с поща в сортировъчното помещение. Синята рокля беше заменена със сива, която, по зараждащите се стандарти за големско облекло, изглеждаше доста елегантно.
	— Добро утро, Гладис — поздрави той. — Дали мога да се надявам на огладен панталон?
	— Ютията В Съблекалнята На Пощальоните Винаги Е Гореща, Г-н Мустак.
	— О? А. Аха. Ами, ъъм… вестникът?
	— Четири Копия Пристигат Всяка Сутрин В Офиса На Г-н Грош, Г-н Мустак — отвърна Гладис укорно.
	— Предполагам за сандвич не може да става и…
	— Чака Ме Работа, Г-н Мустак — скастри го големът.
	— Знаеш ли, Гладис, не мога да не забележа, че изглеждаш някак различно.
	— Да! Правя Услуга Сама На Себе Си — заяви Гладис с ярко грейнал поглед.
	— Каква услуга?
	— Все Още Не Съм Установила, Понеже Съм Прочела Само Десет Страници От Книгата.
	— А. Четеш нова книга? Обзалагам се, че тази не е от лейди Трезве?
	— Не, Понеже Тя Е Изгубила Връзка Със Съвременната Мисъл. Надсмивам Й Се Презрително.
	— Никак не съм изненадан — отбеляза Влаго. — И, предполагам тази книга ти я е дала г-ца Добродуш?
	— Да, Казва Се _Защо Мъжете Ни Се Мотаят В Краката_ От Практична Присмехул — отговори Гладис настървено.
	А всичко започва с най-добри намерения, помисли си Влаго. Да ги открием, да ги изкопаем, да ги освободим. Обаче идея си нямаме какво причиняваме или на кого го причиняваме.
	— Гладис, виж сега, тая работа с книгите… ами, работата е там, че… Искам да кажа, само защото нещо е написано, не трябва да… имам предвид, не означава, че… Това, което се опитвам да кажа е, че всяка книга е…
	Той млъкна. Те вярват в думите. Думите са им вдъхнали живот. Не мога да й кажа, че ние подхвърляме думите като жонгльори и променяме значението им, както ни харесва…
	Той потупа Гладис по рамото.
	— Я най-добре ги прочети всичките и сама си направи изводите.
	— Това Беше Почти Неподобаващо Докосване, Г-н Мустак.
	Влаго понечи да се засмее, но изразът й го спря.
	— Ъм, само според мадам Присмехул, сигурен съм — отвърна той и отиде да си вземе копие на Таймс, преди да са изчезнали всичките.
	Главният редактор трябва да беше преживял поредния горчиво-сладък ден. Все пак, първа страница е само една. В крайна сметка, беше сбутал всичко на нея: репликата „Струва ми се, че е ананасов“, с илюстрация, където на заден план се виждаха покритите с крем Охоли и, разбира се, речта на Пучи, предадена подробно. Беше просто велика. И беше продължила доста дълго. От гледна точка на Пучи нещата бяха съвсем ясни: тя беше права, а всички останали бяха тъпаци. Тя беше така запленена от звука на собствения си глас, че на стражниците се беше наложило да напишат обичайното си предупреждение на лист хартия и да го вдигнат пред лицето й, преди да успеят да я отведат, докато тя все още плещеше.
	А някой беше успял да заснеме и момента, когато пръстенът на Козмо улови слънчевите лъчи. В болницата бяха казали, че ампутацията е била с почти хирургическа точност и вероятно му е спасила живота, макар да не им беше ясно откъде Влаго е знаел какво да прави, при положение, че познанията му по медицина се изчерпваха с убеждението, че един пръст не би трябвало да е зелен и обрасъл с гъби…
	Вестникът беше изтръгнат от ръцете му.
	— Какво си направил с професор Угоен? — изстреля Прелест Дивна. — Знам, че си направил нещо! Не ме лъжи!
	— Нищо не съм направил! — възрази Влаго и се спря да прецени думите си. Общо взето бяха верни.
	— Ходих до Отдела за посмъртни комуникации, да знаеш!
	— И те какво казаха?
	— Не знам, вратата беше блокирана от огромна сепия. Но ти си направил нещо, знам си аз! Изкопчил си от него тайната как да командваш големите, нали?
	— Не.
	Съвсем вярно. Прелест Дивна се поколеба.
	— Не ти я е казал той?
	— Не, поисках му само няколко преведени израза, но това за никого не е тайна.
	— Ще ме послушат ли, ако аз им наредя нещо?
	— Не.
	Вярно към момента.
	— Приемат заповеди само от мъже, нали? Обзалагам се, че е така!
	— Не мисля.
	Достатъчно вярно.
	— Значи все пак има тайна?
	— Не е точно тайна. Угоен сам ни го каза, но не знаеше, че това е ключът.
	Вярно.
	— Дума ли е?
	— Не.
	Вярно.
	— Виж, защо просто не ми кажеш? Знаеш, че можеш да ми имаш доверие!
	— Е, да, естествено, но мога ли да ти имам доверие да мълчиш с нож, опрян в гърлото?
	— Защо някой би ме заплашвал?
	Влаго въздъхна.
	— Защото ще знаеш как да командваш най-могъщата армия на света! Не видя ли какво става отвън? Всички тия ченгета. Появиха се веднага след края на събранието.
	— Какви ченгета?
	— Всички онези тролове, подменящи паважа? Колко често си виждала такова нещо? Редиците файтони, които не вземат клиенти? Рояците просяци? А в задния двор между каретите гъмжи от кибици, които само се мотаят наоколо и оглеждат прозорците. Тези ченгета. Обсадили са сградата и то, защото следят мен.
	На вратата се почука. Влаго разпозна почукването. То целеше да предизвика внимание без да безпокои.
	— Влез, Станли — каза той. Вратата се отвори.
	— Аз съм, сър — оповести Станли, който преминаваше през живота с вниманието на човек, четящ ръководство, преведено от чужд език.
	— Да, Станли.
	— Завеждащият отдел Марки, сър — уточни Станли.
	— Да, Станли?
	— Лорд Ветинари е в каретния двор, сър, разглежда механизма за автоматично товарене. Казва, че не е спешно, сър.
	— Казва, че не било спешно — обърна се Влаго към Прелест Дивна.
	— Ами да побързаме тогава?
	— Именно.
	— Прилича на бесило — отбеляза Ветинари, а зад гърба му карети пристигаха и заминаваха с тропот.
	— Ще позволява на бързите рейсове да събират пощата без да спират — обясни Влаго. — Така писмата от малките провинциални офиси ще могат да пътуват експресно без да забавят каретите. Това може да спести по няколко минути от всяка спирка.
	— И, разбира се, ако ви позволя да вземете няколко голема-коне, каретите ви биха моли да се движат със сто мили в час, доколкото разбирам, а тези техни горящи очи сигурно виждат нормално дори през гъста мъгла.
	— Възможно е, сър. Но аз всъщност вече държа всички големи-коне — поправи го Влаго.
	Ветинари го огледа хладно.
	— А освен това разполагате и с всичките си уши. Готов ли сте да обсъдим обменния курс?
	— Вижте, не е като да съм искал да ставам Повелител на големите… — подхвана Влаго.
	— Ще говорим по пътя. Заповядайте в каретата ми — прекъсна го Ветинари.
	— Къде отиваме?
	— Съвсем наблизо. Ще посетим г-н Непреклон.


	Клоунът, който плъзна капака на малкия отвор във внушителните порти на Гилдията на шутовете, огледа Ветинари, Влаго и Прелест Дивна и не се зарадва да види никого от тримата.
	— Идваме при доктор Белолик — съобщи Ветинари. — Ще ви помоля да ни пропуснете с минимално необходимото веселие.
	Вратичката се затвори рязко. Последва припрян шепот, подрънкващ шум и едната половина на двойната врата се открехна, колкото посетителите да се промушат един по един. Влаго тръгна напред, но Ветинари сложи ръка на рамото му и посочи с бастуна си.
	— Това е Гилдията на шутовете — обясни той. — Очаквайте… веселба.
	Върху вратата беше закрепена кофа. Патрицият въздъхна и я бутна с бастуна си. От другата страна се разнесе тупване и плисък на вода.
	— Не знам защо толкова държат на това, наистина не знам — каза той и пристъпи напред. — Не е забавно, а някой би могъл да пострада. Пазете се от яйчния крем.
	В сумрака зад вратата някой простена.
	— Според доктор Белолик, г-н Непреклон е роден под името Чарли Добряка — каза им Ветинари, докато напредваха под шатрата, разпъната във вътрешния двор на гилдията. — И е роден клоун.
	Десетина клоуна прекратиха за момент тренировките си, за да позяпат посетителите. Тортички останаха незахвърлени, панталони не бяха изпълнени с белосана варова вода, невидими кучета спряха насред скимтенето.
	— _Роден_ клоун? — учуди се Влаго.
	— Точно така, г-н Мустак. Велик клоун, наследник на клоуни. Видяхте го вчера. Явно образът на Чарли Добряка съществува и се предава от клоун на клоун вече поколения наред.
	— Мислех, че просто е полудял!
	— Доктор Белолик от своя страна смята, че най-после е дошъл на себе си. Изглежда младият Непреклон е имал ужасно детство. Никой не му бил казал, че е клоун, докато не навършил тринадесет. А майка му, по свои съображения, подтиснала всеки стремеж към клоунада у него.
	— Все някога трябва да е харесвала клоуни — предположи Прелест Дивна и се огледа. Всички клоуни припряно отклониха погледите си от нея.
	— Обичала е клоуни — поправи я Ветинари. — По-точно, един клоун. За една нощ.
	— О. Разбирам — обади се Влаго. — И след това циркът си е заминал?
	— Както обичайно става с цирковете, уви. След което, предполагам, на нея й се е отщяло от мъже с червени носове.
	— Откъде знаете всичко това? — попита Влаго.
	— Отчасти това са информирани предположения, но повечето факти г-ца Драперия успя да измъкне от него в последните няколко дни. Тя е сериозна, решителна дама.
	В далечния край на голямата шатра се виждаше друга врата, където ги чакаше директорът на гилдията. Беше целият в бяло — бяла шапка, бели ботуши, бял костюм и бяло лице. А лицето беше украсено с широка усмивка, очертана с червен грим и противоречаща на истинското лице, което беше студено и надменно, сякаш принадлежеше на самия Принц на ада. Белолик кимна на Ветинари.
	— Милрод…
	— Доктор Белолик — поздрави патрицият. — Как е пациентът?
	— О, само ако беше дошъл при нас като дете — отвърна докторът. — Какъв клоун би излязъл от него! Какъв синхрон! Между другото, обичайно не допускаме жени в сградата на гилдията, но поради специфичните обстоятелства, правим изключение.
	— О, колко се радвам — изсъска Прелест Дивна, всяка сричка пропита с киселина.
	— Чисто и просто, каквото и да твърдят от сдружението за Женски майтапи, жените просто не са забавни.
	— Ужасен недостатък — съгласи се Прелест Дивна.
	— Интересно разграничение, като се има предвид, че същото важи и за клоуните — коментира Ветинари.
	— Винаги съм била на същото мнение — подкрепи го Прелест Дивна.
	— Те са трагични — продължи патрицият. — Ние се надсмиваме над мъката им, както се надсмиваме над своята собствена. Нарисуваната застинала усмивка ни се блещи от мрака и се подиграва на нашата безумна вяра в ред, логика, статут, в реалността на ежедневието. Маската знае, че от самото си раждане ние всички се носим на голямата бананова обелка, която ще ни хлъзне в отворена паст на съдбата и единственото, на което можем да се надяваме, е да си спечелим овациите на тълпата по пътя.
	— А къде се вписват тук животните от усукани балони? — попита Влаго.
	— Нямам представа. Но, доколкото разбирам, когато кандидат убийците нахлули в жилището на г-н Непреклон, той удушил един от тях със съвсем приличен и крайно забавен розов слон от усукани балони.
	— Представете си само как е звучало — подхвърли Прелест Дивна ведро.
	— Да! Какъв обрат! При това без никаква подготовка! Ами номерът със стълбата? Чиста бойна клоунада! Отлична работа! — възхищаваше се Белолик. — Вече знаем всичко, Хавлок. След смъртта на майка му, баща му се появил и, разбира се, го отвел в цирка. Всеки клоун е могъл да види, че момчето е смешник до мозъка на костите. И какви ходила! Дори само заради тях е трябвало да се сетят да го пратят при нас. За момче на неговата възраст нещата могат да се окажат доста деликатни. Обаче, не, баща му просто го навлякъл в костюма, останал от дядо му, и го изтикал на манежа в някакъв дребен провинциален град. И ето как клоунадата изгубила един потенциален майстор.
	— Защо? Какво се е случило? — попита Влаго.
	— Вие как мислите? Хората му се смели.


	Валеше дъжд и мокрите клонки го шибаха, докато той тичаше през гората, обут в торбестите панталони, от които все още се стичаше белосана вода. Самите панталони подскачаха на своите еластични тиранти и понякога го удряха в брадичката.
	Ботушите обаче бяха добри. Прекрасни ботуши. За първи път попадаше на чифт, който да не му стиска.
	Майка му обаче го беше отгледала подобаващо. Дрехите трябваше да са в почтено сиво, смехът беше непристоен, а гримът — грях.
	Е, наказанието го беше застигнало почти веднага.
	Призори той откри някаква плевня. Изстърга засъхналия яйчен крем и спечения грим и се изми в един вир. О, това лице! Дебелият нос, огромната уста, бялата нарисувана сълза — щеше да го навестява в кошмарите му, знаеше си.
	Поне все още носеше собствената си риза и гащи, а те покриваха най-важните части. Тъкмо се канеше да изхвърли всичко останало, когато някакъв вътрешен глас го спря. Майка му беше починала и приставите бяха отнесли всичко, дори месинговия пръстен, който тя лъскаше всеки ден. Той никога повече нямаше да види баща си… трябваше да запази нещо, трябваше да му остане нещо, което да му напомня кой е, какъв е, откъде идва и дори защо е решил да загърби всичко. В плевнята откри прокъсана торба. Щеше да свърши работа. Натика омразния костюм вътре.
	По-късно същия ден попадна на някакви каравани, разположени сред дърветата, но видът им не беше крещящ като в цирка. Сигурно е нещо религиозно, реши той. Майка му беше одобрявала по-сдържаните религии, стига боговете да не бяха чуждестранни.
	Нахраниха го със заешко задушено. А когато надникна над рамото на един мъж, седнал тихо до малка сгъваема масичка, забеляза бележник, пълен с изписани числа. Числата му допадаха. Те внасяха ред в един хаотичен свят. Затова той попита, много любезно, как се нарича числото най-долу, под колоната. Мъжът му обясни, че това е сборът, но момчето не се съгласи.
	— Не, не е. Това число е с три фардинга по-малко от точния сбор.
	— Откъде знаеш — попита мъжът.
	— Виждам го — обясни момчето.
	— Но ти погледна листа само веднъж!
	— А нима не е това начинът? — учуди се то.
	След това се събраха още хора, отвориха други бележници, показаха му различни суми и те всички му се сториха толкова, толкова лесни…
	Беше по-забавно от цирк и не включваше никакъв крем.


	Той отвори очи и ги фокусира върху неясните фигури.
	— Ще ме арестуват ли?
	Влаго погледна Ветинари, който махна с ръка бегло.
	— Не мисля — отговори Влаго. — Вече знаем за златото.
	— Сър Джошуа заплаши да каже на всички за моя… произход.
	— Да, знаем.
	— Хората щяха да се смеят. Нямаше да го понеса. Затова сам си внуших, че… нали разбирате, че това със златото е било някакъв сън. Че ако никога повече не го търся, то ще си остане все там — той спря за момент, понеже мислите му явно се блъскаха за ред да използват устата. — Доктор Белолик беше така добър да ми покаже историята на образа на Чарли Добряка… Казаха ми, че мятам тортички със завидна точност. Дедите ми вероятно биха се гордели с мен.
	— Как се чувствате сега? — попита го Влаго.
	— Чувствам се добре в собствената си кожа — отвърна Непреклон. — На когото и да принадлежи тя.
	— Добре, тогава утре ви искам обратно на работа.
	— Не можете да очаквате да се върне толкова скоро! — възрази г-ца Драперия.
	Влаго се обърна към Белолик и Ветинари.
	— Господа, бихте ли ни извинили за момент?
	На лицето на главния клоун се изписа оскърбление, което замръзналата усмивка само влоши, но въпреки това вратата се затвори зад тях.
	— Слушайте, г-н Непреклон — подхвана Влаго веднага, — забъркали сме страхотна каша…
	— Аз вярвах в златото, да знаете — прекъсна го Непреклон. — Не знаех къде е, но вярвах в него.
	— Чудесно. Вероятно си е седяло тихо и кротко в кутията за бижута на Пучи. Обаче аз искам да отворя банката утре. Хората на Ветинари са прегледали всеки лист хартия и ви е ясно каква бъркотия са оставили след себе си. Освен това искам утре да пусна в обръщение банкнотите. Нали се сещате, парите, които не се нуждаят от злато? Банката също не се нуждае от злато, на всички ни е ясно. Все пак, години наред е работила с трезор пълен с боклуци. Банката обаче се нуждае от вас, г-н Непреклон. Семейство Охол си имат големи неприятности, Козмо е затворен кой знае къде, персоналът няма представа какво да прави, но утре банката трябва да отвори и вие, г-н Непреклон, трябва да сте там. Моля ви? О, а освен това председателят изджафка благосклонно на идеята да увеличим заплатата ви на шестдесет и пет долара на месец. Знам, че сте неподкупен човек, но това увеличение вероятно ще е добре дошло за мъж, планиращ, ъм, ааа, промяна в семейния си статут?
	Това не беше изстрел в мрака. Беше изстрел в светлината, чистата, ярка светлина. Г-ца Драперия явно имаше план и той вероятно не включваше да прекара остатъка от живота си, натикана в малка стаичка на Брястовата улица.
	— Разбира се, изборът е ваш — довърши Влаго и се изправи. — Добре ли се отнасят с него, г-це Драперия?
	— Само защото аз съм тук — отвърна тя категорично. — Тази сутрин дойдоха трима клоуни с въженце и малко слонче и настояваха да му извадят зъб! Едва бях успяла да ги изгоня, дойдоха още двама и почнаха да белосват стаята, при това доста нескопосано, по мое мнение! Уверявам ви, изхвръкнаха от тук за нула време!
	— Много добре, г-це Драперия!
	Ветинари ги чакаше пред сградата с отворена врата на каретата.
	— Качете се — каза той.
	— Всъщност, то никак не е далече…
	— Качете се, г-н Мустак. Ще минем по панорамния път.
	— Струва ми се, вие мислите, че аз си играя с вас — каза Ветинари, докато каретата потегляше. — Смятате, че всички прегрешения ще бъдат опростени. Затова нека ви дам това.
	Той измъкна черен бастун със сребърен череп на върха и дръпна дръжката.
	— Този любопитен предмет беше открит в притежание на Козмо Охол — обясни патрицият и измъкна острието.
	— Знам. Мислех, че е копие на вашия? — попита Влаго.
	— Така ли! — възкликна Ветинари. — Аз да не съм владетел, тип „кървава шпага“? Сигурно очаквате скоро да надяна корона от черепи? Мисля, че Козмо е поръчал да го изработят.
	— Значи е копие на един слух? — отвън се чу шум от порта, отваряща се пред каретата.
	— Точно така. Копие на нещо, което не съществува. Да се надяваме, че не е изпипано до последния детайл.
	Вратата на каретата се отвори и Влаго пристъпи в градините на двореца. Те изглеждаха точно, както се очаква за такова място — подредени, умерени, много чакъл, островърхи дървета и никакви зеленчуци.
	— Защо ни доведохте тук? — попита Прелест Дивна. — Заради големите, нали?
	— Г-це Добродуш, какво мислят местните големи за новодошлите си събратя?
	— Не ги харесват. Смятат, че ще създадат неприятности. Нямат повеля, която да може да бъде променена. По-лоши са и от зомбита.
	— Благодаря ви. Друг въпрос — тези големи биха ли убивали?
	— В хода на историята, създателите на големи са се научили да ги изработват така, че да не убиват…
	— Т.е. отговорът ви е отрицателен?
	— Не знам!
	— Ето че напредваме. Възможно ли е да им се дадат заповеди, които никой друг да не може да отмени?
	— Е, ами… Да. Ако на никой друг не му е известна тайната.
	— А тя е? — Ветинари се обърна към Влаго и изтегли острието.
	— Сигурно се дължи на начина, по който им говоря, сър — отвърна Влаго и откри че се взира в същото острие за втори път. Наистина блестеше.
	Той се беше подготвил за това, което последва, само дето то изобщо не се случи, както беше очаквал. Ветинари му подаде шпагата и се обърна към Прелест Дивна.
	— Г-це Добродуш, наистина бих предпочел да не напускате града за дълги интервали от време. Във ваше отсъствие този мъж постоянно си търси белята. Кажете ни тайната, г-н Мустак.
	— Мисля, че би било твърде опасно, сър.
	— Г-н Мустак, на челото си ли трябва да напиша „Тиранин“?
	— Може ли да предложа сделка?
	— Разбира се, аз съм разумен човек.
	— А ще я спазите ли?
	— Не, но ще ви предложа друга сделка вместо това. Пощенската служба получава шест голема-коне. Големите-войни минават под опеката на Съюза на големите, с изключение на четиристотин от тях, които ще помогнат за подобряване работата на семафорната линия. Вярвам това решение ще се радва на международна подкрепа. Големите ще заменят златото като основа на нашата валута, както вие така разумно предложихте. Вие двамата направихте международната обстановка крайно… вълнуваща…
	— Простете, защо аз държа това острие? — успя да вметне Влаго.
	— … вие ще ни кажете тайната и, най-важното, ще запазите живота си — довърши Ветинари. — Кой би ви предложил по-добра сделка?
	— Е, какво пък — отвърна Влаго. — Знаех си, че ще се стигне до тук. Големите ми се подчиняват, защото…
	— … защото носите златен костюм и в техните очи се явявате ъмниански жрец — довърши сам Ветинари. — За да бъде една заповед ефективна, правилният човек трябва да даде правилните нареждания на правилните хора. Аз самият съм изучавал историята. Всичко е въпрос на логика. Моля, не стойте така със зяпнала уста.
	— Вече сте знаел?
	— Е, не е точно драконова магия.
	— А защо ме накарахте да държа тази проклета шпага?
	— Ужасно е безвкусна нали? — попита Ветинари, като я вземаше обратно. — Човек би си помислил, че принадлежи на някого на име Кракс Велики. Исках само да проверя дали ще изглеждате по-опасен докато я държите. Вие действително не сте склонен към насилие…
	— Това беше напълно излишно! — възмути се Влаго. Прелест Дивна се подсмихваше.
	— Г-н Мустак, г-н Мустак, г-н Мустак, кога ще се научите? — въздъхна Ветинари, докато прибираше острието. — Един от моите предшественици обичал да разкъсва хора, като завързвал крайниците им за няколко диви костенурки. Такава смърт отнема известно време, но според него било голяма веселба. Ще ме извините, че моите разбирания за забавление са по-разумни. Така, какво друго исках да ви кажа? Ах, да. С прискърбие трябва да ви информирам за смъртта на един ваш познат, на име Бухльо Менгеме.
	Имаше нещо в тона с който го произнесе…
	— Някой ангел ли го е призовал?
	— Много е възможно, г-н Мустак. Но ако се нуждаете от още образци, сигурен съм, че в двореца все ще се намери някой, който да може да ви ги нарисува.
	— Така му било писано — каза Влаго. — Радвам се, че се е озовал на по-добро място.
	— Със сигурност не толкова влажно. А сега сте свободни да си вървите. Каретата ми е на ваше разположение. Все пак, имате да отваряте банка! Светът продължава да се върти и тази сутрин целият се е завъртял около моето бюро. Да вървим, Г-н Каприз.
	— Мога ли да дам едно предложение, което може да се окаже полезно? — попита Влаго.
	— Да чуем?
	— Защо не разкриете тайната за златното облекло на всички останали правителства в Равнините? Така никой няма да може да използва големите като войници и това ще свали напрежението.
	— Интересно. Вие подкрепяте ли такова предложение, г-це Добродуш?
	— Да! Не искаме никакви големски армии. Отлична идея!
	Ветинари се наведе и подаде на Г-н Каприз бисквитка. Когато се изправи в изражението му се забелязваше едва доловима промяна.
	— Снощи — обясни той, — някакъв предател е разпратил златната тайна до управниците на всички по-големи градове в Равнините със семафорно съобщение, чийто произход не може да бъде проследен. Да не би да сте бил вие, г-н Мустак?
	— Аз? Не!
	— Но ето че току-що предложихте същото нещо, нали? А някои биха нарекли такива действия държавна измяна.
	— Ама аз едва сега го споменах! Този път не можете да изкарате мен виновен! А и идеята наистина е добра — Влаго се постара да не среща погледа на Прелест Дивна. — Ако на нас първи не ни хрумне да предотвратим използването на петдесетфутови големи убийци, ще хрумне на някой друг!
	Той я чу де се кикоти за първи път, откакто я познаваше.
	— Сега пък петдесетфутови големи ли сте открила, г-це Добродуш? — попита Ветинари строго, сякаш се канеше до добави: „Надявам се, че сте донесла достатъчно за всички!“.
	— Не, сър. Такива не съществуват — Прелест Дивна се опитваше да остане сериозна, но не успяваше.
	— Е, какво пък. Сигурен съм, че някой изобретателен човек все някога ще ви изнамери и такива. Когато това се случи, моля не се колебайте да ги държите далеч от града. А междувременно трябва да намерим решение за вече възникналия проблем — Ветинари поклати глава с израз, който според Влаго издаваше съвсем реално раздразнение. — Армия, която би се подчинила на всеки, разполагащ с лъскави дрехи, мегафон и ъмнианския израз за „Изкопайте дупка и се заровете в нея“, би превърнала евентуална война в истински фарс. Имайте предвид, че възнамерявам да сформирам комисия, която да се занимае с проблема. И ви уверявам, че те няма да се спрат, освен за регламентираните почивки за чай и бисквитки, докато не открият извършителя. Аз самият ще следя работата им отблизо.
	Ама, разбира се, помисли си Влаго. Сигурен съм, че сума хора ме чуха да давам ъмниански команди, но аз лично залагам на човек, който смята, че войната не е нищо повече от глупав начин за губене на клиенти; човек, който е по-умел измамник, отколкото аз бих могъл да бъда, който отстранява проблемите като ги оставя в ръцете на разни комисии, който може да накара хората да мечтаят за наденички по всяко време…
	Влаго и Прелест Дивна се спогледаха. В погледите и на двамата се четеше: той е бил. Разбира се, че е бил той. Дауни и всички останали ще го знаят. Дори плесента, поникнала по влажните стени ще го знае. Но никой няма да успее да го докаже.
	— Можете да ни се доверите — увери го Влаго.
	— Да, знам — отвърна Ветинари. — Хайде, Г-н Каприз. Може да се намери малко торта.


	На Влаго никак не му се качваше в каретата. В момента каретите му навяваха много неприятни асоциации.
	— Той спечели, нали? — попита Прелест Дивна, докато мъглата се кълбеше около тях.
	— Ами, ето че държи председателя на каишка.
	— Има ли право да постъпва така?
	— Мисля, че действията му се регламентират от правилото Quia Ego Sic Dico.
	— Което означава?
	— „Защото аз така казвам“, струва ми се.
	— Що за правило е това!
	— Единственото, от което той се нуждае. В крайна сметка той може да е доста…
	— Дължите ми пет хилядарки, госзподин Блезжщук!
	Фигурата изскочи от сумрака зад Прелест Дивна мигновено.
	— Да не си мръднала, госзпожишке, че инак, ей го де е ножът — каза Гепи и Влаго чу как Прелест Дивна рязко си поема дъх. — Твойто приятелче ми ги обеща, ако те издрънкам кой си, ама след като ти сзжам се раздрънка и го прати в лудницата, значи трябва да си ги взема от теб, нъл тъй?
	Влаго бавно премести ръка към джоба си, но се сети, че е празен. Малките му помощници бяха конфискувани. Персоналът на Мрънкалника не допуска да си внасяш личните метални боксове и шперцове и очаква да си ги купиш от надзирателите, като всички останали.
	— Махни ножа и нека да поговорим — каза той.
	— Да, бе, да говорим! Знам те аз как обичаш да плещиш с тоя твой вълшебен език! Отвориш си усзжтата и, хоп, ставаш златното момче! Казваш им, че ще ги ошушкаш, пък те ти се смеят! Как тъй все ти се разминава, а?
	Гепи се беше разгорещил и от устата му хвърчеше слюнка. Гневните хора правят грешки, но каква полза от това, ако държат нож на сантиметри от бъбрека на приятелката ти? Тя от своя страна беше пребледняла и Влаго се надяваше да осъзнава, че моментът не е подходящ да тропне с крак. Преди всичко обаче Влаго се стараеше да не поглежда над рамото на Гепи, където с периферното си зрение забеляза някой да се промъква.
	— Не е моментът за прибързани действия — каза той високо. Сянката в мъглата изглежда спря на място и Влаго продължи. — Ето за това винаги се проваляш, Гепи. Да не би да очакваш да нося толкова пари със себе си?
	— Наоколо има досзжтатъчно места, дето ние можем да се кротнем докато ти се върнеш.
	Тъпак, помисли си Влаго. Обаче опасен тъпак. А друга една мисъл му подсказа — трябва просто да го надхитриш. Разполагаш с оръжие, което той не знае как да използва. Действай.
	— Ако си тръгнеш веднага, ще се престорим, че никога не сме те срещали — каза той на глас. — По-добро предложение няма да получиш.
	— Ще сзе опиташ да се изжмъкнеш с приказжки, а, мръсззжен малък негодник? Азж сще ти…
	Чу се рязко дрънване и Гепи издаде някакъв неясен звук. Приличаше на писък, издаден от човек, за когото дори пищенето е болезнено. Влаго дръпна Прелест Дивна, когато мъжът зад нея се преви и впи пръсти в устата си. Чу се по-тънък, плющящ звук и на бузата на Гепи се появи кръв, при което той изскимтя и се сви на топка на земята. След това острите дрънчащи звуци просто заваляха, когато челюстите на мъртвеца, малтретирани години наред, най-после предадоха богу дух и явно правеха всичко възможно да повлекат и омразния Гепи със себе си. По-късно докторът каза, че една пружина е успяла да се завре чак в синусите му.
	Капитан Керът и Ноби Нобс дотичаха от мъглата и огледаха проснатия на земята мъж, чието тяло подкачаше от време на време с поредното тихо дрънване.
	— Простете, сър, изгубихме ви от поглед — извини се Керът. — Какво се е случило с него?
	Влаго беше прегърнал Прелест Дивна плътно до себе си.
	— Мисля, че зъбните му протези се взривиха — отвърна той.
	— Как е могло да се случи такова нещо, сър?
	— Идея нямам, капитане. Защо не извършите едно добро дело и не го отведете в болницата?
	— Ще желаете ли да повдигнете обвинения, г-н Мустак? — попита Керът, като вдигаше скимтящия Гепи внимателно.
	— Предпочитам да повдигна чаша бренди — отвърна Влаго.
	Вероятно Ядна просто е изчаквала подходящия момент, помисли си той. Най-добре да отида до храма й и да окача огромен черпак. Не ми се иска да реши, че съм неблагодарен…


	Секретарят Дръмнот се вмъкна в офиса на лорд Ветинари на пръсти.
	— Добро утро — поздрави го негова светлост и се извърна от прозореца. — Мъглата има много приятен жълтеникав отенък тази сутрин. Някакви новини за Ейдотук?
	— Стражата в Куирм го издирва, сър — отвърна Дръмнот и постави градското издание на Таймс пред патриция.
	— Защо?
	— Купил е билет за Куирм.
	— Да, но след това вероятно е платил на кочияша да го откара до Генуа. Ще се опита да избяга възможно най-далече. Изпрати кратко семафорно съобщение до нашите хора там, ако обичаш.
	— Надявам се да сте прав, сър.
	— Така ли. Аз пък се надявам да греша. Добре ще ми се отрази. А. Ахаха.
	— Сър?
	— Виждам, че Таймс отново са отпечатали цветна първа страница. Двете страни на новата еднодоларова банкнота.
	— Да, сър. Добре изглежда.
	— При това в мащаб едно към едно — продължи Ветинари, все още усмихнат. — Вероятно, за да могат хората да се запознаят с вида на новите пари. Но точно в този момент, Дръмнот, убеден съм, нашите почтени граждани внимателно изрязват двете страни и ги слепват.
	— Да си поговоря ли с главния редактор, сър?
	— Не. Да оставим нещата да следват естествения си ход. Така ще е по-забавно.
	Ветинари се отпусна назад в креслото си и затвори очи с въздишка.
	— Добре, Дръмнот, вече съм готов да чуя как изглежда карикатурата днес.
	Вестникът прошумоля, докато Дръмнот отваряше на съответната страница.
	— Нарисували са Г-н Каприз, при това доста точно — под стола на Ветинари кучето отвори очи, когато чу името си. И господарят му отвори своите, заинтригуван.
	— Нали не държи нищо в устата си?
	— Не, сър — отвърна Дръмнот спокойно. — Все пак, това е Анкх-Морпоркският Таймс.
	— Добре, продължавай — Ветинари пак се отпусна.
	— Той е на каишка, сър, и изглежда неправдоподобно разгневен. Вие държите каишката, сър. Пред кучето, нервно сврени в ъгъла, се вижда група много дебели котки. Те всички носят цилиндри.
	— Както си е обичайно за всички котки.
	— Върху котките е изписана думата „Банки“ — допълни Дръмнот.
	— Какъв тънък намек, само!
	— Вие, от своя страна, сър, сте стиснал в ръка сноп книжни пари, а репликата ви е…
	— Не ми казвай, „ТОВА НЯМА вкус на ананас“?
	— Отлично, сър. Между другото, председателите на останалите градски банки изразиха желание да ги приемете, когато ви е удобно.
	— Добре. Днес следобед да речем.
	Ветинари се изправи и отиде до прозореца. Мъглата се разреждаше, но все още държеше града в прегръдката си.
	— Г-н Мустак е много… популярен младеж, нали, Дръмнот? — попита той, загледан в сумрака.
	— Да, сър — потвърди секретарят, като сгъваше вестника. — Изключително популярен.
	— И много самоуверен, струва ми се.
	— И аз така мисля.
	— И предан?
	— Хвърли се на пътя на тортичката, сър.
	— Значи съобразява бързо.
	— О, да.
	— Мисля, че се е тревожил предимно за своето бъдеще, когато хвана онази тортичка.
	— Той несъмнено отлично познава политическите течения, сър — отвърна Дръмнот и вдигна наръч папки.
	— И, както казваш, е изключително популярен — промълви Ветинари, чийто силует едва се забелязваше срещу стената от мъгла.
	Дръмнот замълча. Влаго не беше единственият свръх чувствителен към политическите течения.
	— Несъмнено е много полезен за града — продължи Ветинари след малко. — Така че не трябва да го изпускаме. Очевидно, нужно е да остане в Кралската банка достатъчно дълго, за да я преустрои по своите виждания.
	Дръмнот не отговори, а само подравни няколко папки. Едно име привлече вниманието му и той придърпа съответното досие отгоре.
	— Но, разбира се, когато това приключи, той отново ще се отегчи и ще почне да поема излишни рискове за себе си и за околните…
	Дръмнот се усмихна с ръка вдигната над досиетата…
	— Между другото, на колко години е г-н Сбръч?
	— Данъчният съветник? Над седемдесет, сър — отвърна Дръмнот и отвори досието, което тъкмо беше извадил. — Тук пише седемдесет и четири.
	— Не обсъждахме ли напоследък неговата работа?
	— Да, сър, миналата седмица.
	— Струва ми се, че му липсва инициатива. Изглежда не успява да се приспособи към модерния нов свят. Да се обират данъкоплатците до шушка не е особено напредничав метод. Няма да възразя, ако реши да се оттегли в заслужена пенсия, разбира се, с почести.
	— Разбирам сър. Кога бихте искал да вземе това решение, сър? — попита Дръмнот.
	— Не е спешно — отвърна Ветинари. — Никак не е спешно.
	— Мислил ли сте кой би могъл да го замести? Който и да е, няма да си спечели много приятели. Трябва да е човек със специфични умения.
	— Ще го обмисля — каза Ветинари. — Сигурен съм, че все ще се намери някой.


	Персоналът на банката дойде на работа рано, като се наложи да си пробива път между тълпата, която вече запълваше улиците, понеже а) това беше поредното действие в големия уличен театър на Анкх-Морпорк, и б) банката я чакаха големи проблеми, ако се окажеше, че и техните пари са изчезнали. Г-н Непреклон и г-ца Драперия обаче не се виждаха никакви.
	Влаго беше в монетния двор. Хората на г-н Масур бяха, ами, бяха направили всичко по силите си. Тази фраза обикновено означава, че свършената работа е само една идея над посредственото, но, когато тези мъже правеха всичко по силите си, те надскачаха идеалното.
	— Сигурен съм, че можем да отпечатаме и по-добри — извини се Масур, докато Влаго им се любуваше.
	— Но те са идеални, г-н Масур!
	— Нищо подобно. Но благодаря за похвалата. Дотук сме отпечатали седемдесет хиляди.
	— Никак няма да са достатъчни!
	— Простете, но все пак, не печатаме вестници. Но нещата ще тръгнат по-гладко. Споменахте нещо за по-едри банкноти?
	— О, да. От два, пет и десет долара, като начало. А петачките и десетачките ще говорят.
	Това изобщо няма да е достатъчно, мислеше си Влаго докато цветните хартийки преминаваха през ръцете му. Хората ще се редят на опашка за тях. Никога повече няма да погледнат тежките неудобни монети, след като вземат в ръце банкнотите! Обезпечени с големи! Колко по-ценна от монетата е ръката, която я държи? Това е истинска стойност! Истинска цена! Хм, това ще изглежда чудесно върху двата долара. Най-добре да го запомня.
	— Парите… ще говорят? — попита Масур внимателно.
	— Духчета — обясни Влаго. — Те на се нищо повече от разумни заклинания. Дори нямат нужда от тела. Ще ги отпечатваме в по-едрите банкноти.
	— Дали от Университета ще одобрят такава идея? — попита Масур.
	— Да, защото планирам да украся петте долара с лицето на Ридкъли. Ще си поговоря с Пондър Стибънс. Ако изобщо някога е съществувало уместно приложение за Отдела по неуместно приложена магия, това е то.
	— И какво ще казват парите?
	— Каквото си поискаме. Може би „Наистина ли имаш нужда от това?“ или „Защо не ме спестиш за черни дни?“. Възможностите са неограничени!
	— Моите пари обикновено се сбогуват с мен — обади се един печатар и разсмя всички.
	— Ами, може да успеем да ги накараме да пращат и целувчица за сбогом — каза Влаго.
	Той се обърна към Мъжете от бараките, от които струеше новооткритото им чувство за собствена значимост.
	— А сега, някой да ми помогне да внесем тази партида в банката…
	Когато Влаго влезе, стрелките на часовника напредваха към кръглия час, но г-н Непреклон още не се беше появил.
	— Този часовник точен ли е? — попита Влаго, когато стрелките бяха почнали да се спускат към средата на следващия час.
	— О, да, сър — отговори един служител от своето гише. — Г-н Непреклон го сверява два пъти дневно.
	— Да, но той отсъства от…
	Вратите се разтвориха широко и той се появи. По някаква причина Влаго очакваше да го види в клоунския костюм, но това беше гладката, лъскава, колосана заедно с дрехите версия на Непреклон, с елегантно сако, раиран панталон и…
	… червен нос. И водеше под ръка г-ца Драперия.
	Служителите стояха опулени, твърде шокирани, за да реагират.
	— Дами и господа — гласът на Непреклон отекна във внезапно настъпилата тишина. — Моля приемете моите извинения. Допуснах много грешки. Всъщност, целият ми живот се оказа една грешка. Вярвах, че истинската стойност е заложена в някакви буци метал. Повечето ми убеждения се оказаха пълна безсмислица, но за щастие г-н Мустак повярва в мен, така че ето ме днес пред вас. Нека правим пари, обезпечени не с някакъв геологически куриоз, а с гения на ума и ръката. А сега… — той направи пауза, когато г-ца Драперия стисна ръката му.
	— О, как можах да забравя? — продължи Непреклон. — Едно нещо, в което съм дълбоко убеден, е, че в събота г-ца Драперия ще се омъжи за мен в Забавния параклис на Гилдията на шутовете. Ще ни венчае преподобният брат Хайде Хоп. Всички сте поканени…
	— … но внимавайте какво ще облечете, защото ще е белосана сватба — довърши г-ца Драперия хитроумно или поне тя се надяваше, че звучи хитроумно.
	— А сега, остава ми единствено… — опита се да продължи Непреклон, но хората най-после осъзнаха какво са чули и се скупчиха около двойката. Жените бяха привлечени към г-ца Драперия, която нямаше да е госпожица още дълго, от легендарната притегателна сила на годежния пръстен, а мъжете поздравяваха Непреклон с жестове вариращи от тупване по гърба, до немислимото — вдигнаха бъдещия младоженец и го понесоха на раменете си.
	Накрая се наложи Влаго да събере ръце пред устата си и да извика:
	— Времето лети, дами и господа! Клиентите ни чакат! Нека да не заставаме на пътя на парите! Да не заприщваме икономическия поток!
	… при което се зачуди какво ли прави Хюбърт в момента…


	Изплезил език от напрежение, Игор отстрани тънка тръбичка от гъргорещите вътрешности на Глупър. Няколко мехурчета се понесоха нагоре в централния воден резервоар и се спукаха на повърхността с тихо „глуп“.
	Хюбърт въздъхна облекчено.
	— Много добре, Игор, остава само още една… Игор?
	— Ето ме, шър — обади се Игор иззад гърба му.
	— Изглежда се получи, Игор. Добрият стар омрежен силикон! И си сигурен, че след това ще продължи да работи като икономически модел?
	— Да, шър. Вшичко е в новата редица клапи. Градът ще окажва ефект върху Глупър, но не и обратното.
	— Дори и така да е, би било ужасно ако попадне в погрешните ръце, Игор. Дали да не предадем Глупър на властите? Как мислиш?
	Игор обмисли идеята. От опит знаеше, че обикновено „погрешни“ са именно ръцете на властниците.
	— Мишля, че трябва да ше въжполжвате от въжможноштта да ижлижате по-чешто, шър — отговори той меко.
	— Да, май наистина бях задълбал прекалено — съгласи се Хюбърт. — Ъм… за г-н Мустак…
	— Да?
	Хюбърт изглеждаше като човек който се е борил със съвестта си и тя е успяла да го напердаши.
	— Искам да върна златото в трезора. Това ще реши всички онези проблеми.
	— Но то е било откраднато преди години, шър — обясни Игор бавничко. — Вината жа липшата му не е у ваш.
	— Да, но те обвиняват г-н Мустак, който винаги е бил добър с нас.
	— Мишля, че му ше ражмина, шър.
	— Да, ама ние бихме могли да го върнем — настоя Хюбърт. — Ще се върне обратно, от там, където се намира в момента, нали?
	Игор почеса глава, при което се разнесе тих металически звук. Той беше следил събитията по-внимателно от Хюбърт и му беше ясно, че семейство Охол е пръснало златото преди доста години. Вярно, г-н Мустак беше имал неприятности, но според Игор, неприятностите връхлитаха този човек, както вълна връхлита ято патици. Накрая вълната вече я няма, но патиците все още са по местата си.
	— Въжможно е — съгласи се той.
	— И това ще му е от полза, нали? — продължи Хюбърт. — Той винаги е бил толкова добър с нас. Дължим му поне една малка услуга.
	— Не мишля…
	— Това е заповед, Игор!
	Игор цял засия. Най после! Всички тези любезности почваха да му лазят по нервите. Един Игор очаква да получава налудничави заповеди. Тъкмо за това бяха родени (и донякъде сглобени) Игорите. Да им наредят да извършат нещо със съмнителен морал и непредвидим последици?
	Шупер!
	Естествено, щеше да е по-уместно събитието да се придружава от гръм и мълнии. Вместо това се дочу само бълбукането на Глупър и тихото прозвъняване на стъклото, което караше Игор да си представя сноп висящи камбанки, разлюлени от вятъра. Но понякога се налага човек да импровизира.
	Той напълни малката колба, обозначаваща златния резерв, до делението за десет тона, поигра си с редицата лъскави клапи минута-две и после отстъпи назад.
	— Когато жавъртя това колело, гошподарю, Глупър ще въжштанови жлатото в трежора и пошле ще прекъшне тажи връжка.
	— Отлично, Игор.
	— Ъм, дали не бихте ишкал да ижкрещите нещо? — подсказа Игор.
	— Какво например?
	— О, ами, жнам ли… нещо като: „Всички казваха…“ о, простете, „Вшички кажваха, че шъм луд, но шега ще видят те!“.
	— Не ми се струва подходящо.
	— Не? Тогава, може би, бихте могъл да ше ражшмеете?
	— Това ще помогне ли?
	— Да, шър — потвърди Игор. — Ще помогне на мен.
	— Ами, добре, щом така смяташ — съгласи се Хюбърт.
	Той пийна глътка вода от канчето, което Игор беше използвал и прочисти гърло.
	— Хах — каза той. — Ъм, хахаха ХА ХА __ХА ХА ХА ХА…__
	Какъв пропилян талант, помисли си Игор и завъртя колелото.
	Глуп!


	Дори долу в подземието се долавяше шумотевицата от натоварената зала за клиенти на банката. Влаго се беше превел под тежестта на касата с банкноти, което искрено дразнеше Прелест Дивна.
	— Защо да не може да ги сложиш в някой сейф?
	— Защото те всички са пълни с монети. Пък и ще се наложи да ги държим тук, докато всичко се уреди.
	— Признай си, просто се наслаждаваш на победата си, нали? Твоят триумф над златото.
	— Донякъде, да.
	— Пак ти се размина.
	— Не бих казал. Гладис се кандидатира за моя секретарка.
	— Тогава в никакъв случай не й позволявай да сяда в скута ти.
	— Говоря сериозно! Тя е непримирима. Сигурно иска да заеме моето място! Вярва на всичко, което чете!
	— Значи ето къде бил проблемът! Моля ти се, тя ти е последна грижа.
	— Всеки проблем създава възможности — заяви Влаго превзето.
	— Е, ако пак ядосаш Ветинари, ще получиш уникалната възможност никога повече да не даваш пари за шапки.
	— Не, мисля, че на него му харесва да му се опъват от време на време.
	— А ти знаеш ли кога да спреш?
	— Не. И точно в това е удоволствието. Преминеш ли точката, от която няма връщане назад, пред теб се открива чудна гледка.
	Влаго отвори трезора и сложи касетата на един рафт. Тя изглеждаше тъжна и самотна, но той дочуваше грохота на пресата в монетния двор, където хората на г-н Масур работеха здраво, за да й създадат компания.
	Прелест Дивна се подпря на рамката на вратата и го измери с поглед.
	— Казаха ми, че когато ме няма, правиш всякакви рисковани глупости. Вярно ли е?
	— Обичам да се заигравам с риска. Той винаги е бил част от живота ми.
	— Но не правиш нищо подобно, когато аз съм тук — отбеляза тя. — Аз ти осигурявам достатъчно вълнения, така ли?
	Тя пристъпи напред. Токовете също помагаха, разбира се, но Трънчо умееше да се движи като извиваща се змия, а суровите й, прилепнали, семпли рокли оставяха всичко на въображението. Което беше много, много по-ефективно, отколкото да не оставиш нищо. Въображението винаги рисува по-вълнуваща картина от фактите.
	— За какво си мислиш в момента? — попита тя, пусна фаса си на земята и го стъпка.
	— Спестовни касички — отвърна Влаго незабавно.
	— Спестовни касички?
	— Да, във формата на банката и на монетния двор. За да се учат децата да спестяват. Може да пускат парите през отвор, какъвто има на покрива за Фалшивото Пени…
	— _Наистина_ ли за това си мислиш в момента?
	— Ъм, не. Просто отново се заигравам с риска.
	— Така е по-добре!
	— Обаче въпреки това, идеята е доста умн…
	Прелест Дивна сграбчи раменете му.
	— Влаго фон Мустак, ако не ме разцелуваш веднага… Оу! Тук да не би да има бълхи?
	Приличаше на вихрушка. Въздухът в трезора се превърна в тежка златна мъгла. Би било красиво, ако не беше толкова тежко. И жилеше кожата.
	Влаго сграбчи ръката й и успя да я измъкне навън тъкмо когато въртящите се частици се сгъстиха в плътен поток.
	Отвън пред вратата той свали шапката си, която беше натежала толкова, че заплашваше да отсече ушите му, и изсипа малко състояние на пода. Трезорът вече се беше напълнил на половина.
	— О, не — простена той. — Тъкмо когато нещата бяха почнали да се подреждат.


>	ЕПИЛОГ

	Хладна белота, миризма на колосани чаршафи.
	— Добро утро, милорд.
	Козмо отвори очи. Женско лице в бяла забрадка гледаше надолу към него.
	Аха. Значи е проработило. Той си знаеше, че така ще стане.
	— Ще бъдете ли така добър да станете? — попита тя и отстъпи назад. Зад гърба й се виждаха двама здравеняци, също облечени в бяло. Както се и очакваше.
	Той погледна надолу, където трябваше да има цял пръст, но вместо това видя бинтовано чуканче. Не помнеше как точно се е случило това, но не беше важно. Все пак, при пълната трансформация едно губиш, друго се печелиш. Това беше добре. Значи се намираше в болница. Това също беше добре.
	— Това е болница, нали? — попита той и се изправи в леглото.
	— Точно така, ваша светлост. Всъщност, намирате се в крилото Лорд Ветинари.
	Това е добре, помисли си Козмо. Сигурен съм, че все някога съм направил дарение за крило на мое име. Колко предвидливо от моя страна.
	— А това са моите телохранители? — попита той пак и кимна към мъжете.
	— Ами, работата им е да не позволят да ви се случи нищо лошо — отвърна сестрата. — Значи и така може да се каже.
	В дългото крило имаше и други пациенти. Всички облечени в бели халати, едни седнали и съсредоточени в някоя игра на масата пред себе си, други застанали до прозорците, загледани навън. Всички стояха в идентични пози, сключили ръце зад гърба си. Козмо ги наблюдава известно време.
	След това забеляза една малка масичка, където седяха двама души и изглежда се редуваха да си мерят челата един на друг. Наложи му се да ги следи внимателно известно време, но накрая проумя какво става. Лорд Ветинари обаче не беше човек, който си вади прибързани заключения.
	— Извинете ме, сестра — повика я Козмо и тя веднага се приближи. Той й даде знак да дойде още по-близо и двамата здравеняци също пристъпиха напред, без да го изпускат от поглед.
	— Мисля, че тези хора не са съвсем нормални — сподели той. — Всеки от тях си мисли, че е лорд Ветинари, не съм ли прав? Цялото крило е заето от такива пациенти, нали? А онези двамата се състезават в повдигане на вежда?
	— Напълно сте прав — потвърди сестрата. — Много добре, милорд.
	— Но не се ли объркват, когато се видят един друг?
	— Не, милорд. Всеки от тях смята, че именно той е истинският.
	— И значи никой не знае, че аз съм истинският?
	Един от пазачите се приведе напред.
	— Не, милорд. Държим присъствието ви тук в тайна — каза той и смигна на колегата си.
	Козмо кимна.
	— Много добре. Идеалното място да се възстановя, като остана инкогнито. На кого ще му хрумне да ме търси тук, сред тези нещастни безумци?
	— Точно това е планът, сър.
	— Знаете ли, ако нарисувате някакъв хоризонт по прозорците, може да се отрази добре на горките души, които постоянно се взират през тях — предложи той.
	— Аха, веднага си личи с кого си имаме работа, сър — обади мъжът.
	Козмо се усмихна широко. А когато две седмици по-късно спечели състезанието по повдигане на вежда, това беше най-щастливият момент в живота му.


	Клуб Розовото коте беше претъпкан — освен място седем (първи ред, в средата).
	Никой не успяваше да се задържи на тази седалка повече от девет секунди. Изуменото ръководство подмени пружините и тапицерията няколко пъти, но нищо не помогна. От друга страна обаче всичко останало вървеше по мед и масло. Без видима причина клубът беше изпълнен с положителна атмосфера, обхванала всички, най вече танцьорките, които работеха още по-здраво сега, когато някой беше изобретил валута, която може да се подпъхне под жартиер. Седалката вероятно носеше късмет, заключи ръководството, следователно си струва да стои празна. Особено като се има предвид какво се случи, когато се опитаха да се отърват от проклетото нещо…
