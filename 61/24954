	[* Оригиналното заглавие на драмата е _„All’s well that Ends well“_ — добро е всичко, което завършва добре. Името на Парол (Paroles) означава „думи“, т.е. дърдорко.]

>
#	Действащи лица

	__ФРЕНСКИЯТ КРАЛ__
	__ФЛОРЕНТИЙСКИЯТ ДУК__
	__БЕРТРАМ__ — русильонски граф
	__ЛАФЬО__ — стар благородник
	__ПАРОЛ__ — придружител на Бертрам
	__ДОМОУПРАВИТЕЛЯТ РИНАЛДО__, __ШУТЪТ ЛАВАШ__ — служители на Графинята
	__ПАЖ__
	__ПЪРВИ БЛАГОРОДНИК__, __ВТОРИ БЛАГОРОДНИК__ — Братя Дюмен, френски дворяни
	__ПРИДВОРЕН__ — чужденец
	__РУСИЛЬОНСКАТА ГРАФИНЯ__ — майка на Бертрам
	__ЕЛЕНА__ — възпитаница на Графинята
	__ВДОВИЦА__ — възрастна флорентийка
	__ДИАНА__ — нейна дъщеря
	__МАРИАНА__ — тяхна съседка

	Френски и флорентински благородници, офицери, войници, стражи, слуги.

	Място на действието — Русильон, Париж, Флоренция и Марсилия.


>	Първо действие
>>	Първа сцена

N	Графският дворец в Русильон.
N	Влизат — в траур — Бертрам, Русильонската графиня, Елена и Лафьо.

	__ГРАФИНЯТА__
	Изпращайки те, сине мой, погребвам втори път мъжа си.

	__БЕРТРАМ__
	Пък аз, майко, заминавайки, оплаквам втори път смъртта на баща си. Но трябва да изпълня волята на краля, сега мой настойник*1, до гроб мой суверен.
	[*1 _„… сега мой настойник…“_ — кралят във феодални времена бил смятан за настойник на всеки млад дворянин, останал без баща.]

	__ЛАФЬО__
	В негово лице вие ще имате, госпожо, втори съпруг, вие, млади графе — втори баща. Той, който е бил винаги и към всекиго добър, несъмнено ще насочи добротата си и към вас; вашите достойнства биха намерили добрина дори у други, където тя е оскъдна, камо ли да я търсят напразно у него, където е в такова обилие.

	__ГРАФИНЯТА__
	Има ли надежда негово величество да се поправи?

	__ЛАФЬО__
	Уви, госпожо, бедният ни крал освободи всичките си лекари, тъй като те му загубиха толкоз време във все нови надежди, че той загуби всяка надежда с течение на времето.

	__ГРАФИНЯТА__
	Бащата на тази млада госпожица беше — о, колко е скръбно това „беше“! — казвам, беше почти толкоз учен в медицината, колкото благороден по душа. Ако го нямаше това „почти“, той би направил човешката природа безсмъртна и би оставил без работа скелета с косата. Какво щастие би било сега за негово величество да беше баща й още жив! Убедена съм, че това би означавало смърт за болестта му.

	__ЛАФЬО__
	Как се казваше той, госпожо?

	__ГРАФИНЯТА__
	Жерар Нарбонски, господине. Лекар знаменит и напълно достоен за своята знаменитост.

	__ЛАФЬО__
	Да, той беше наистина велик учен, госпожо. Кралят неотдавна горещо го похвали и оплака. Той беше достатъчно изкусен, за да бъде и днес жив, ако науката можеше да се бори с тленността ни.

	__БЕРТРАМ__
	А от какво е болен кралят, драги господине?

	__ЛАФЬО__
	От неизлечим гнойник, господине.

	__БЕРТРАМ__
	Не знаех за тази му болест.

	__ЛАФЬО__
	Уви, за нея знаят вече всички. Тази девойка, значи, е дъщеря на Жерар Нарбонски?

	__ГРАФИНЯТА__
	Единственото му чедо, господине, и поверено на моята опека. Тя ме изпълва с надежда, че възпитанието й ще украси нрава, който е унаследила; а това прави ценните заложби още по-ценни. Защото, когато един ум с добри качества е зле възпитан, похвалите към него имат вкус на съжаление: достойнствата му тогава са и предатели. А при нея те радват още повече, защото не са примесени с нищо. Изобщо наследила е много и много е придобила.

	__ЛАФЬО__
	Вашите думи, госпожо, изтръгват сълзи от очите и.

	__ГРАФИНЯТА__
	Сълзите са най-добрата подправка, с която една девойка може да вкусва похвалите към нея. А винаги, щом споменът за нейния баща докосне сърцето й, насилницата скръб грабва румянеца от нейните страни… Хайде, Елено! Стига толкоз! Може някой да помисли, че повече показваш скръб, отколкото…

	__ЕЛЕНА__
	Аз наистина показвам скръб, но съм скръбна и наистина.

	__ЛАФЬО__
	Умерената печал е дълг към мъртвия, а излишната — враг за живия.

	__ГРАФИНЯТА__
	И когато живият воюва с нея, тя умира от своите излишества.

	__БЕРТРАМ__
	Госпожо, благословете, моля ви, своя син!

	__ЛАФЬО__
	Как да разбираме това?

	__ГРАФИНЯТА__
	Бъди благословен, Бертраме мой,
	и наследи баща си както в образ,
	така и по душа! За първенство
	да спорят в тебе качества и кръв;
	да съответства твоето достойнство
	на потеклото ти! Помни от мен:
	любов към всички — вяра във малцина —
	неправда спрямо никого! Внушавай
	със силата си страх у своя враг,
	но рядко я използвай! Във гръдта си
	приятеля завинаги заключвай!
	Да те упрекват, че си мълчалив,
	но не и да те сочат за бъбривост!
	И да ти прати Господ всичко друго,
	което още би те украсило
	и майка за сина си би могла
	от него да изпроси!… Господине,
	предавам ви един зелен придворен.
	Съветвайте го!

	__ЛАФЬО__
			Той ще има всичко,
	с което бих могъл да му помогна.

	__ГРАФИНЯТА__
	На добър път, Бертраме! Бог със теб!

N	Излиза.

	__БЕРТРАМ__
	Да бъдат ваши слуги, майко, всички радости, които бихте си пожелали! _(Към Елена.)_ Утешете моята майка и ваша господарка; и грижете се за нея!

	__ЛАФЬО__
	Сбогом, драга госпожице! Вие трябва да поддържате доброто име на баща си.

N	Излиза заедно с Бертрам.

	__ЕЛЕНА__
	Да беше само туй! Не, тези сълзи,
	които те отдават на баща ми,
	по-щедри са от другите, с които
	изпратих го. Какъв бе той? Не помня.
	Въображението ми е пълно
	единствено с Бертрамовия образ.
	Злочеста аз! Живот за мене няма
	без него, ах! А да го пожелая
	за свой съпруг, е все едно да искам
	една звезда в небето — тъй високо
	е той над мен! В един страничен лъч
	от неговия диамантен блясък
	аз трябва да живея, вън, далеч от
	сияйната му сфера*2! И как болно
	[*2 _„… далеч от сияйната му сфера…“_ — съгласно учението на питагорейците светът се състоял от няколко включени една в друга въртящи се кристални сфери, към които били закрепени „подвижните звезди“ и които сами били включени в обхващащата цялата Вселена сфера на „неподвижните звезди“. При движението си сферите издавали хармонична музика, достъпна само за избрани.]
	във мене дръзновената любов
	терзае себе си! Така си пати
	кошутата, обикнала лъва.
	Макар и мъка, сладко бе да бъда
	до него всеки ден и да записвам
	челото му, извитите му вежди,
	соколовия взор, блестящ под тях,
	в тетрадката на своето сърце,
	разгърната за всякоя чертица
	на милия му лик! Но той замина
	и на душата ми остава само
	да освещава скъдните реликви,
	останали от него!… Кой ли иде?
N	Влиза Парол.
	Един, когото — бедна аз! — обикнах,
	защото тръгва с него; а го зная
	като велик лъжец, глупак и пъзлю,
	но тез пороци явни тъй стоят му,
	че все намират топъл дом, когато
	отвън стоманената доблест зъзне
	със вледенени кокали; но впрочем
	не пръв път виждаме мъдрец да бъде
	на служба у богатия тъпак!

	__ПАРОЛ__
	Да ви пази Бог, кралице!

	__ЕЛЕНА__
	Вас също, императоре!

	__ПАРОЛ__
	Аз? Не съм такъв!

	__ЕЛЕНА__
	И аз не съм такава!

	__ПАРОЛ__
	Върху девствеността ли размишлявате?

	__ЕЛЕНА__
	Да. Вие сте малко нещо войник — позволете да ви задам един въпрос: мъжът е противник на девствеността ни. Как да браним крепостта си от него?

	__ПАРОЛ__
	Като не го пускате вътре.

	__ЕЛЕНА__
	Но той ни атакува. А девствеността ни, колкото и храбро да се сражава, е слаба. Препоръчайте ни някакъв нов способ за отбрана!

	__ПАРОЛ__
	Няма такъв. Мъжът ще ви обсади, ще ви подкопае, минира и пробивът ви е сигурен.

	__ЕЛЕНА__
	Да пази Бог бедната ни девственост от тези майстори на подкопи и пробиви! Няма ли някаква военна хитрост, с която девствениците да могат да надделеят над мъжете?

	__ПАРОЛ__
	Те могат да надделяват над тях само като падат под тях. И обратно, ако отблъскват всичките им пристъпи, търпят поражение. Защото стратегията на природата не иска да се опазва девствеността, а да се загубва. Колкото повече жени губят девствеността си, толкоз по-голям става броят на девствениците. Нито една девственица не се е появявала на тоя свят, без преди това друга да е загубила своята девственост. Това, от което вие сте направена, е материал за произвеждане на нови девственици. Девствеността, ако се загуби веднъж, може да се възпроизведе десет пъти, а ако се опазва всеки път, се загубва безвъзвратно. Студена спътница е тя — прогонете я, дорде е време!

	__ЕЛЕНА__
	Ще си я пазя още малко, дори с риск да ми остане завинаги.

	__ПАРОЛ__
	И ще сглупите. Това е против природния закон. Който говори в защита на девствеността, напада майка си и, значи, извършва най-страшна проява на непокорство към родител. Жените, които се опазват девствени, са също като тези, дето се обесват, и трябва, като тях, за тежко престъпление срещу природата да бъдат погребвани край пътищата, далеч от осветената пръст. Девствеността като сиренето поражда червеите си, самоизяжда се докрай и умира от собствената си гордост. Освен това девствеността е заядлива, надута, ленива и пълна със себелюбие, което е най-тежкият грях според Писанието. Стига сте я пазили — от това ще имате само загуба! За година тя се удвоява — не е лошо нарастване на основния ви капитал, който при това ще пострада съвсем малко! Махайте я, ви казвам!

	__ЕЛЕНА__
	Но как трябва да постъпи една жена, за да я даде на мъж по свой избор?

	__ПАРОЛ__
	Да видим. Моят съвет е — не чакайте оня, който никога няма да ви я поиска! Девствеността е стока, която губи от залежаване: колкото повече стои на склад, толкоз повече й пада цената. Отървете се от нея, додето я търсят! Не изпускайте момента! Остарее ли, става като стара аристократка, която, макар да се докарва много, не може да си докара нито един обожател: заприличва на тези скъпоценни брошки и зъбочистки, които отдавна са излезли от мода. Слушайте мене: от състаряването стават по-хубави вината, но не и женските бузки. Презрялата девственост прилича на сушена круша — грозна на вид, суха на вкус. Ей Богу, точ в точ, сушена круша! Някога е била сочна, а сега посочете ми за какво може да послужи!

	__ЕЛЕНА__
	Не, още не! Но, Боже мой, във двора
	ще има господарят ви тъй много
	„кралици“, „повелителки“, „звезди“,
	„богини“, „феникси“*3, „кумири“, „перли“,
	[*3 _Феникс_ (мит.) — приказна птица, съществуваща „в единствен екземпляр“, която, щом бивала заплашена от смъртта, се самоизгаряла и възкръсвала от пепелта.]
	„предателки“, „слънца“ и още разни
	„светици зли“, „съзвучия нестройни“,
	„чаровни гибели“ — какви ли не,
	названи все със прозвищата луди,
	които този кръстник Купидон
	измисля слепешката! Там той трябва…
	Какво ли трябва, аз сама не зная.
	О, Господи! Училище е дворът,
	пък аз на него…

	__ПАРОЛ__
			Вий какво „на него“?

	__ЕЛЕНА__
	Желая му доброто. Но уви…

	__ПАРОЛ__
	Уви какво?

	__ЕЛЕНА__
	Уви, желанията са безплътни
	и ние, низките по род, чиято
	съдба е да живеем само с тях,
	не можем да ги пращаме след тези,
	които са ни драги, тъй че те
	по тяхното въздействие да чувстват
	какво желаем им, ах, без надежда
	дори за благодарност!

N	Влиза Паж.

	__ПАЖЪТ__
	Господин Парол, младият господар ви вика.

	__ПАРОЛ__
	Сбогом, миличка! В двора често ще си мисля за вас, ако не ви забравя веднага.

	__ЕЛЕНА__
	Вие явно сте роден под милостива звезда, господин Парол!

	__ПАРОЛ__
	Да, под Марс.

	__ЕЛЕНА__
	„Под“ него, именно!

	__ПАРОЛ__
	Защо?

	__ЕЛЕНА__
	Защото като войник сте май под всички други — как ще бъдете наравно със самия Марс?

	__ПАРОЛ__
	Аз, госпожице, съм роден при напредващ Марс!

	__ЕЛЕНА__
	А според моята астрология — при отстъпващ.

	__ПАРОЛ__
	Защо?

	__ЕЛЕНА__
	Защото казват, че сте правели същото в боя.

	__ПАРОЛ__
	За да спечеля предимство!

	__ЕЛЕНА__
	Бягството го печели най-добре, когато страхът ни е командир. Съюзът във вас между храбростта и страха изглежда ви окриля добре.

	__ПАРОЛ__
	Зает съм много и нямам време за остроумни отговори. Когато се завърна съвършен кавалер, ще ви преподам някой и друг урок, за да схващате размишленията на един изтънчен ум и издържате на пробивната му сила. Защото инак невежеството ще ви погуби и тъй ще си умрете в неблагодарност. Сбогом! Ако имате време, молете се Богу, ако не — спомняйте си своите приятели! А най-добре е да си намерите мъж, за да получите от него същото, което той ще получи от вас! И тъй, сбогом!

N	Излиза.

	__ЕЛЕНА__
	Нерядко помощта, която ние
	очакваме от Господа, се крие
	в самите нас. Небето горе дава
	на нас, тук долу, свобода такава,
	че спъва само оногова, който
	не знае дръзко да поиска свойто.
	Коя е силата, която тласка
	сърцето ми да търси нежна ласка
	в така издигнати за него сфери,
	че отклик да не може да намери?
	Природата. Тя прави свои, близки
	тез, дето на високи и на низки
	Фортуна разделила е. И само
	за оня, който счита преголямо
	усилието си, е толкоз сложно
	да стори невъзможното възможно.
	Кога любов упорна и гореща
	не е намирала любов отсреща?
	Таз кралска болест… Може да сгреша,
	но аз решила съм, а щом реша!…

N	Излиза.


>>	Втора сцена

N	Кралският дворец в Париж.
N	Тръбен звук. Влиза — с писмо в ръка Френският крал, следван от Придворни.

	__КРАЛЯТ__
	Сиена и Флоренция воюват
	със променлив успех и напоследък
	сраженията стават все по-тежки.

	__ПЪРВИ СЪВЕТНИК__
	Такава е мълвата, господарю.

	__КРАЛЯТ__
	И тя се потвърждава. Братовчед ми,
	австрийският владетел, тук ми пише,
	че флорентийците ще се обърнат
	към нас за спешна помощ и с това си
	предупреждение той явно иска
	да им отвърнем с отказ.

	__ПЪРВИ СЪВЕТНИК__
				Толкоз пъти
	той мъдрост и привързаност към вас
	доказвал е, кралю, че заслужава
	доверието ви.

	__КРАЛЯТ__
			Това е тъй.
	Молбата на Флоренция за нас е
	отхвърлена, преди да е дошла.
	Но който френски рицар пожелае
	да служи във Тосканската*6 война,
	[*6 _„… във Тосканската война…“_ — Тоскана е област в Централна Италия, в която се намират градовете Флоренция и Сиена.]
	ще може да помага на онази
	страна, която сам си избере.

	__ВТОРИ СЪВЕТНИК__
	И туй ще бъде превъзходна школа
	за нашата младеж, нетърпелива
	за бойна слава.

N	Влизат Бертрам, Лафьо и Парол.

	__КРАЛЯТ__
			Кой е този момък?

	__ПЪРВИ СЪВЕТНИК__
	Наследникът на графство Русильон.
	Бертрам на име.

	__КРАЛЯТ__
			Своя бащин образ
	ти носиш, момко. Щедрата природа
	личи си, те е ваяла грижливо.
	Дано си наследил и доблестта
	на татко си. Добре дошъл в Париж!

	__БЕРТРАМ__
	Кралю на Франция, пред твоя трон
	смирено слагам дълг и благодарност!

	__КРАЛЯТ__
	Сега да имах силата от дните,
	когато в дружба с татко ти за пръв път
	опитвахме военния живот!
	Обучен от войници първокласни,
	той беше майстор в битките и дълго
	живя със тях. Но вещицата Старост
	прокрадна се към двама ни и подло
	извади ни от строя. Да, със радост
	припомням си за него. В млади дни
	той беше с весел дух, какъвто виждам
	и днес у младите; но докато
	при тях шегите неусетно бият
	самите шегобийци с грубостта си,
	той беше чужд на гордост и хапливост,
	освен ако пораждаше ги в него
	хапливостта и гордостта на друг;
	а, виж, честта му имаше тогава
	часовник, който казваше и точно
	кога в езика му да звънне гняв!
	С по-низшите държеше се той сякаш
	не помнеше за ранга им, смирено
	величието си снизил до тях,
	с което караше тез дребни люде
	да се гордеят с неговата скромност,
	сам скромно горд от техните похвали.
	Такъв човек за пример аз бих дал
	на днешната младеж и ако тя
	желае да напредне, ще я видим
	усърдно да върви назад към него.

	__БЕРТРАМ__
	Кралю, в тез ваши думи паметта
	на татко ми е врязана по-щедро,
	отколкото над гроба му. Не може
	да има за похвалния му надпис
	по-висше потвърждение.

	__КРАЛЯТ__
				Бих искал
	при него да съм вече. Често, помня,
	ми казваше — и сякаш че го чувам
	(защото не пилееше слова
	край хорските уши, а ги садеше
	да раснат в тях и плод да дават сетне)
	„Дано не доживея…“ — да, така
	от мека меланхолия обхванат,
	обичаше да казва той, когато
	завършила бе някоя забава —
	„… дано не доживея да се видя,
	изчерпал маслото във свойта лампа,
	кадящ фитил за младите, които
	презират всичко старо, мислят само
	за кройки и приятелствата сменят
	със модата!“ — Такъв завършек той
	си пожелаваше и аз след него
	сега желая, щом не мога вече
	да нося в кошера ни мед, ни восък,
	да свърша бързо, за да сторя място
	за други.

	__ВТОРИ СЪВЕТНИК__
		Вий обичан сте, кралю,
	и тез, които могат да заемат
	най-малко това място, ще усетят
	най-много липсата ви.

	__КРАЛЯТ__
				Не, тежа ви…
	Лечителят на татко ти, младежо,
	бе много знаменит. От колко време
	починал е?

	__БЕРТРАМ__
			От половин година.

	__КРАЛЯТ__
	Да беше жив, аз бих се поверил
	на неговия опит… Подкрепи ме!…
	Онези, другите, ме изтощиха
	със своите лечения. Сега
	природата и болестта се борят
	сами във мене… Радвам ти се, момко,
	като на своя син. Добре дошъл!

	__БЕРТРАМ__
	Покорно благодарен вам, кралю!

N	Тръбен звук. Излизат.


>>	Трета сцена

N	Графският дворец в Русильон.
N	Влизат Графинята, Домоуправителят и Шутът.

	__ГРАФИНЯТА__
	Сега мога да ви чуя. Какво ще ми кажете за моята възпитаница?

	__ДОМОУПРАВИТЕЛЯТ__
	Госпожо, бих искал грижите, които положих, за да ви задоволя, да са вече вписани в книгата на досегашните ми заслуги, защото, когато изтъкваме заслугите си сами, накърняваме своята скромност и помрачаваме техния блясък.

	__ГРАФИНЯТА__
	Какво дири този мошеник тук? Вън, глупако! Не вярвам на всички оплаквания от твои пакости. Макар че това е чисто нехайство от моя страна, защото те знам достатъчно глупав, за да ги замислиш, и ловък, за да ги извършиш.

	__ШУТЪТ__
	Господарко, вие знаете, че аз съм само един нещастен бедняк.

	__ГРАФИНЯТА__
	Добре. Е?

	__ШУТЪТ__
	Не, господарко, да си бедняк не е толкоз добре, макар мнозина богаташи да ги чака пъкълът; но ако ваша светлост ми разреши да се венчая, ние с моята Изабела ще сторим, каквото ни е по силите.

	__ГРАФИНЯТА__
	Искаш да стигнеш до просяшка тояга?

	__ШУТЪТ__
	Не, но тоягата ми го проси, господарко.

	__ГРАФИНЯТА__
	Вече си трудно поносим!

	__ШУТЪТ__
	Но добре ще е, ако Изабела понесе и стане трудна от мене. Както се знае, „служба на чуждо — свое не ражда“, и аз си мисля, че докато не ми се роди нещо свое, ще бъда все вън от небесната милост — нали децата са Божа благословия!

	__ГРАФИНЯТА__
	Значи искаш да се жениш заради тях?

	__ШУТЪТ__
	И заради плътта си, господарко. Тя ме тласка, а човек, като го тласка дяволът, върви, няма как!

	__ГРАФИНЯТА__
	Значи затуй повдигаш въпроса?

	__ШУТЪТ__
	Той се повдига сам, господарко, но, честна дума, имам и други причини, по-благочестиви.

	__ГРАФИНЯТА__
	А може ли светът да ги узнае?

	__ШУТЪТ__
	Аз, господарко, съм грешил много — като вас и всички от плът и кръв — и искам да се оженя и да се покая.

	__ГРАФИНЯТА__
	Да се покаеш за греховете си или да се разкаеш за женитбата?

	__ШУТЪТ__
	Освен това нямам приятели и се надявам, че ще се сдобия с такива покрай жена си.

	__ГРАФИНЯТА__
	Тези приятели ще са ти първи неприятели, глупако.

	__ШУТЪТ__
	Плитка сте, госпожо, по въпроса за приятелите, защото тези хитреци ще идат да вършат онази работа, която на мен ще е дотегнала. Който оре моята нива, ми спестява впряга, а оставя целия добив за мене. Ако аз за него съм рогат добитък, той пък е за мене ратай. Който доставя радост на жена ми, радва моята плът и кръв, който радва моята плът и кръв, обича моята плът и кръв; който обича моята плът и кръв, е мой приятел; ergo, който целува жена ми, е мой приятел. Ако хората приемаха да са това, което са, нямаше да се плашат от брака; защото младият пуритан Месон и дъртият папист Рибон*7, може да имат различни мисли в мозъците, но челата им са еднакво украсени, така че в църковните си спорове биха могли да се кюскат не по-зле от рогачите в гората.
	[*7 _„… младият пуританин Месон и дъртият папист Рибон…“_ — имена, в оригинала Charbon (фр. Chair Bonne) и Poysam (фр. Poisson), свързани по всяка вероятност с разликите в отношението към постите между пуритани и католици.]

	__ГРАФИНЯТА__
	Ти така ще си умреш — сквернословец и лъжец.

	__ШУТЪТ__
	Мъдрец искате да кажете, господарко, и който стига до мъдростта по най-късия път:
		„Отдавнашен е тоз куплет,
		но и сега на мода:
		жените идат по късмет,
		рогата — по природа!“

	__ГРАФИНЯТА__
	Махай се, драги! Друг път ще си поговорим по-дълго.

	__ДОМОУПРАВИТЕЛЯТ__
	Бихте ли му казали, госпожо, да повика госпожица Елена при вас? Бях почнал да ви говоря за нея.

	__ГРАФИНЯТА__
	Ей, ти! Кажи на младата госпожица, че искам да й говоря. На Елена, да не сбъркаш!

	__ШУТЪТ__
	„Нима — тя рече, — падна Троя
	сред плам и кръв, и вик,
	мъже-глупци, заради тоя
	примамлив женски лик*8?
	[*8 _“… падна Троя… женски лик…"_ (мит.) — според легендата Троянската война избухнала заради жената на спартанския цар Менелай — Елена, която била открадната от Парис, син на Приам, цар на Троя. Шутът свързва античната Елена с едноименницата й от пиесата.]

	Сред нас, жените, както знае
	и сетният глупак,
	на лоши пет една добра е…
	не, не — на десет, а и тя е
	съмнителна все пак!"

	__ГРАФИНЯТА__
	Една на десет, и то съмнителна? Ти се отдалечи от истинския текст, глупако!

	__ШУТЪТ__
	Но пък се приближих към истината, господарко. Една на десет! Да дадеше Бог добрите жени да се срещат тъй често! Ако бях енорийски свещеник, не бих се отказал от такъв десятък. Всяка десета жена — малко ли е? Когато, ако можеше да се появява поне по една добра жена при всяка комета или земетресение, пак би било грамадна печалба за нашия пол! Човек може да пукне, преди да си намери свястна съпруга!

	__ГРАФИНЯТА__
	Марш оттука, хитрецо, и изпълнявай, каквото ти заповядах!

	__ШУТЪТ__
	Да трябва мъж да изпълнява женски заповеди и нищо да не последва! Честта ми не е пуританка, но и тя се въздържа от насилие и ще трябва да навлече белия стихар на смирението върху черното расо на гнева си*9. Отивам, тръгнах! Значи Елена да дойде?
	[*9 _„… белия стихар на смирението върху черното расо на гнева си…“_ — по Шекспирово време още траели споровете за одеждите на свещениците. Англиканската църква не отменила католическия бял стихар и някои ревностни свещеници с калвинистки убеждения носели под него женевското черно расо.]

N	Излиза.

	__ГРАФИНЯТА__
	Е, казвайте!

	__ДОМОУПРАВИТЕЛЯТ__
	Зная, госпожо, че обичате своята възпитаница.

	__ГРАФИНЯТА__
	Така е наистина! Нейният баща я повери на грижите ми, но тя и сама би могла да предяви законни права над обичта, която намира в дома ми. Достойна е за повече от това, което получава, и ще получи повече, отколкото би могла да поиска.

	__ДОМОУПРАВИТЕЛЯТ__
	Госпожо, преди ден-два се оказах по-близо до нея, отколкото, струва ми се, тя би могла да очаква. Беше сама и аз чух как езикът й поверяваше на собствения й слух думи, които тя, уверен съм, не би желала да стигнат до чуждо ухо. Говореше за своята любов към вашия син. Възкликна, че Фортуна не била никаква богиня, щом така много ги била отдалечила по степен един от друг; че Купидон не бил бог, щом можел да свързва само хора от еднакъв ранг; че Диана не била царица на девствениците, щом била допуснала една нейна рицарка да бъде пленена в първата схватка, без да се опита да я спаси на място или откупи по-късно. Това всичко тя изля с най-горестния тон, с който съм чувал да говори девица, и затова счетох за свой дълг да ви го съобщя веднага, за да знаете навреме, преди да се е случила някоя беда.

	__ГРАФИНЯТА__
	И добре сте постъпили, но запазете това, което сте узнали, за себе си. От доста време много признаци ме караха да подозирам това чувство, но везните се колебаеха и не знаех дали съм права, или не. А сега искам да остана сама. Заключете всичко това в сърцето си и благодаря ви за вашата преданост и усърдие. Ще продължим този разговор по-късно.
N	Домоуправителят излиза.
N	Влиза Елена.
N	Настрани.
	И с мен бе тъй, когато млада бях.
	Не се забравят тези мъки зли.
	Трендафилът на младостта ни, ах,
	разцъфва сред безжалостни бодли!
	Ала човек от плът е и от кръв
	и с младите законът е такъв;
	това че буйна страст ги обладава
	е знак, че в тях природата е здрава.
	От млади дни тоз грях го помня аз,
	и не за грях го смятахме тогаз!…
	Да, туй ще е. Очите й го казват.

	__ЕЛЕНА__
	Какво ще заповядате, госпожо?

	__ГРАФИНЯТА__
	Нали съм твоя майка, мила моя?

	__ЕЛЕНА__
	Любима господарко!

	__ГРАФИНЯТА__
			„Майко!“ „Майко!“
	Защо не „майко“? Сякаш че съгледа
	змия, като ме чу да казвам „майка“!
	Какво те стресна толкоз в тази дума?
	Аз включих те във своето потомство
	и значи съм ти майка. Много често
	присадката, при избор сполучлив,
	надвивайки природата, се хваща
	към ствола ни, макар от чуждо семе.
	От тебе вик родилен аз не знам,
	но майчина любов ще ти отдам…
	О, Господи! Какво ти е, момиче?
	Нима туй слово „майка“ ти смразява
	кръвта във жилите? Защо дъгата,
	предвестница на изобилен дъжд,
	блести на миглите ти? Затова ли,
	че моя дъщеря си?

	__ЕЛЕНА__
			Затова че,
	уви, не съм!

	__ГРАФИНЯТА__
			Но аз съм твоя майка,
	повтарям ти!

	__ЕЛЕНА__
			Простете ми, госпожо!
	На графа Русильонски аз не мога
	да съм сестра. Той води своя корен
	от знатен род, а моят род е низък
	и жребият на двама ни е този:
	да властва той над мен, а нему аз
	да служа до последния си час.
	Не съм сестра за него!

	__ГРАФИНЯТА__
				И аз майка
	не съм за тебе?

	__ЕЛЕНА__
			Не, госпожо, вие
	сте моя майка… О, да би могло
	да сте ми майка, без да ми е брат
	синът ви, графът! О, защо не може —
	и повече от рая го желая! —
	да сме ви син и дъщеря, без аз
	сестра да бъда негова! Нима,
	ако не сме сестра и брат със него,
	наистина възможност друга няма
	да ви зовем с туй име „майко“ двама?

	__ГРАФИНЯТА__
	О, да, Елено! Дъщеря за мен
	ще бъде и снахата ми. Ах, как
	тез думи „дъщеря“, „снаха“ разтупват
	сърцето ти!… Сега пък побледня!
	Страхът ми, значи, вярно е прозрял.
	Сега разбирам твоето странене,
	откривам извора на твоя плач.
	Ти любиш моя син! Това е ясно!
	И туй вълнение ще заклейми
	измислицата ти, ако речеш да
	отричаш свойте чувства; затова
	кажи ми истината! Хайде, казвай!
	Страните ти със плам една на друга
	признават я; очите ти я виждат
	и казват я по своему. Грехът,
	единствен той могъл би да принуди
	езика ти да крие упорито
	таз истина! Нима е тъй, кажи!
	Ако е тъй, добре си се оплела,
	ако не е, под клетва отречи го!
	Небето праща ме да ти помогна,
	затуй кажи ми всичко!

	__ЕЛЕНА__
				О, простете!

	__ГРАФИНЯТА__
	Обичаш ли го?

	__ЕЛЕНА__
			Милост, господарко!

	__ГРАФИНЯТА__
	Обичаш ли го, питам?

	__ЕЛЕНА__
			Вий, госпожо,
	нима не го обичате?

	__ГРАФИНЯТА__
			Хитруваш!
	В основата на мойта обич има
	причина всеизвестна. Хайде, хайде!
	Признай ми туй, което и така
	разкрито е!

	__ЕЛЕНА__
			Тогава си признавам
	пред вас и пред небето, че веднага
	над вас и след небето любя него,
	сина ви, графа!… Беден, ала честен
	е моят род, и любовта ми също
	такава е. Не се гневете, моля,
	той няма да пострада от това, че
	обичам го! Не съм жена, която
	преследва тоз, когото е избрала,
	пък и не бих желала да го имам,
	преди да го заслужа, а не виждам
	как туй ще стане! Зная, че обичам
	напразно, но наливам и наливам
	в това огромно, безнадеждно сито
	извиращата непрестанно струя
	на своята любов! Като индийка
	ръце простирам аз към свойто слънце,
	което озарява във лицето
	поклонницата си, ала дори
	не я и забелязва! О, госпожо,
	за туй, че съм обикнала, когото
	и вий обичате, недейте среща
	с необич обичта ми! Ако вие,
	чиято зряла чест свидетел днес е
	за добродетелност в момински дни,
	сте някога изгаряли от пламък,
	тъй странно смесил чистота и страст,
	че вашите Диана и Венера
	да са едно, смилете се над тази,
	която — като в гатанка — тъй люби,
	че там залага, дето явно губи,
	и пий нектар, без устни да накваси,
	щастлива, че живее във смъртта си!

	__ГРАФИНЯТА__
	Не се ли готвеше ти тези дни —
	но честно! — да заминеш за Париж?

	__ЕЛЕНА__
	Да, готвех се.

	__ГРАФИНЯТА__
			Какво да правиш там?
	Но искрено!

	__ЕЛЕНА__
			Заклевам се, госпожо,
	не ще укрия нищичко от вас!
	Баща ми, помните, ми завеща
	преди смъртта си няколко рецепти
	с почти вълшебно действие, събрани
	от книгите или от личен опит,
	които ми заръча да използвам
	в най-редки случаи като лекарства
	не от посредствените, а посредством
	които се постигат чудеса.
	Едно от тях доказано лекува
	безмилостната болест, от която
	угасва кралят ни.

	__ГРАФИНЯТА__
			И към Париж
	влече те тази мисъл?

	__ЕЛЕНА__
				Граф Бертрам
	на нея ме наведе, господарко.
	Без него Крал, Париж, и Медицина
	не биха съществували в ума ми!

	__ГРАФИНЯТА__
	Но как си представляваш, че ако
	на краля ни предложиш своята помощ,
	то той ще я приеме? В двора вече
	и лекари, и болен са единни:
	той в тях надежда няма, а пък те
	са обявили него безнадежден.
	Как, мислиш, той и те ще поверят
	на някаква неучила девойка
	болника, от когото толкоз школи,
	изчерпали докрай учеността си,
	са вдигнали ръце?

	__ЕЛЕНА__
			Госпожо, нещо
	над знанията на баща ми, който
	бе първомайстор в своята наука
	ми казва, че добрата му рецепта,
	ще бъде за тоз случай осветена
	от най-щастливите звезди в небето;
	и ако ваша чест ме пусне само,
	главата си рискувайки със радост
	за тъй висока цел, ще се наема
	да изцеря нещастния ни крал
	във даден срок!

	__ГРАФИНЯТА__
			И вярваш във това?

	__ЕЛЕНА__
	Уверена съм в него, господарко!

	__ГРАФИНЯТА__
	Добре тогаз! Изпращам те с любов!
	Пътувай още утре! Ще получиш
	пари, придружници и препоръки
	до мои близки в двора. А оттук
	за твойто дело аз ще моля Бога
	и знай, че съм зад теб с каквото мога!

N	Излизат.



>	Второ действие
>>	Първа сцена

N	Кралският дворец в Париж.
N	Тръбен звук. Влизат Кралят и неколцина млади Благородници — заминаващи, за да вземат участие във войната между Флоренция и Сиена, Бертрам, Парол и Свита.

	__КРАЛЯТ__
	На добър час, младежи благородни!…
	И вам, смелчаци млади! Поделете
	съвета ми поравно помежду си!
	С дележа той цената си не губи —
	ще стигне и за двете ви страни.

	__ПЪРВИ БЛАГОРОДНИК__
	Кралю, дано когато се завърнем,
	добили боен опит във чужбина,
	ви сварим оздравял!

	__КРАЛЯТ__
			Не вярвам в туй,
	макар сърцето още да отрича,
	че мощната зараза, обсадила
	снагата ми, проникнала е в него.
	На добър час! Каквото и да стане,
	чеда се покажете на достойни
	французки благородници, та тази
	Италия, запазила от Рим
	единствено упадъка, да види,
	че не за да ухажвате честта,
	сте там отишли, а със нея в брак
	да встъпите завинаги! Там, гдето
	най-върлият търсач се е отказал,
	търсете и намирайте, така че
	да екне славата ви по света!
	Е, тръгвайте!

	__ВТОРИ БЛАГОРОДНИК__
			На вашата повеля
	покорно да е здравето, кралю!

	__КРАЛЯТ__
	И с италианките нащрек бъдете!
	Говорят, че пред тяхната усмивка
	французкият език не знаел „не“.
	Преди да сте постъпили на служба,
	не падайте във плен!

	__ПЪРВИ__ и __ВТОРИ БЛАГОРОДНИК__
			И туй ще помним.

	__КРАЛЯТ__
	На добър час!
N	Към свитата.
			Подкрепяйте ме, моля!

N	Излиза, следван от Свитата.

	__ПЪРВИ БЛАГОРОДНИК__
	Да идвахте със нас и вие, графе!

	__ПАРОЛ__
	Горкичкият! Вината не е в него.

	__ВТОРИ БЛАГОРОДНИК__
	Като войната няма друго!

	__ПАРОЛ__
				Няма.
	В живота си видял съм не една.

	__БЕРТРАМ__
	Държат ме тук и ме залъгват само
	със разни „млад си“, „друг път“, „догодина“!

	__ПАРОЛ__
	Тогава какво чакаш? Измъкни се!

	__БЕРТРАМ__
	Герой салонен искат да ме правят,
	с подметките си да им лъскам пода,
	додето славата разграбят други
	и шпагите за танците останат*11!
	[*11 _„… и шпагите за танците останат“_ — по Шекспирово време било модно кавалерът да носи при танца къса шпага.]
	Кълна се в небесата, ще избягам!

	__ПЪРВИ БЛАГОРОДНИК__
	Такова бягство носи чест!

	__ПАРОЛ__
				Стори го!

	__ВТОРИ БЛАГОРОДНИК__
	Ако ви трябва помощ, аз съм тука.
	Довиждане!

	__БЕРТРАМ__
			Така се сраснах с вас,
	че таз раздяла сякаш ме разкъсва.

	__ПЪРВИ БЛАГОРОДНИК__
	Е, сбогом, капитане!

	__ВТОРИ БЛАГОРОДНИК__
			Привет, месье Парол.

	__ПАРОЛ__
	Благородни герои, моят меч е сродник на вашите! Две думи само, о, блестящи, искрометни смелчаци! В Спинийския полк ще срещнете един капитан на име Фалшио. Той носи белег — спомен от бой — тук, на лявата буза. Ето този меч му го остави. Предайте му, че съм жив и здрав и чуйте го какво ще ви каже за мен!

	__ПЪРВИ БЛАГОРОДНИК__
	Ще го направим, капитане!

N	Излиза заедно с Втори благородник.

	__ПАРОЛ__
	Да ви закриля Марс, новоизлюпени храбреци! _(Към Бертран.)_ А ти какво ще правиш?

	__БЕРТРАМ__
	Оставам в кралската свита.

	__ПАРОЛ__
	Разшири кръга на своята любезност към тези двама! Ти не напусна границите на хладното сбогуване. Засвидетелствай им малко повече сърдечност, защото те са просто живи брошки, кацнали върху шапката на Времето. По него те дават пример как се пристъпва, яде, говори съгласно излъчванията на най-модерната звезда и трябва човек да ги следва, па макар и дяволът да води танца им! Настигни ги и се сбогувай малко по-топло!

	__БЕРТРАМ__
	Отивам!

	__ПАРОЛ__
	Славни хлапета са и ще се научат да въртят меча!

N	Излиза заедно с Бертрам.
N	Влизат Кралят и Лафьо.

	__ЛАФЬО__ _(коленичи)_
	Простете на слугата си, кралю,
	за странната му вест!

	__КРАЛЯТ__
				Ще му простя,
	като го видя прав.

	__ЛАФЬО__
			Тогава ето
	един и прав, и опростен! Бих искал
	за прошка вас да видя коленичил
	пред мене и след туй по моя воля
	изправил се на крак!

	__КРАЛЯТ__
			Да би могло,
	главата бих ти счупил, за да имам
	защо да коленича!

	__ЛАФЬО__
			Аз на вас пък
	ще я подложа сам… Но, господарю,
	изслушайте ме! Искате ли вие
	да се простите с болестта си?

	__КРАЛЯТ__
				Не.

	__ЛАФЬО__
	А, гроздето е кисело, разбирам!
	Но ако моят царствен кум Лисан
	достигнал би до неговата сладост,
	той би си зобнал, мисля. Или не?
	Аз зная един лекар, който може
	живот да вдъхне в камъка студен,
	скалата да раздвижи, да накара
	ваше величество да заиграе
	канарски танц*12, от гроба да събуди
	[*12 _Канарски танц_ — жив танц, популярен по Шекспирово време.]
	самия крал Пипин*13… какво говоря?…
	[*13 _„… Крал Пипин…“_ — става дума за Пипин Къси (714–768), крал на франките, родоначалник на Каролингската династия.]
	той даже Карл Велики*14 би накарал
	[*14 _Карл Велики_ — син на Пипин Къси (742–814), обединил под скиптъра си цяла Западна Европа.]
	перо да грабне, за да съчини
	любовен стих до нея!…

	__КРАЛЯТ__
				Как „до нея“?

	__ЛАФЬО__
	Така, защото лекарят е „тя“.
	И тази „тя“ е в столицата вече
	и стига вий да искате… Кълна се,
	ако сериозната си мисъл мога
	да ви предам с такава лека реч,
	говорих с една лекарка, която
	със свойта младост, ученост и мъдрост
	внуши ми удивление, което
	не бих отдал на слабостта си само.
	Кралю, узнайте за какво дошла е,
	пък смейте се след туй!

	__КРАЛЯТ__
				Добре, Лафьо,
	извикай това чудо, та на него
	да се почудим с теб или на теб —
	задето си се чудил тъй на него!

	__ЛАФЬО__
	Ний пак ще си говорим, и то скоро!

N	Отива към входа на залата.

	__КРАЛЯТ__
	Все тези дълги уводи към нищо!

	__ЛАФЬО__
	Елате, драга!

N	Влиза Елена.

	__КРАЛЯТ__
			Сякаш е крилат!

	__ЛАФЬО__
	Елате! Обяснете мисълта си
	пред негово величество! Ликът ви
	е на изменник гузен, но такива
	изменници за него не са страшни.
	Като Пандар*15 по своднически сбрах ви
	[*15 _Пандар_ — герой от историята за Троил и Кресида, чието име е станало в Англия синоним на сводник.]
	и ви оставям тук. На добър час!

N	Излиза.

	__КРАЛЯТ__
	Желаела си нещо да ни кажеш,
	красавице?

	__ЕЛЕНА__
			Да, светли господарю.
	Великият медик Жерар Нарбонски
	бе мой баща.

	__КРАЛЯТ__
			Познавах го.

	__ЕЛЕНА__
				Тогаз
	пред вас ще е излишно да го хваля.
	На смъртното си ложе той ми даде
	сред многото рецепти една главна,
	която — като най-безценен плод
	на своите познания и опит —
	тържествено ми завеща да пазя
	като окото си. Сега, узнала,
	че вие, господарю, сте засегнат
	от същата злокачествена болест,
	върху която има пълна власт
	лекарството на татко ми, аз дойдох,
	смирена поданичка, да предложа
	целебната му мощ и свойте грижи
	на краля си.

	__КРАЛЯТ__
			Благодаря, девойко,
	но как да ти повярваме, че можеш
	да изцериш един недъг, пред който
	цял лекарски колегиум е казал,
	че в случаи подобни е безцелна
	човешката намеса? Не, не бива
	дотам да замъгляваме ума си
	с безумни упования, че свойта
	отказала на учените болест
	да хвърляме в ръцете на баячи;
	дотам да унижаваме честта си,
	че да прибягваме до шарлатанства
	с надеждата дано помогнат те
	там, дето няма помощ въобще.

	__ЕЛЕНА__
	Дълга си аз изпълних, господарю,
	и таз награда за труда ми стига.
	Не ви натрапвам своите услуги
	и тръгвам си със скромната молба
	да ме запомните не с лоша мисъл.

	__КРАЛЯТ__
	Неблагодарник само би отказал
	на таз молба. Ти помощ ни предложи
	и ний сме ти признателни тъй, както
	е болният, разбрал, че иде краят,
	към тез, които здраве му желаят.
	Но туй, което аз съзнавам зряло,
	девойче, ти не си и подозряло —
	наивно е да вярват във сполука
	болник без мощ и лекар без наука.

	__ЕЛЕНА__
	Не може опитът вреда да стори,
	на който тъй отчаяно говори.
	Бог често чудеса, в мощта си блага,
	на немощни оръдия възлага:
	според писанието мъдростта
	говорела е с детските уста
	пред учени, от нея удивени,
	то казва как, от пясъци родени,
	избликвали са в миг реки огромни
	като морета; и морета помни
	по чудо как пресъхвали са в миг,
	учудвайки владетеля велик.
	Кралю, в живота толкоз често туй е:
	да чакаме очакваното всуе,
	а другото, недавало надежда,
	по чудо изведнъж да се нарежда!

	__КРАЛЯТ__
	Достатъчно! Върви си, млада моме!
	Услугата не се заплаща, щом е
	отказана. Върви! Благодаря ти.

	__ЕЛЕНА__
	И тъй грешим в живота много пъти.
	Две думи, един дъх — и отклонена
	намесата, от горе вдъхновена!
	По свой закон решават небесата,
	не както нас, които за нещата
	по видимото сметки правим само;
	затуй е самомнение голямо
	да виждаме ръка човешка, гдето
	намесил се е пръстът на небето.
	Изпитайте, от все сърце ви моля,
	не мен, кралю, а Божията воля!
	Не съм аз шарлатанка и знахарка,
	словата си претеглям с точна мярка:
	не е таз ваша болест нелечима
	и мойто средство власт над нея има!

	__КРАЛЯТ__
	Я гледай! И какъв е твоят срок?

	__ЕЛЕНА__
	Ако на двама ни помогне Бог,
	преди на Феб*16 конете втори път
	[*16 _Феб_ (мит.) — друго име на Аполон.]
	златистия си плам да извъртят,
	Вечерницата втори път преди
	да топне лампа в сънени води;
	за двайсет и четвърти път моряка
	преди в часовника си да дочака
	да изтекат зрънцата, болестта ви
	ще излети и здрав ще ви остави!

	__КРАЛЯТ__
	А ако не, какво залагаш ти,
	девойко смела?

	__ЕЛЕНА__
			Да ме сполети
	позор и срам! По градските площади
	да ме клеймят във шутовски балади
	и гонена със вик на всяка крачка,
	в мъчения да свърша като врачка!

	__КРАЛЯТ__
	Във нежния ти глас, девойко, чух
	могъщо да тръби небесен дух,
	и ето ме, повярвал в мит набожно
	на туй, което смятах невъзможно!
	Животът скъп е в твойте млади дни,
	защото туй, което той цени —
	девича прелест, свежест, храброст, ум,
	ти имаш го в щастливия си друм,
	а който всичко туй залага в миг,
	безумец е или голям медик.
	Цери ме, млада лекарко, но знай:
	за теб е смъртоносен моят край!

	__ЕЛЕНА__
	Не спазя ли обета си във срока,
	да имам за награда смърт жестока,
	но в случай че балсамът ми надвие,
	с каква цена ще го платите вие?

	__КРАЛЯТ__
	Сама кажи я!

	__ЕЛЕНА__
			И ще я получа?

	__КРАЛЯТ__
	Небето инак сам да си заключа!

	__ЕЛЕНА__
	Кралю, ще ме венчаете тогаз
	за тоз, когото ви посоча аз.
	Далеч от мен е всяка мисъл дръзка
	със кралска кръв да пожелая връзка
	със цел да видя чрез изнуден брак
	над ниското си име царствен знак,
	но знайте, че на мен сте обещали
	кого да е от своите васали!

	__КРАЛЯТ__
	Да бъде тъй! Ти само изцери ме
	и твое ще е неговото име!
	Сама определи си краен час —
	отдавам се на грижите ти аз!…
	Би трябвало за тебе и за цяра —
	макар че и така ти имам вяра —
	да чуя още: да ми разясниш
	отде си, кой доведе те в Париж;
	но виждам те, че благо същество си
	бъди благословена без въпроси!…
	Крепете ме!… Ако успееш ти,
	по кралски твоят крал ще ти плати!

N	Излизат.


>>	Втора сцена

N	Графският дворец в Русильон.
N	Влизат Графинята и Шутът.

	__ГРАФИНЯТА__
	Ела насам, господинчо. Сега ще проверя доброто ти възпитание.

	__ШУТЪТ__
	Ще се окажа добре хранен и зле възпитан, господарко. Знам си, ще ме изпратите най-много до кралския двор.

	__ГРАФИНЯТА__
	„Най-много“? Че кое място е за тебе високо, щом се изказваш така презрително за двора. „Най-много до кралския двор“, виж го ти!

	__ШУТЪТ__
	Искрено казано, господарко, човек, ако си има от Господа малко обноски, може да се измъква в двора от всяко положение. За да не е способен да подгъва крак, да смъква шапка, да си целува ръката*17 и да си затваря устата, човек трябва да няма крака, ръце, устни и дори шапка, а такъв, то се знае, в двора не може да служи. Колкото за мене, аз имам един отговор, добър за всекиго.
	[*17 _„… да си целува ръката…“_ — по Шекспирово време целуването на собствената ръка — като поклона и свалянето на шапка — било израз на уважение, най-често от страна на слуга към господар.]

	__ГРАФИНЯТА__
	Много щедър ще е, щом задоволява всички въпроси!

	__ШУТЪТ__
	Той е като бръснарския стол, който приляга на всички задници — дебели, остри, плоски, криви — изобщо на всякакви. Въпрос щом е, моят отговор му приляга!

	__ГРАФИНЯТА__
	И точно?

	__ШУТЪТ__
	Съвсем точно! Като монета на адвокатска длан, като косопас на дърта фльорца, като Томова шепа на Мегина гръд, като мазен млин на ден пред пости, като селски танц на майски празник, като гвоздей на дупката си, като хапльо на рогата си, като драка-жена на кавгаджия-мъж, като здрав монах на млада монахиня, като месна плънка на свинско черво!

	__ГРАФИНЯТА__
	И на всички въпроси?

	__ШУТЪТ__
	На всички — който и да ме пита, от най-високия дук, та чак до стражаря!

	__ГРАФИНЯТА__
	За да отговаря на толкоз въпроси, твоят отговор трябва да е ужасно дълъг.

	__ШУТЪТ__
	Една дреболия, ако го погледнем строго научно. Сега ще го чуете целия, от игла до конец. Запитайте ме дали не съм придворен! Няма да ви навреди, ако го научите.

	__ГРАФИНЯТА__
	За да се върна в детските дни — ако това би било възможно! — ще ти задам един глупав въпрос, та дано стана умна от този твой отговор… Простете, господине, не сте ли придворен?

	__ШУТЪТ__
	Боже мой, господине!… Ето как лесно се измъква човек. Продължавайте, още сто такива!

	__ГРАФИНЯТА__
	Моля ви, господине, имайте в мое лице един искрен приятел!

	__ШУТЪТ__
	Боже мой, господине!… Смело, смело! Продължавайте!

	__ГРАФИНЯТА__
	Боя се, господине, че това скромно ястие едва ли ще ви хареса!

	__ШУТЪТ__
	Боже мой, господине!… Не спирайте! Изпитвайте ме още и ще видите!

	__ГРАФИНЯТА__
	Струва ми се, господине, че вие неотдавна бяхте добре нашибан?

	__ШУТЪТ__
	Боже мой, господине!… Още, още! Не ме щадете!

	__ГРАФИНЯТА__
	Е, как? Докато те шибат, викаш „Боже мой, господине!“, а после: „Още, още! Не ме щадете“? Все пак твоето „Боже мой, господине!“ отговаря точно на камшика и ти ще имаш подходящ отговор, когато той позапита за нещо гърба ти.

	__ШУТЪТ__
	Ах, за първи път моят отговор се проваля! Виждам, че нещата могат да траят дълго, но никога вечно.

	__ГРАФИНЯТА__
	Но аз се показвам твърде учтива домакиня към Времето, развличайки го със шутовски забави.

	__ШУТЪТ__
	Боже мой, госпожо!… Ето пак прилегна добре.

	__ГРАФИНЯТА__
	Приключвай! Дръж това и го предай
	в ръцете на госпожица Елена!
	Да отговори бързо! Занеси
	привети на роднините и графа!
	Не те товаря с много.

	__ШУТЪТ__
	С много привети ли?

	__ГРАФИНЯТА__
	С много поръчки, глупако! Разбрахме ли се по всичко?

	__ШУТЪТ__
	Де да беше и по онази работа… Ще бъда там преди краката си!

	__ГРАФИНЯТА__
	И тук — също тъй бързо!

N	Излизат.


>>	Трета сцена

N	Кралският дворец в Париж.
N	Влизат Бертрам, Лафьо и Парол.

	__ЛАФЬО__
	Разправят, че времето на чудесата било минало. Имаме философи, които изнамират прости, земни причини за всичко свръхестествено и необяснимо. И ето ни, че укрепили се зад мнимата наука, взимаме за дреболии неща, които би трябвало да ни вдъхват тайнствен трепет.

	__ПАРОЛ__
	Подобно чудо не е виждал нашият век!

	__БЕРТРАМ__
	Така е!

	__ЛАФЬО__
	Когато от него бяха вдигнали ръка всички лекари…

	__ПАРОЛ__
	И аз това казвам! От всички школи — и на Гален*18, и на Парацелз*19!
	[*18 _Гален_ — прочут лекар грък, живял главно в Рим (ок. 129–199 г. сл.н.е.).]
	[*19 _Парацелз_ — швейцарски лекар (1493–1541), който във времето на Възраждането имал славата на голям философ, алхимик и медик.]

	__ЛАФЬО__
	… всички светила на медицината…

	__ПАРОЛ__
	Точно така! Аз какво казвам?

	__ЛАФЬО__
	… със заключението „безнадежден“…

	__ПАРОЛ__
	Именно! И „осъден на…

	__ЛАФЬО__
	… кратък живот и близка смърт“…

	__ПАРОЛ__
	Точно тъй! Взехте ми думата от устата!

	__ЛАФЬО__
	… Аз смело мога да кажа, че ние имаме пред себе си небивало чудо!

	__ПАРОЛ__
	Ни повече, ни по-малко! И ако човек го иска черно на бяло, ще може да го прочете в това, вашето… как беше?

	__ЛАФЬО__ _(чете)_
	„Една проява на небесно въздействие посредством земно оръдие.“

	__ПАРОЛ__
	Това е! Точно така бих го нарекъл и аз!

	__ЛАФЬО__
	И ето го сега по-весел и пъргав от делфин! Ей Богу, със всичкото ми уважение…

	__ПАРОЛ__
	Истинско чудо! Чудо на чудесата! Както и да го тълкуваш, това си е! Трябва човек да е велик нечестивец, за да отрече, че тука е действувала…

	__ЛАФЬО__
	… десницата Божия!

	__ПАРОЛ__
	Само тя! Аз какво казвам?

	__ЛАФЬО__
	И то чрез една безсилна…

	__ПАРОЛ__
	… и крехка пратеница! Велика сила, чудотворна мощ, която не само изцери краля ни, но може да ни бъде от полза и в друго, така че да възбуди…

	__ЛАФЬО__
	… всеобщата ни благодарност!

N	Влизат Кралят, Елена и Свита.

	__ПАРОЛ__
	Точ в точ моите думи! Добре го казахте… Кралят иде!

	__ЛАФЬО__
	И съвсем „lustig“*20, както казват холандците! Покрай нея ще харесвам всички моми, докато ми остане един зъб в устата! Той може да изтанцува с нея една куранта*21 като нищо!
	[*20 _Lustig_ (нем.) — весел, бодър.]
	[*21 _Куранта_ — бърз, подобен на тичане танц, популярен по Шекспирово време.]

	__ПАРОЛ__
	Mor du vinager*22! Че това е Елена!
	[*22 _„… Mor du vinager“_ (разв. фр.) — „смърт на оцета“ — изглежда измислена от Шекспир френска ругатня. Французите са били известни в Англия като пиячи на вино.]

	__ЛАФЬО__
	Ей Богу, тя е!

	__КРАЛЯТ__
	Извикайте придворните ми тук!
N	Един от свитата излиза.
	О, моя изцелителко, седни
	до бившия си болен, който с тази
	ръка, чиято сила ти възвърна,
	ти потвърждава дара обещан,
	очакващ само името си!
N	Влизат неколцина знатни Младежи.
				Тъй!…
	Красавице, виж този пъстър сбор
	от знатни юноши, върху които
	аз имам власт на крал и на настойник.
	Един сред тях си избери, дете,
	на мен не могат да откажат те!

	__ЕЛЕНА__
	На всички тук, щом пламне в тях любов,
	жени добри и хубави желая…
	на всички, да, освен на едного.

	__ЛАФЬО__
	Аз своя дорест с късата опашка
	бих дал — със сбруята му, — за да имам
	зъби тъй бели и брада тъй нежна
	като на тез момци!

	__КРАЛЯТ__
			На всеки тук
	бащата е от стар и знатен род.
	Добре ги поогледай!

	__ЕЛЕНА__
				Господа,
	небето изцери чрез мене краля…

	__МЛАДЕЖИТЕ__
	Да, знаем и го славим зарад теб!

	__ЕЛЕНА__
	… Мома аз проста съм и не богата
	освен с това, че просто съм мома…
	Аз вече съм готова, господарю!
	Страните ми говорят: „Руменеем,
	защото мъж избираш, но при отказ
	ще бъдем до смъртта ти смъртнобледи!“

	__КРАЛЯТ__
	Избирай ти, и който те отблъсне,
	от моето сърце ще се откъсне!

	__ЕЛЕНА__
	Диано, твоят храм напускам строг!
	Към теб, Амур, от този миг мой Бог,
	отправям се!
N	Към един от младежите.
			Добра ли съм за вас?

	__ПЪРВИ МЛАДЕЖ__
	И питате?

	__ЕЛЕНА__
			Благодаря тогаз.

	__ЛАФЬО__
	Все пак това е по-добре, отколкото да си заложил живота си на зар и да хвърлиш едно и едно.

	__ЕЛЕНА__ _(към Втори младеж)_
	Пред гордия ви поглед, господине,
	на моите устни всяко слово стине.
	Дано Амур ви прати някой ден
	по-умна и по-хубава от мен!

	__ВТОРИ МЛАДЕЖ__
	От вас? Не вярвам!

	__ЕЛЕНА__
			О, и многократно!
	Успех желая. Беше ми приятно.

	__ЛАФЬО__
	И се отказват? Да ми бяха синове, щях да ги нашибам здравата или щях да ги пратя на султана, да му пазят харемите като евнуси!

	__ЕЛЕНА__ _(към Трети младеж)_
	Не се плашете, рицарю, така!
	Не ще поискам вашата ръка.
	По-хубава от мене би могло
	да си намери вашето легло!

	__ЛАФЬО__
	Тези младежи са сякаш снежни човеци! Отказват се един след друг! Не е възможно да имат бащи французи — сто на сто са английски копелета!

	__ЕЛЕНА__ _(към Четвърти младеж)_
	Вий млад сте, здрав, красив! Не, мъж такъв
	не заслужава син от моя кръв!

	__ЧЕТВЪРТИ МЛАДЕЖ__
	Красавице, не съм съгласен с вас!

	__ЛАФЬО__
	Остана само един. За твоя баща поне зная, че е пил вино, но ако ти не си ветрогон, аз съм на четиринайсет години! Познах те веднага!

	__ЕЛЕНА__ _(към Бертрам)_
	Да кажа, че ви взимам, аз не смея,
	но давам се на вас, за да живея,
	до гроб послушна вам!… Това е той!

	__КРАЛЯТ__
	Така да е! Вземи я, сине мой!

	__БЕРТРАМ__
	На тази мъж да бъда? Господарю,
	ще разрешите по такъв въпрос
	да питам собствените си очи!

	__КРАЛЯТ__
	Не знаеш ли какво направи тя
	за твоя крал?

	__БЕРТРАМ__
			Да, знам го, господарю,
	ала не знам защо по таз причина
	аз трябва да я взимам за жена!

	__КРАЛЯТ__
	Тя вдигна ме от смъртния ми одър!

	__БЕРТРАМ__
	И затова, че вдигнала е вас,
	вий искате да понижите мене?
	Познавам я. Баща ми я изхрани.
	Да встъпя в брак със дъщеря на лекар?
	За нищо на света, пък ако ще
	това презрение да ме съсипе!

	__КРАЛЯТ__
	Това, което ти презираш в нея,
	е ниският й ранг, а него аз
	могъл бих да поправя. Колко чудно,
	че щом се смеси кръв от едного
	със кръв от друг, не са различни те
	по цвят, по гъстота, по топлина,
	а въпреки това във обществото
	делим ний кръв от кръв! Ако е тя
	самата добродетел и затуй, че
	е дъщеря на лекар, я отблъсваш,
	отблъсваш ти за някакво си име
	самата добродетел. Размисли!
	Най-ниският по ранг достоен става,
	когато с подвиг си заслужи слава,
	а никаквецът с най-висока степен
	прилича на мехур великолепен.
	Доброто е добро, а злото — зло,
	без разлика на герб и потекло,
	и ти търси ги в личните черти,
	а не във титли, не във грамоти!
	Тя умна е, красива, млада, мила
	и всичко туй е пряко наследила
	от майката Природа. И това е
	честта, която и блести, и трае;
	а срамна чест е таз, когато само
	се перчи някой с потекло голямо,
	невзел от него нищо! Наследена,
	честта, уви, увяхва в два-три дена;
	пък и какво е тя? Безчестен роб,
	трофей гръмлив над често низък гроб,
	а често ням там, дето във забрава
	лежат достойни кости! Е, тогава?
	Нима ще трябва още да я хваля?
	Харесваш ли я? Другото от краля:
	тя носи ти ума и чара свой —
	земи и чест ще й прибави той!

	__БЕРТРАМ__
	Не мога и не ща да я обикна!

	__КРАЛЯТ__
	Но можеш, без да щеш, да си пострадаш!

	__ЕЛЕНА__
	Аз радвам се, че вий сте здрав, кралю.
	За другото недейте има грижа.

	__КРАЛЯТ__
	Честта ни е заложена и трябва
	да упражним върховната си власт!
	Вземи ръката й, хлапе надменно,
	незаслужаващо такъв подарък,
	отблъснало и нейната заслуга,
	и нашата любов; непроумяло,
	че ако пръст на блюдото й сложим,
	ще хвръкне твойто блюдо, че ний можем
	да посадим честта ти, гдето нам
	угодно е! Скърши надменността си
	пред този, който иска ти доброто!
	Не слушай свойта гордост, а веднага
	заради свойто собствено добро
	стори това, което се изисква
	от твоя дълг и нашата повеля!
	Ако ли не, от своята закрила
	ще те изхвърля в пагубния шемет
	на сляпата ти възраст и по тебе
	във името на справедливостта
	ще пусна кралската си неприязън
	без капка жал! Аз чакам! Отговаряй!

	__БЕРТРАМ__
	Простете, господарю! Поверявам
	съдбата си на вашите очи!
	Като помисля колко чест и знатност
	се струпват там, където вий решите,
	аз виждам, че оназ, която считах
	неблагородна — облагородена
	от вашата похвала, става в миг
	тъй благородна, както ако беше
	от древен род.

	__КРАЛЯТ__
			Вземи я за ръката
	и й кажи, че отсега е твоя,
	пък аз ще сторя зестрата й равна
	на твоето богатство, ако не
	и по-голяма.

	__БЕРТРАМ__
			Взимам й ръката!

	__КРАЛЯТ__
	Доброто щастие и милостта ни
	усмихнати да срещнат този брак,
	чието съчетание ще стане
	днес още и преди да падне мрак!
	Додето всички гости се сберат,
	ще чакат празненството и пирът…
	От твойта обич нашата зависи —
	щом лош си мъж, към нас изменник ти си!

N	Излизат всички освен Парол и Лафьо.

	__ЛАФЬО__
	Ей вие, господине, една дума!

	__ПАРОЛ__
	Какво желаете, уважаеми?

	__ЛАФЬО__
	Вашият господар и патрон направи добре, че сви навреме знамената.

	__ПАРОЛ__
	Свил знамената? Кой господар? Какъв патрон?

	__ЛАФЬО__
	Вашият. Или ви говоря на чужд език?

	__ПАРОЛ__
	Говорите ми на груб език, който води към кръвопролитни следствия. „Мой господар“!

	__ЛАФЬО__
	Да не би да сте равен на Русильонския граф?

	__ПАРОЛ__
	На него! На всеки граф! На кой да е!

	__ЛАФЬО__
	На всички „кой да е“ искаш да кажеш! Има разлика между другар на граф и слугар на граф.

	__ПАРОЛ__
	Твърде стар сте, господине! Жалко, че сте твърде стар!

	__ЛАФЬО__
	Ще ти кажа, господинчо, че аз съм още мъж, какъвто ти няма да станеш, колкото и да старееш.

	__ПАРОЛ__
	Не мога да извърша това, което бих могъл лесно да извърша!

	__ЛАФЬО__
	Слушай, ти! Понеже се бяхме срещали само на трапеза, и то всичко два пъти, взех те за неглупав човек. Ти доста увлекателно надуваше платната на своите пътешествия и аз затворих едно око. Но тези шарфове и ленти по тебе ми подсказваха настойчиво, че няма да си кораб с голяма вместимост. Сега те виждам целия и не ще скърбя много, ако изчезнеш от хоризонта ми. Добър си само да те измъкнат на сухо, но материалът ти няма да плати усилията.

	__ПАРОЛ__
	Ако не те закриляше възрастта ти, старче!…

	__ЛАФЬО__
	Не се увличай много в гнева си, да не ускориш проверката, която аз… Хайде, от мене да мине, кокоша душо! Прощавай, виждам те като през остъклено прозорче. Дай ръка!

	__ПАРОЛ__
	Господине, не мога да приема такова нечувано оскърбление!

	__ЛАФЬО__
	Но аз ти го давам от все сърце, защото си достоен за него!

	__ПАРОЛ__
	Не съм го заслужил, господине!

	__ЛАФЬО__
	Как не! До последния грам — и аз няма да си взема обратно нито зрънце!

	__ПАРОЛ__
	Добре, ще почерпя ум от нашата среща.

	__ЛАФЬО__
	И ще трябва да почерпиш мене за него, защото доста ти липсва. Ако те стегне някой с тези твои шарфове и връзки и ти хвърли един добър бой, ще разбереш какво значи да се пъчиш с връзките си, без да си помниш боя! Все пак добре е, че се запознахме или по-точно, че те опознах — така, като стигнеш до съда, ще мога да кажа: „Зная го този никаквец!“

	__ПАРОЛ__
	Господине, вие подлагате на твърде голямо изпитание моето търпение!

	__ЛАФЬО__
	Бих искал то да е за тебе адска мъка, а твърдостта ми — вечна! Но твърдостта ми е минала, както аз сега ще мина край тебе със скоростта, която годините ми позволяват.

N	Излиза.

	__ПАРОЛ__
	Чакай, чакай, ти имаш син! Той ще ми плати за това унижение! Гаден, мръсен, подъл, надут дворянин! Само търпение! Срещу ръжен не се рита, но щом ми падне сгода, ще му дам да разбере, ако ще да е двоен и троен благородник! И тогава ще обърна на възрастта му толкоз внимание, колкото на… Ще го пребия от бой, само да го срещна.

N	Влиза отново Лафьо.

	__ЛАФЬО__
	Ей, ти, чу ли новината? Твоят господар и патрон е венчан. Имаш си сега и господарка.

	__ПАРОЛ__
	Покорно моля ваше благородие да бъде по-сдържан в обидите си спрямо мене. Той е мой покровител, но аз съм слуга само на едного горе.

	__ЛАФЬО__
	На Бога?

	__ПАРОЛ__
	Да, господине.

	__ЛАФЬО__
	На сатаната си ти слуга! Защо си си кръстосал ръкавите с тези ленти, да не си ги сбъркал с крачолите си! Къде си видял слуги да се обличат така? Да си беше сложил и дирника на мястото на носа! Честна дума, ако бях само с два часа по-млад, щях да те пребия от бой! Ей Богу, ти си движещо се оскърбление за всеки, който те види, и би трябвало от всекиго да отнесеш по един отделен пердах! Ти за това сигурно си и създаден — за да се упражняват хората върху мутрата ти.

	__ПАРОЛ__
	Това са тежки и незаслужени обиди, господине!

	__ЛАФЬО__
	Хайде, хайде! Бой си ял в Италия за кражба на едно нарово зърно. Ти си скитник, а не пътешественик! И се държиш с дворяните и високопоставените лица много по-нагло, отколкото позволяват твоето потекло и личните ти качества. Не заслужаваш да си хаби човек думите за тебе, инак бих те нарекъл „негодник“. Оставям те.

N	Излиза.

	__ПАРОЛ__
	Добре, много добре, щом било така! Добре, много добре! Нека остане между нас засега!

N	Влиза Бертрам.

	__БЕРТРАМ__
	Загубен съм! Осъден до живот!

	__ПАРОЛ__
	Какво ви има, гълъбче?

	__БЕРТРАМ__
				Заклех се
	тържествено във храма, ала няма
	да спя със нея!

	__ПАРОЛ__
			Казвайте! Да чуем?

	__БЕРТРАМ__
	Венчаха ме, Парол! Ала ще ида
	в Тоскана на война, но няма с нея
	да легна никога!

	__ПАРОЛ__
			Таз куча дупка,
	таз яма, Франция, не е достойна
	за мъжката ни стъпка! На война!

	__БЕРТРАМ__
	Получих току-що това писмо
	от майка си. Не съм го чел.

	__ПАРОЛ__
				Ще чака!
	Да тръгваме! Веднага! На война!
	Затворена в калъф държи честта си
	тоз, който мъжки сили похабява
	със свойта фуци-муци, вместо с тях
	със шип във хълбока да спира скока
	на бойния си кон! Далеч оттук!
	Ний кранти сме, додето киснем в таз
	конюшня Франция! На път! На път!

	__БЕРТРАМ__
	Решено! Ще я пратя у дома.
	На майка си ще пиша, че я мразя
	и затова избягал съм. На краля
	ще кажа пак с писмо това, което
	не смея да му кажа във очи,
	а с дара му ще се обмундировам
	за славните италиански битки.
	По-драга е най-страшната война
	от хладен дом с необична жена!

	__ПАРОЛ__
	Дано не е capriccio*23 нетрайно!
	[*23 _Capriccio_ (итал.) — каприз.]

	__БЕРТРАМ__
	Не е! Ела! Да се приготвим тайно!
	Ще тръгнем с нея утре сутринта:
	към битки — аз, а тя — към самота!

	__ПАРОЛ__
	Отлично! Туй се казва дух юначен!
	Да бягаме? Рай брачен — пъкъл мрачен!
	Върнете й го! Този свят е кръг!
	Не може кралят вас така… Но млък!

N	Излизат.


>>	Четвърта сцена

N	Кралският дворец в Париж.
N	Влизат Елена и Шутът.

	__ЕЛЕНА__
	Моята майчица ми праща сърдечни поздрави. Как е тя — добре ли е?

	__ШУТЪТ__
	Добре е, но състоянието й е тревожно.

	__ЕЛЕНА__
	Как може тя да е добре, а то — тревожно?

	__ШУТЪТ__
	Може, защото тя е добре, но се тревожи за сина си и вас. Но за да се успокои, й липсват само две неща.

	__ЕЛЕНА__
	И кои са те?

	__ШУТЪТ__
	Едното е, че още не е на небето — и дано Господ я извика там по-бързо! — а другото е, че е още на земята — и дано Бог си я вземе оттука час по-скоро!

N	Влиза Парол.

	__ПАРОЛ__
	Честита радост, щастлива ми госпожо!

	__ЕЛЕНА__
	Надявам се, че моята радост радва и вас, любезни господине.

	__ПАРОЛ__
	Молих се тя да ви постигне, а сега се моля да не ви изостави!… О, мошенико, как е старата ни госпожа?

	__ШУТЪТ__
	Ако знаех, че на вас ще остави бръчките си, а на мене — паричките си, бих искал тя да е така, както казахте.

	__ПАРОЛ__
	Че аз не съм казал нищо!

	__ШУТЪТ__
	Значи сте умен човек. Защото много често човешкият език бие за „упокой“ на господаря си. Който не казва нищо, не върши нищо, не знае нищо и няма нищо, той притежава почти половината от вашите качества, чийто сбор е равен на нищо и половина!

	__ПАРОЛ__
	Махай се, мошеник!

	__ШУТЪТ__
	Трябваше да кажете: „мошеник с мошеник“, в смисъл че ставам мошеник, понеже имам работа с мошеник. Това би било самата истина, господине.

	__ПАРОЛ__
	Махай се! Ти си само един глупав смешник. Такива отдалече ги разпознавам.

	__ШУТЪТ__
	Жалко, че не можете да ги разпознавате отблизо. Щяхте да направите много полезно откритие. Защото със залежите от глупост във вас бихте могли да увеличите значително количеството на смеха по земята.

	__ПАРОЛ__
	Голям хитрец, оял се при това!…
	Госпожо, господарят тази вечер
	ще трябва да замине, призован
	от неотложно дело. Той признава,
	че има спрямо вас тържествен дълг,
	неотделим от сватбеното тайнство,
	но карат го делата да отсрочи
	изплащането му със таз утеха,
	че щом поотлежи, тоз дълг-нектар
	ще стори пиршеството ви по-сладко
	и радостта — по-пълна и голяма
	за двама ви.

	__ЕЛЕНА__
			Какво нарежда графът?

	__ПАРОЛ__
	Да се простите незабавно с краля,
	като изтъкнете, че вий самата
	желаете да тръгнете тъй спешно,
	и подкрепите своята молба
	с причини, убедителни за него.

	__ЕЛЕНА__
	Да има други заповеди?

	__ПАРОЛ__
				Тази:
	добили разрешение, в готовност
	да чакате по-късната му воля.

	__ЕЛЕНА__
	Покорна на съпруга си във всичко!

	__ПАРОЛ__
	Ще бъде съобщено точно тъй.

	__ЕЛЕНА__
	Благодаря ви.
N	Парол излиза.
N	Към Шута.
			Ти върви със мен!

N	Излизат.


>>	Пета сцена

N	Кралският дворец в Париж.
N	Влизат Лафьо и Бертрам.

	__ЛАФЬО__
	Все пак надявам се, млади графе, че не го считате за истински войник.

	__БЕРТРАМ__
	О, да! И с доказана храброст!

	__ЛАФЬО__
	Узнали сте го навярно от самия него?

	__БЕРТРАМ__
	И от други сигурни свидетели!

	__ЛАФЬО__
	Тогава часовникът ми е неточен. Взел съм сокола за врабче.

	__БЕРТРАМ__
	Уверявам ви, господине, че той е колкото богат с опит, толкоз и безстрашен.

	__ЛАФЬО__
	Тогава съм извършил кощунство спрямо неговата опитност и светотатство спрямо неговата смелост. И душата ми е почти осъдена, защото не мога да намеря в сърцето си място за разкаяние… Ето го, иде! Моля ви да ни помирите! Искам да си върна приятелството му.

N	Влиза Парол.

	__ПАРОЛ__ _(настрани към Бертрам)_
	Всичко ще бъде изпълнено, господарю.

	__ЛАФЬО__
	Извинявайте, графе, кой му е шивачът?

	__ПАРОЛ__
	Уважаеми!

	__ЛАФЬО__
	О, познавам го. Той ще е, няма съмнение. Много добър майстор. Първокласен крояч.

	__БЕРТРАМ__ _(настрани към Парол)_
	Била ли е при краля?

	__ПАРОЛ__
	Да.

	__БЕРТРАМ__
	А ще замине ли тази вечер?

	__ПАРОЛ__
	Ако й заповядате.

	__БЕРТРАМ__
	С писмата свърших, стегнах си багажа.
	Конете са готови. Тази нощ,
	наместо млад жених във брачно ложе,
	ще съм на път.

	__ЛАФЬО__ _(настрани)_
	Един сладкодумен пътешественик е добро нещо към края на обяда, но когато някой на всеки три думи ти казва три лъжи и ти хлъзва хиляда врели-некипели покрай една всеизвестна истина, такъв си заслужава да бъде веднъж чут и трижди бит… Здравейте, капитане!

	__БЕРТРАМ__
	Има ли някакво спречкване между господина и вас, Парол?

	__ПАРОЛ__
	Не зная с какво съм заслужил да попадна в немилостта на господина.

	__ЛАФЬО__
	С това, че си нагазил в нея със все ботуши и шпори като твоя събрат градския шут, който скача в кметската торта на празничния ден*24. И по-добре е да се измъкнеш бързо от нея, отколкото да обясняваш защо си вътре.
	[*24 _„… градския шут, който скача в кметската торта на празничен ден…“_ — едно от тълкуванията на този пасаж е, че връхна точка на един от празниците по Шекспирово време бил скокът на градския шут в тортата на председателя на общинския съвет.]

	__БЕРТРАМ__
	Мисля, че имате погрешна представа за него, господине. Той е порядъчен човек.

	__ЛАФЬО__
	Той е порядъчна твар, по-грешна от погрешната ми представа за нея! Довиждане, млади човече, и вярвайте ми: в този лек орех не може да има ядка. Цялата му душа е в дрехите. Не му се доверявайте във важни дела — държал съм такива домашни животни и зная нравите ми… Сбогом, драги! Говорих за тебе по-добре, отколкото си заслужил или ще заслужиш, но нали трябва да отвръщаме на злото с добро?

N	Излиза.

	__ПАРОЛ__
	Ей Богу, щур старик!

	__БЕРТРАМ__
			Не мисля тъй.

	__ПАРОЛ__
	Не го ли знаеш?

	__БЕРТРАМ__
			Знам го сам и само
	добро за него чувам… Ха, пристига
	веригата, в която окован съм!

N	Влиза Елена.

	__ЕЛЕНА__
	Тъй както пожелали сте, съпруже,
	говорих с краля. Той ми разреши
	веднага да замина, но поиска
	да има личен разговор със вас.

	__БЕРТРАМ__
	Ще се явя пред него. Вий, Елено,
	не бива да се чудите на мойте
	постъпки в несъгласие с момента
	и с туй, което чака се от мен.
	Не бях подготвен за такъв обрат
	и туй, което стана, ме извади
	от равновесие. Затуй ви моля
	да тръгнете за вкъщи незабавно
	и вместо да поставяте въпроси,
	над тях да поразмислите самичка,
	защото мойте вътрешни подбуди
	са по-добри, отколкото изглеждат,
	а мойта цел — по-важна от онези,
	които би могъл да си представи
	тоз, който не я знае. Отнесете
	това писмо на майка ми! Аз няма
	да се забавя повече от два дни,
	така че доверявам се спокойно
	на вашата разумност.

	__ЕЛЕНА__
				Господарю,
	слугиня вам покорна съм и вечно…

	__БЕРТРАМ__
	Добре, разбрахме. Стига за това!

	__ЕЛЕНА__
	… и вечно, с неотслабваща прилежност
	ще гледам да донаждам туй, което
	родът ми е отказал, та да бъда
	пред вас достойна, господарю мой,
	за щастието си!

	__БЕРТРАМ__
			Добре, но бързам!
	Довиждане! Към къщи още днес!

	__ЕЛЕНА__
	Простете, господарю…

	__БЕРТРАМ__
				Какво още?

	__ЕЛЕНА__
	Богатството, което притежавам,
	е толкова голямо, че не смея
	да кажа: „мое е“, пък то е мое,
	но ето ме, като страхлива крадла,
	пристъпвам да открадна туй, което
	е мое по закон…

	__БЕРТРАМ__
			Какво е то?

	__ЕЛЕНА__
	О, нещо малко… просто дреболийка…
	не смея да го кажа, господарю…
	Ах, само врагове и непознати
	си казват сбогом, без да се целунат!

	__БЕРТРАМ__
	Не се бавете, моля! Няма време.

	__ЕЛЕНА__
	Да бъде волята ви, господарю!
	Прощавайте… Къде са мойте хора?

N	Излиза.

	__БЕРТРАМ__
	Върви, върви и чакай ме, додето
	не стихнат всички битки под небето!
	Да бягаме!

	__ПАРОЛ__
			Харесваш ми! Coraggio*25!
	[*25 _Coraggio!_ (итал.) — Смелост!]

N	Излизат.



>	Трето действие
>>	Първа сцена

N	Дворецът на Дука във Флоренция.
N	Тръбен звук. Влизат Флорентийският дук, двама Френски благородници и Войници.

	__ДУКЪТ__
	И тъй, изложени подробно, чухте
	причините на таз война, чието
	ожесточение изпи до днес
	не малко кръв и жадно е за още.

	__ПЪРВИ БЛАГОРОДНИК__
	Изглежда спорът ви небесно-прав
	от вашата страна и адски чер —
	от вражата.

	__ДУКЪТ__
			И затова ни смайва
	това, че френският ни братовчед
	не пожела да вземе присърце
	молбата ни за помощ.

	__ВТОРИ БЛАГОРОДНИК__
			Ваша светлост,
	за туй аз мога да говоря само
	като несведующ и външен, който
	за висшата политика на двора
	си прави сам неясен хороскоп
	от собствени догадки; а пък тях
	да ви излагам се боя, понеже
	не помня да не съм сгрешил, когато
	гадаел съм.

	__ДУКЪТ__
			Е, негова си воля!

	__ПЪРВИ БЛАГОРОДНИК__
	Но, вярвайте, все повече французи,
	преяли от безделие, ще идват
	да дирят цяр при вас.

	__ДУКЪТ__
			И тук ще бъдат
	добре дошли и одарени щедро
	със почести… Местата си узнахте.
	Сега по-висши нямаме в запас,
	но всеки паднал ще издига вас.
	От утре в бой!

N	Тръбен звук. Излизат.


>>	Втора сцена

N	Графският дворец в Русильон.
N	Влизат Графинята и Шутът.

	__ГРАФИНЯТА__
	Всичко е станало, както го желаех, само дето той не си иде с нея.

	__ШУТЪТ__
	Човек да не съм, ако той не страда от тежка меланхолия!

	__ГРАФИНЯТА__
	Защо, какво си забелязал?

	__ШУТЪТ__
	Това че си гледа обувките и пее, оправя си яката и пее, разговаря и пее, чисти си зъбите и пее! Знам един такъв меланхолик, който пропиля цяло имение така, както си пееше.

	__ГРАФИНЯТА__
	Да видим какво ми пише и кога смята да си дойде.

N	Чете писмо.

	__ШУТЪТ__
	И на мене, след като бях в двора, вече не ми харесва моята Изабела. Изабелите и осолените паламуди тук не могат да се сравнят с дворцовите. Там всички Изабели са много по-бели и нетолкова дебели. На моя Купидон ума му се взе там и почвам да любя жените, както старец парите — без огън.

	__ГРАФИНЯТА__
	Какво е това?

	__ШУТЪТ__
	Каквото е онова!

N	Излиза.

	__ГРАФИНЯТА__ _(чете)_
	„Изпращам ви една снаха. Тя излекува краля и погуби мен. Венчах се с нея, но не спах с нея и на това «не» дадох клетва за вечна вярност. Ще чуете, че съм избягал, затова по-добре да изпреваря мълвата. Ще пазя добро разстояние между вас и себе си, ако земята се окаже достатъчно широка. Със синовна почит, вашият нещастен
	Бертрам.“
	Не е добро, разюздани ми синко,
	да бягаш от добрия ни владетел
	и правия му гняв да си навличаш,
	отхвърляйки една мома, която
	за своите достойнства заслужава
	ръка на император!

N	Влиза отново Шутът.

	__ШУТЪТ__
	О, госпожо, вън чака една лоша новина, водена от двама войници и от младата ни господарка.

	__ГРАФИНЯТА__
	Каква новина?

	__ШУТЪТ__
	Все пак има в нея и нещо утешително, има! Синът ви няма да загине тъй скоро, както си мислех.

	__ГРАФИНЯТА__
	Как ще загива?

	__ШУТЪТ__
	Това и аз казвам: че няма. Щом е избягал, значи се е спасил. „Който бяга, той не ляга“, а именно лягането погубва мъжете, макар че пак то поражда децата. Ей ги, те ще ви кажат повече. Аз чух само това — че син ви е духнал.

N	Влизат Елена и двамата френски благородници.

	__ПЪРВИ БЛАГОРОДНИК__
	Поклон, мадам!

	__ЕЛЕНА__
			Отиде си, о, майко!
	Отиде си завинаги!

	__ВТОРИ БЛАГОРОДНИК__
			Недейте!
	Не бива да говорите така!

	__ГРАФИНЯТА__
	Търпи, момичето ми! Господа,
	изпитала съм толкоз много смени
	на скръб и радост, че при първа среща
	не се отпускам. Где е моят син?

	__ВТОРИ БЛАГОРОДНИК__
	Замина за Флоренция. Случайно
	го срещнахме, поел натам, отгдето
	ний идехме и гдето ще се върнем,
	приключили делата си във двора.

	__ЕЛЕНА__
	Четете туй, госпожо! О, какъв
	билет на просякиня ми е дал!
N	Чете.
		„Когато получиш от мене семейния ми пръстен, който не свалям никога от пръста си, и ми покажеш мое дете, родено от теб, тогаз ме наречи свой съпруг. Но това «когато» е за мене «никога»!“…
	Такава е присъдата ми, майко!

	__ГРАФИНЯТА__
	По вас ли го е пратил той?

	__ПЪРВИ БЛАГОРОДНИК__
				По нас
	и се разкайваме — като го чухме —
	за свойта услужливост!

	__ГРАФИНЯТА__
				Дъще моя,
	не падай духом! Ако ти обсебиш
	изцяло тази скръб, лишаваш мене
	от моя дял. Той бе мой син, но аз
	измивам го от свойта кръв и ти си
	едничко мое чедо… Значи той е
	при дука на Флоренция?

	__ВТОРИ БЛАГОРОДНИК__
				При него.

	__ГРАФИНЯТА__
	За да се бие?

	__ВТОРИ БЛАГОРОДНИК__
			С таз висока цел
	бе тръгнал той и — вярвайте ни — дукът
	ще го обсипе с почести, тъй както
	изискват го добрите правила.

	__ГРАФИНЯТА__
	А вий кога се връщате?

	__ПЪРВИ БЛАГОРОДНИК__
				Веднага.
	С най-бързите криле на скоростта.

	__ЕЛЕНА__ _(чете)_
		„Додето имам жена във Франция, в нея няма живот за мене…“
	Горко ми!

	__ГРАФИНЯТА__
		Тъй ли пише?

	__ЕЛЕНА__
				Да, госпожо!

	__ПЪРВИ БЛАГОРОДНИК__
	Ръката му написала е грубост
	против желанието на сърцето.

	__ГРАФИНЯТА__
	Във Франция жена додето имал,
	във нея нямало живот за него!
	А само тя във Франция могла би
	да му даде живот и заслужава
	съпруг, комуто двайсет като него
	хлапаци груби трябва да прислужват
	и час по час на нея със поклони
	да викат: „Господарко“!… С кого беше?

	__ПЪРВИ БЛАГОРОДНИК__
	С един слуга и със един военен,
	познат ни от Париж.

	__ГРАФИНЯТА__
			Парол, нали?

	__ПЪРВИ БЛАГОРОДНИК__
	Отгатнахте, госпожо.

	__ГРАФИНЯТА__
			Негодяй,
	натъпкан със пороци! Моят син
	под негово влияние разваля
	добрата си природа!

	__ПЪРВИ БЛАГОРОДНИК__
			Да, госпожо,
	във него има нещо, със което
	той кара лековерните да мислят,
	че има в него нещо.

	__ГРАФИНЯТА__
			Господа,
	добре дошли! Бъдете тъй любезни
	да кажете на моя син, когато
	го видите, че с меч не ще си върне
	загубената чест. По тоз въпрос
	ще ви помоля да му отнесете
	и още нещо писмено.

	__ВТОРИ БЛАГОРОДНИК__
			Госпожо,
	в това и всичко друго ваши верни
	служители!

	__ГРАФИНЯТА__
			Не, само драги гости!
	Ще заповядате ли?

N	Излизат всички освен Елена.

	__ЕЛЕНА__
		„Додето имам жена във Франция, в нея няма живот за мен“!
	Живот за него няма, щом ме има!
	Тогава ще ме няма, за да има
	живот за теб във Франция, мой скъпи!
	Да бъда аз безжалостната таз,
	която от страната ти те пъди
	и твойто младо, уязвимо тяло
	излага на свирепата война?
	Аз — таз, която грабва те от двора,
	където ти обстрелван беше само
	от хубави очи, за да направи
	от тебе цел за огнени мушкети*26?
	[*26 _Мушкети_ — вид старинни пушки.]
	О, вий, слуги оловни на смъртта,
	встрани прелитайте, ранили само
	веднага заздравяващия, пеещ,
	когато вий пронизвате го, въздух!
	Ах, всеки, който цели се във него,
	аз, аз съм го наела! Всеки, който
	насочва острие срещу гръдта му,
	аз, аз — убийца зла — съм го платила!
	Самото действие ще свърши друг,
	но в мен ще е вината. По-добре
	да срещна гривест лъв, ревящ от глад,
	самичка сред пустиня; по-добре
	да ме нападнат всички, всички вкупом,
	страдания природни! Не, мой графе,
	върни се вкъщи си от там, където
	честта по някой белег ви печели
	а толкоз често ви загубва цели!
	Отивам си! Стоенето ми тук
	държи те там — как мога да остана?
	Не, не, дори и въздухът на рая
	да лъха в този дом, да служат в него
	небесни серафими! Ще си ида,
	така че милосърдната мълва
	за бягството ми, стигнала до теб,
	слуха ти да зарадва. Бедна крадла,
	оттук ще се измъкна тайно аз.
	Ден, бягай бързо! Идвай, нощен час!

N	Излиза.


>>	Трета сцена

N	Пред двореца на Дука във Флоренция.
N	Тръбен звук. Влизат Дукът, Бертрам, Парол, Благородници, Офицери и Войници.

	__ДУКЪТ__
	И назначавайки те за началник
	на конницата си, ний рой надежди,
	храбрецо млад, залагаме на тебе,
	и твойта обещаваща звезда!

	__БЕРТРАМ__
	Това е, ваша милост, бреме тежко
	за мойте плещи, но за ваша слава
	със всички сили ще го изнеса
	през хиляди опасности!

	__ДУКЪТ__
				Върви
	и нека твойта радостна Фортуна
	танцува над победния ти шлем!

	__БЕРТРАМ__
	О, Марс, на теб предавам свойто име!
	Какъвто се мечтая, направи ме,
	и ще докаже таз десница моя,
	че мразя любовта и любя боя!

N	Излизат.


>>	Четвърта сцена

N	Графският дворец в Русильон.
N	Влизат Графинята и Домоуправителят.

	__ГРАФИНЯТА__
	Тя дава ви писмо и вий мълчите!
	Не ви ли стана ясно, че ще стори,
	което сторила е, щом ми пише?
	Четете пак!

	__ДОМОУПРАВИТЕЛЯТ__ _(чете)_
		„Към мощите на Якова свети*27,
	[*27 _“… към мощите на Якова свети…"_ — става дума за манастира „Свети Яго“ в Компостела (Северна Испания), известен и до днес обект на католическото поклонничество.]
		отправям се, поклонница смирена,
		за да изкупя с кървави пети
		греха на любовта си дръзновена.
		На своя син, на моя скъп съпруг
		пишете, майко, да се връща вече —
		когато в мир вий срещнете го тук,
		и аз ще съм щастлива отдалече.
		Дано прости на таз Юнона*28, той,
	[*28 _Юнона_ (мит.) — римска богиня, съответстваща на гръцката Хера. Хера преследвала Херакъл и станала причина той да извърши повечето от своите подвизи.]
		която го прокуди, тъй коварна,
		от дворцови игри във кървав бой,
		где дебне храбреците гибел вярна.
		В смъртта не искам да го притежавам
		прегръщам я и свобода му давам!"

	__ГРАФИНЯТА__
	Как остро жилят меките й думи!
	Риналдо, толкоз неразумно вие
	до днес не сте постъпвал! Как можахте
	да я изпуснете! На ваше място
	аз бих я убедила да остане.
	Сега е вече късно.

	__ДОМОУПРАВИТЕЛЯТ__
			Да, госпожо,
	ако ви бях предал писмото снощи,
	ний щяхме може би да я застигнем;
	но тя ни пише, че ще е напразно
	да я преследваме.

	__ГРАФИНЯТА__
			Сега кой ангел
	ще бди над тоз безсъвестен съпруг?
	Той няма никога да преуспее,
	ако оназ, чиито просби Бог
	с охота слуша и изпълня с радост,
	не го спаси от Неговия гняв!
	Риналдо, напишете — бързо, бързо! —
	на тоз „съпруг“ за станалото тук!
	Придавайте със всяка дума тежест
	на нейните достойнства, към които
	той гледа толкоз леко! Опишете
	дълбоката ми скръб, макар че той
	е твърде плитък, за да я почувства!
	И изберете пратеник надежден!
	Възможно е да се завърне той,
	щом чуе, че е тръгнала. А вярвам,
	че тя — за туй узнала — не след много
	ще бъде тука. Кой ми е по-скъп
	от двамата, не бих могла да кажа!…
	Човекът да се готви!… В мойта възраст
	сърцето трудно с чувствата се бори —
	скръбта ми плаче, мъката говори!

N	Излизат.


>>	Пета сцена

N	Пред стените на Флоренция.
N	Далечен тръбен звук. Влизат възрастна Вдовица, Диана, Мариана и Граждани.

	__ВДОВИЦАТА__
	По-бързо! Ако ни изпреварят и влязат в града, няма да видим нищо.

	__ДИАНА__
	Казват, че френският граф се бил проявил чудесно!

	__ВДОВИЦАТА__
	Бил пленил главния им началник и убил брата на техния дук.
N	Тръбен звук.
	На вятъра се морихме! Минали са през другата врата. Ето! По звука си личи.

	__МАРИАНА__
	Да се връщаме, хайде! Ще се задоволим с разказите на другите. А ти, Диана, опичай си ума с този френски благородник! За девойката няма по-важно нещо от честното име и по-богата зестра от моминството!

	__ВДОВИЦАТА__
	Казах на съседката как оня — приятел ли му е, какво му е — те е придумвал от негово име.

	__МАРИАНА__
	Знам го тоя негодник. Някой си Парол, дано пукне! Мръсен помощник на графа в женкарските му истории! Пази се, Диана! Всичките им обещания, увещания, клетви и подаръчета са само хитрости на мъжкото желание; съвсем не това, за което се представят. Да знаеш колко чисти девойки са пропаднали заради тях! И лошото е, че въпреки всички случаи на погубени моминства птиченцата продължават да кацат по засмолените клонки*29, за които толкоз пъти са били предупреждавани. Надявам се, че нямаш нужда от повече наставления — твоята скромност сама ще те възпира дори и от нещата, които само биха засенчили доброто ти име.
	[*29 _„… по засмолените клонки…“_ — познат способ на птицеловците от онова време е било намазването на дървесните клони с клей.]

	__ДИАНА__
	Няма да ви дам повод за страхове.

N	Влиза Елена, облечена като поклонница.

	__ВДОВИЦАТА__
	Чул те Господ!… Я, една поклонница! Ще видите, че ще отседне в моя дом! Те се изпращат една друга. Сега ще я питам.
	Да ви закриля Бог, смирена сестро!
	Къде отивате?

	__ЕЛЕНА__
			Да моля прошка
	от мощите на Яков Преподобни.
	Кажете, драга, где отсядат тука
	поклонниците?

	__ВДОВИЦАТА__
			До „Свети Франциск“,
	при портата, хе там!

	__ЕЛЕНА__
			По този път ли?

	__ВДОВИЦАТА__
	По него. Аз сама…
N	Далечен тръбен звук.
			Пристигат! Идат!
	Поклоннице, постойте да преминат
	войските ни и аз ще ви покажа
	сама приюта! По една случайност
	хазяйката му зная не по-зле
	от себе си.

	__ЕЛЕНА__
		Самата вий сте, тъй ли?

	__ВДОВИЦАТА__
	Самата аз.

	__ЕЛЕНА__
		Добре, ще ви почакам.

	__ВДОВИЦАТА__
	От Франция ли идете?

	__ЕЛЕНА__
				Оттам.

	__ВДОВИЦАТА__
	Един безстрашен сънародник ваш
	тук много се прослави.

	__ЕЛЕНА__
				Как се казва?

	__ВДОВИЦАТА__
	Граф Русильонски. Може би сте чули?

	__ЕЛЕНА__
	Да, чувала съм, и при туй добро.
	Но лично не го знам.

	__ДИАНА__
			Във всеки случай
	тук много е на почит. Бил избягал
	от Франция, защото кралят бил го
	венчал насила. Вярно ли е туй?

	__ЕЛЕНА__
	Напълно вярно. Знам жена му лично.

	__ДИАНА__
	Един приятел негов я описва
	все с грозни думи.

	__ЕЛЕНА__
			Как се казва той?

	__ДИАНА__
	Месье Парол.

	__ЕЛЕНА__
			Съгласна съм със него.
	В сравнение със графа тя е толкоз
	нищожна, че дори не заслужава
	да бъде спомената. Какво има?
	Едно моминство само, а и то
	не е било изглежда проверено!

	__ДИАНА__
	Ужасно е да си жена на мъж,
	комуто си омразна! О, горката!

	__ВДОВИЦАТА__
	Нещастницата, гдето и да бъде,
	навярно страда много! Таз девойка,
	рече ли, би могла да й скрои
	една такваз шегичка!

	__ЕЛЕНА__
			Не разбирам.
	Нима, увлечен, графът й предлага
	безчестна връзка?

	__ВДОВИЦАТА__
			Да, и я подлъгва
	със всичко, чрез което се превзема
	една девича чест. Но тя е твърда
	и смело го отблъсва.

	__МАРИАНА__
			Чул те Господ!

N	Влизат — с барабанен бой и знамена — Бертрам, Парол и Войници.

	__ВДОВИЦАТА__
	Ха, ето ги! Минават! Оня там е
	Антонио, наследникът на дука!…
	А тоз — Ескал!…

	__ЕЛЕНА__
			Французинът къде е?

	__ДИАНА__
	Ей този там! С перото! Хубавец!
	Защо не е и верен на жена си!
	По-честен ако беше, би изглеждал
	дваж по-красив! Харесва ли ви?

	__ЕЛЕНА__
					Да.

	__ДИАНА__
	А, жалко, жалко, че не й е верен!…
	Ха, ето го и оня сводник, който
	го води по нехубави места!
	Да бях жена му, щях да го отровя,
	негодника!

	__ЕЛЕНА__
		Къде е?

	__ДИАНА__
			Ей го там.
	Оназ маймуна в шарените ленти!
	Какво му е? Изглежда нещо тъжен.

	__ЕЛЕНА__
	Ранили са го в боя може би.

	__ПАРОЛ__
	Да си загубим барабана! Дявол!

	__МАРИАНА__
	Ядосан е на нещо… Ха, видя ни!

	__ВДОВИЦАТА__
	Върви да се обесиш!

	__МАРИАНА__
			Я се махай
	със своите поклони, сводник мръсен!

N	Бертран, Парол и Войниците излизат.

	__ВДОВИЦАТА__
	Преминаха. Поклоннице, елате!
	Вървете с мене да ви настаня!
	В дома ми са отседнали пет-шест
	от вашите, все дали строг обет
	към свети Якова.

	__ЕЛЕНА__
			Благодаря ви…
	И вас, госпожо, каня с таз девойка
	на нашата трапеза тази вечер…
	Освен това ще дам на тебе, мила,
	две-три поуки, ценни за живота.

	__МАРИАНА__ и __ДИАНА__
	Приемаме поканата ви с радост.

N	Излизат.


>>	Шеста сцена

N	Лагер пред Флоренция.
N	Влизат Бертрам и двамата Френски благородници.

	__ПЪРВИ БЛАГОРОДНИК__
	Не, графе, изпитайте го! Дайте му възможност да се прояви!

	__ВТОРИ БЛАГОРОДНИК__
	И ако ваша милост не се убеди, че той е едно нищожество, недейте ме уважава вече.

	__ПЪРВИ БЛАГОРОДНИК__
	Кълна се, графе, той е един сапунен мехур!

	__БЕРТРАМ__
	Мислите, че дотам съм се излъгал в него?

	__ПЪРВИ БЛАГОРОДНИК__
	Повярвайте ми, графе, казвам ви го от личен опит и без пристрастие: той е знаменит страхливец, невероятен самохвалко, безсрамен клетвопрестъпник и не притежава нито едно от качествата, за които сте му дали своето покровителство.

	__ВТОРИ БЛАГОРОДНИК__
	Добре би било да прозрете в него, защото може, разчитайки в някое важно дело на мнимите му добродетели, да се видите изоставен в решителния миг.

	__БЕРТРАМ__
	Да знаех само в какво опасно предприятие да го проверя!

	__ВТОРИ БЛАГОРОДНИК__
	Най-добре нека върне пленения барабан! Чухте го колко самоуверено се заканваше да извърши този подвиг.

	__ПЪРВИ БЛАГОРОДНИК__
	А пък аз ще го изненадам с група флорентийци. Ще подбера такива, че той да не може да ги различи от неприятеля. Ще му вържем ръцете и очите, та да мисли, че го водят в противниковия лагер, когато всъщност ние ще го доведем в нашите палатки. Тогава ваша милост ще може да присъства на разпита му и ако той, за да запази кожата си, под високата повеля на низкия си страх, не предложи да измени на вас и да разкрие всичко, което знае за вашите планове, престъпвайки с това свещената си войнишка клетва, отсега нататък не ми вярвайте никога и в нищо!

	__ВТОРИ БЛАГОРОДНИК__
	Да, в името на смеха, нека си търси барабана! Той казва, че бил измислил голяма военна хитрост за това. Вие, графе, ще видите нейния успех и метала, който ще се получи от стапянето на тази буца фалшива руда. Той ще предпочете своята кожа пред тази на барабана и ако вие не му изсипете поне двайсетина палки по нея, това ще значи, че пристрастието ви към него е неизкоренимо… Ей го, иде!

N	Влиза Парол.

	__ПЪРВИ БЛАГОРОДНИК__
	Да, в името на смеха, не възпирайте честолюбивия му замисъл! Нека търси барабана!

	__БЕРТРАМ__
	Е, месье? Този барабан не ти излиза от ума?

	__ВТОРИ БЛАГОРОДНИК__
	Зарежете го! Голяма работа — един барабан!

	__ПАРОЛ__
	„Един барабан“? Това не е „един барабан“! Бива си го командуването ни — да хвърли конницата срещу собствения си фланг и да изпотъпче своята пехота!

	__ПЪРВИ БЛАГОРОДНИК__
	Командуването не е виновно. Такава нещастна случайност не би могъл да избегне и Цезар, ако ни командуваше той.

	__БЕРТРАМ__
	Не можем да се оплачем от изхода на битката. Загубата на барабана наистина малко накърни честта ни, но него — все едно — не можем да си го върнем.

	__ПАРОЛ__
	Можехме като нищо!

	__БЕРТРАМ__
	Можехме, но вече не можем.

	__ПАРОЛ__
	Трябва да си го върнем! Жалко, че наградата за подвига рядко се дава на този, който я е заслужил, инак щях или да си върна барабана, или да се сдобия с чужд, или да легна под някое „Hic jacet…“*30
	[*30 _„Hic jacet“_ (лат.) — „Тук почива…“]

	__БЕРТРАМ__
	Че опитай, ако ти стиска, месье! Щом смяташ, че твоето стратегическо изкуство може да възвърне този символ на честта ни в родния му кът, то прояви своята смелост в това благородно дело! Хайде! Ще оценя опита ти като славен подвиг, а ако успееш, дукът не само ще те похвали, но и ще награди твоята доблест до най-последната й капка по най-щедрия начин, подхождащ на неговото величие.

	__ПАРОЛ__
	Кълна се в тази войнишка десница, ще го извърша!

	__БЕРТРАМ__
	Но не трябва да отлагаш много.

	__ПАРОЛ__
	Още тази вечер ще разработя план на операцията, ще укрепя своята увереност в крайния й резултат, ще се облека във смъртоносно всеоръжие и към полунощ навярно ще чуете нещо за мене!

	__БЕРТРАМ__
	Мога ли да съобщя на негова светлост, че си се заел с тази акция?

	__ПАРОЛ__
	Не зная какъв ще бъде успехът, графе, но опитът ще бъде предприет!

	__БЕРТРАМ__
	Пък аз зная, че си храбър, драги, а за воинските ти качества се подписвам! Сбогом!

	__ПАРОЛ__
	Не обичам големите думи!

N	Излиза.

	__ПЪРВИ БЛАГОРОДНИК__
	Колкото рибата не обича водата! Кажете, графе, не е ли странен човек този, които се сили да извърши работа, за която знае, че не е възможна, и вика: „В пъкъла да ида, ако не я извърша!“, когато е готов по-скоро да иде в пъкъла, отколкото да я извърши?

	__ВТОРИ БЛАГОРОДНИК__
	Вие не го знаете, графе, както го знаем ние. Наистина той успява да влезе под кожата на хората и да се опази неразкрит за седмица-две, но който веднъж го е разбрал, не се лови повече на въдицата му.

	__БЕРТРАМ__
	Нима смятате, че няма да изпълни нищо от това, с което се нагърби така тържествено?

	__ПЪРВИ БЛАГОРОДНИК__
	Абсолютно нищо, освен това да се върне с някоя измислица ида ви издрънка две-три правдоподобни лъжи. Но вече лисугерът е погнат и тази нощ ние ще го пипнем, защото такъв хищник не заслужава доверието на ваша милост.

	__ВТОРИ БЛАГОРОДНИК__
	И ще ви позабавляваме малко, преди да го одерем. Старият Лафьо първи го измъкна от дупката му. Като го разобличим пред вас, ще видите какво нищо и половина е бил.

	__ПЪРВИ БЛАГОРОДНИК__
	Отивам там да заредя капана.

	__БЕРТРАМ__
	Бих искал брат ви да остане с мене.

	__ПЪРВИ БЛАГОРОДНИК__
	Щом туй ви е угодно. Аз отивам.

N	Излиза.

	__БЕРТРАМ__
	Елате! Бих желал да ви покажа
	момата, за която ви говорих.

	__ВТОРИ БЛАГОРОДНИК__
	Но вий твърдяхте, че била уж скромна.

	__БЕРТРАМ__
	Това единствено е лошо в нея.
	Един път само съм я заговарял
	и беше сякаш лед. По този пуяк,
	когото днес се готвим да разкрием,
	й пратих писъмце и дреболийки,
	но тя ги върна. До това съм стигнал.
	А хубава е, дявол! Е, какво,
	ще дойдете ли?

	__ВТОРИ БЛАГОРОДНИК__
			С най-голяма радост!

N	Излизат.


>>	Седма сцена

N	Домът на вдовицата във Флоренция.
N	Влизат Елена и Вдовицата.

	__ЕЛЕНА__
	Ако не вярвате, че съм жена му,
	аз нямам начин да ви го докажа,
	без плана си с това да разруша.

	__ВДОВИЦАТА__
	Макар домът ми да е обеднял,
	родът ми е добър. Не ги разбирам
	аз тези работи и не желая
	да си излагам името във нещо
	нехубаво.

	__ЕЛЕНА__
		Кой иска туй от вас?
	Повярвайте, че графът е мой мъж
	и че е истина това, което
	под клетва за мълчание ви казах,
	и няма как да сбъркате, като
	окажете ми помощта, която
	аз искам ви.

	__ВДОВИЦАТА__
		Май трябва да повярвам
	пред толкоз доказателства, че сте
	от знатните.

	__ЕЛЕНА__
			Вземете това злато
	в предплата за любезната услуга,
	която — щом получа я — ще бъде
	възнаградена скъпо и прескъпо.
	Харесал дъщеря ви, моят граф
	обсажда упорито хубостта й,
	със цел да я превземе. Нека тя
	му каже, че съгласна е, пък ние
	ще й помогнем да спаси честта си.
	Под натиска на свойте страсти графът
	ще й даде, каквото му поиска.
	Той носи един пръстен, който бил е
	предаван от баща на син в рода му
	от много поколения. За него
	съкровище е той, но пред сластта му
	ще стане не тъй скъп, щом с него може
	да купи своя блян, макар че после
	ще има да се кае.

	__ВДОВИЦАТА__
			Вече виждам
	кроежа ви.

	__ЕЛЕНА__
			И виждате тогава,
	че е законен. Дъщеря ви трябва,
	преди привидно да се съгласи,
	да му поиска пръстена и среща
	след туй да му даде, като отстъпи
	на мен часа й, а сама опази
	с отсъствие честта си. След това
	ще й помогна да се задоми
	с три хиляди корони свръх онуй,
	което вече дадох й.

	__ВДОВИЦАТА__
			Съгласна!
	Добре със дъщеря ми уточнете
	законната си хитрост, тъй че в нея
	часът и мястото да пасват точно.
	Той идва под дома ни всяка нощ
	да слави недостойнството й с песни
	и разни музики и ний не можем
	да го пропъдим — упорит е, сякаш
	заложил е живота си!

	__ЕЛЕНА__
				Тогава
	да бъде тази нощ! Ако успеем,
	целта ми честна ще подлъже смело
	порока му да свърши честно дело,
	в което със измама-неизмама
	във грях безгрешен ще се слеят двама.
	На работа!

N	Излизат.



>	Четвърто действие
>>	Първа сцена

N	Близо до флорентинския лагер.
N	Влизат и се скриват в засада Първият френски благородник и неколцина Войници.

	__ПЪРВИ БЛАГОРОДНИК__
	Той ще мине непременно край този ъгъл на плета. Като скачате върху му, крещете най-страшните безсмислици, които ви дойдат наум! Нищо че сами няма да си ги разбирате! Трябва да се преструваме, че не знаем езика му; всички освен един, който ще превежда.

	__ПЪРВИ ВОЙНИК__
	Нека аз да съм преводачът, капитане!

	__ПЪРВИ БЛАГОРОДНИК__
	Не се ли знаете с него? Да не ти познае гласа?

	__ПЪРВИ ВОЙНИК__
	Няма, капитане!

	__ПЪРВИ БЛАГОРОДНИК__
	И на какъв китайски ще разговаряш с нас?

	__ПЪРВИ ВОЙНИК__
	На какъвто вие с мене.

	__ПЪРВИ БЛАГОРОДНИК__
	Трябва да ни сметне за отряд чуждестранни наемници на служба при противника. Той се е поотъркал малко о съседните езици, така че всеки трябва да следва хрумването си, без изобщо да мисли какво говори. Важното е да се преструваме, че се разбираме. Чисто грачене и колкото по-силно, толкоз по-добре! А ти, преводачо, ще трябва да си даваш умен вид… Но тихо! Крий се! Ей го, пристига да си хръкне два часа и да се върне след това, за да издърдори под клетва лъжите, които е намислил.

N	Влиза Парол.

	__ПАРОЛ__
	Сега е десет. След три часа ще мога да се върна. Какво ще им кажа, че съм направил? Трябва да бъде нещо много правдоподобно, за да ми повярват. Надушили са ме вече и напоследък подигравките все по-често чукат на вратата ми. Езикът ми е безумно храбър, а сърцето ми — малко плахо пред Марсовите служители и не смогва да изпълнява заявките му.

	__ПЪРВИ БЛАГОРОДНИК__ _(настрани)_
	И това е първата истина, в която този твой език се е провинил досега!

	__ПАРОЛ__
	Кой дявол ме караше да се хвана с тоя барабан, когато отлично си знаех, че не мога да го намеря и че не смятам да го търся! Трябва да си нанеса няколко рани и да кажа след това, че съм ги получил в бой. Само че ако са леки, няма да свършат работа. Ще рекат: „И заради тези драскотини си се отказал?“ А тежки не смея да си нанеса. Защо го направих? Какъв смисъл имаше? О, мой език, ще трябва да те дам на някоя млекарка и да си купя нов от някой ням Баязидов пазач*31, ако продължаваш да ме забъркваш в такива каши с дърдоренето си!
	[*31 _„… от някой ням Баязидов пазач…“_ — за да пазят тайните на дворците и харемите си, султаните използвали в тях неми стражи.]

	__ПЪРВИ БЛАГОРОДНИК__ _(настрани)_
	Как е възможно да си знае какъв е и да си остава какъвто е?

	__ПАРОЛ__
	Да беше достатъчно само да си нацепя униформата и да си строша испанската шпага!

	__ПЪРВИ БЛАГОРОДНИК__ _(настрани)_
	Да беше, ама не е!

	__ПАРОЛ__
	Или да си отрежа брадата и да кажа, че е било, за да не ме познаят?

	__ПЪРВИ БЛАГОРОДНИК__ _(настрани)_
	И това не върши работа!

	__ПАРОЛ__
	Или да си хвърля дрехите в реката и да кажа, че са ме съблекли?

	__ПЪРВИ БЛАГОРОДНИК__ _(настрани)_
	А каква полза?

	__ПАРОЛ__
	Ако се закълна, че съм скочил от някоя бойница на крепостта, висока…

	__ПЪРВИ БЛАГОРОДНИК__ _(настрани)_
	Колко?

	__ПАРОЛ__
	… триста стъпки!

	__ПЪРВИ БЛАГОРОДНИК__ _(настрани)_
	За толкова и трийсет клетви няма да ти стигнат!

	__ПАРОЛ__
	Защо нямам един какъв да е неприятелски барабан! Щях да се закълна, че съм го изтръгнал с бой.

	__ПЪРВИ БЛАГОРОДНИК__ _(настрани)_
	Барабан ли искаш? Сега ще го получиш.

	__ПАРОЛ__
	Да, един барабан отнейде…

N	Барабанен бой зад сцената.

	__ПЪРВИ БЛАГОРОДНИК__
	Трока мовоузус, карго, карго, карго!

	__ВОЙНИЦИТЕ__
	Карго, карго, карго, вилианда пар корбо, карго!

N	Хващат Парол и му връзват очите.

	__ПАРОЛ__
	Ще се откупя! Откуп! Откуп! Откуп! Открийте ми очите!

	__ПЪРВИ ВОЙНИК__
	Боскос тромулдо боскос!

	__ПАРОЛ__
	Разбрах, разбрах! От Мусковския полк сте
	и ще загина само за това, че
	не знам езика ви! Да знае някой
	французки, немски? Може италиански,
	холандски, датски! Няма ли такъв?
	Ще кажа всички флорентийски тайни!
	Със тях ще ги съсипете!

	__ПЪРВИ ВОЙНИК__
	Боскос ваувадо… Аз те разбирам и мога да говоря езика ти… Керелибонто… Господине, помисли за душата си, защото в тялото ти са опрени седемнадесет кинжала!

	__ПАРОЛ__
	О!

	__ПЪРВИ ВОЙНИК__
	Моли се Господу!… Манка ревания дулче.

	__ПЪРВИ БЛАГОРОДНИК__
	Оскорбидулчос воливорко!

	__ПЪРВИ ВОЙНИК__
	Началникът отложи твойта смърт.
	С превързани очи сега ще бъдеш
	отведен в лагера ни и разпитан.
	Възможно е да си спасиш живота
	срещу полезни сведения.

	__ПАРОЛ__
				Милост!
	Недейте ме убива! Ще ви кажа
	подробности за нашата отбрана,
	състав, окопи, планове! Такива
	неща ще ви разкажа, че ще има
	да им се чудите!

	__ПЪРВИ ВОЙНИК__
			Но без лъжи!

	__ПАРОЛ__
	Най-верни, Бога ми!

	__ПЪРВИ ВОЙНИК__
			Акордо линта…
	Животът ти е в твоите ръце.
	Върви напред.

N	Излиза, следван от неколцина Войници, които водят Парол.

	__ПЪРВИ БЛАГОРОДНИК__
	Иди кажи на графа и на брат ми,
	че тоз папуняк хванат е и ние
	ще го държим с превръзка на очите
	до неговото идване.

	__ВТОРИ ВОЙНИК__
			Отивам!

	__ПЪРВИ БЛАГОРОДНИК__
	И съобщи му, че узрял е вече
	на нас да каже всички наши тайни.

	__ВТОРИ ВОЙНИК__
	Разбрано, капитане!

	__ПЪРВИ БЛАГОРОДНИК__
				Дотогава
	под ключ ще го държим и в тъмнина!

N	Излизат.


>>	Втора сцена

N	Домът на Вдовицата във Флоренция.
N	Влизат Бертрам и Диана.

	__БЕРТРАМ__
	Узнах, че ви наричат Флорибела.

	__ДИАНА__
	Не, казвам се Диана.

	__БЕРТРАМ__
			Чисто име
	и истински заслужено!… Но, драга,
	защо страни небесната ви хубост
	от любовта? Ако не ви съгрява
	чудесният й пламък, ваян камък
	ще бъдете, не — жива, млада плът!
	Каквато сте сега — студена, строга, —
	ще бъдете в смъртта си, а сега
	бъдете като майка си, когато
	зачевала е дивната ви хубост!

	__ДИАНА__
	Била е честна тя!

	__БЕРТРАМ__
			И вий сте!

	__ДИАНА__
				Не!
	Тя изпълнявала е брачен дълг,
	какъвто вий дължите на жена си,
	почтени графе!

	__БЕРТРАМ__
			Стига за това!
	Повярвайте на клетвите ми, скъпа.
	Към нея прикован бях, а към вас
	ме свързва любовта със сладка нишка
	и аз, додето жив съм, ще ви служа,
	заклевам се!

	__ДИАНА__
			Ах, служите ни вие,
	дордето ний ви служим; но когато
	окъсате цвета ни, голи тръни
	оставяте ни, та сами о тях
	да се бодем; и гаврите се с нас,
	че голи сме!

	__БЕРТРАМ__
			Стократно се заклех, че…

	__ДИАНА__
	За да е вярно нещо, трябват не
	стократни клетви, а един обет,
	опазен вярно. Ние се кълнем
	във Бога и в светите му закони
	и ако аз във тях се закълна,
	че ви обичам чисто, а във същност
	обичам ви греховно, каква тежест
	ще има клетвата ми? Не върви
	да се кълнем в небето, че ще вършим
	дела, противни нему! Затова
	тез ваши клетви са хвърчащи думи
	и договори без печат и подпис!
	Поне за мен!

	__БЕРТРАМ__
			Недей мисли така!
	И не бъди така жестоко свята!
	Обичам те аз чисто и са чужди
	на мен похватите, в които ти
	виниш мъжете! Ах, защо упорстваш
	пред моето томление? Отдай се
	на неговия жар и любовта ми,
	започнала тъй чиста от лъжи,
	до сетния ми дъх ще продължи!

	__ДИАНА__
	О, виждам, вий, мъжете, сте тъй хитри,
	а ний — тъй слаби… Дайте ми тоз пръстен!

	__БЕРТРАМ__
	Вземи го, скъпа… но до време само!
	Завинаги не мога.

	__ДИАНА__
			А защо?

	__БЕРТРАМ__
	Защото в тази ценност е честта
	на моя род, предавана до днеска
	през много поколения мъже,
	и срам ще е за мен да я загубя.

	__ДИАНА__
	А в моята пък чест е ценността
	на моя дом, предавана до днес
	през много поколения жени,
	и срам ще е за мен да я загубя.
	Вий, графе, сам във спора призовахте
	боеца Чест и той осуети
	безумния ви пристъп!

	__БЕРТРАМ__
			На, вземи го!
	Родът ми, мойта чест, животът мой
	от този миг са твои с този пръстен!

	__ДИАНА__
	Почукайте, щом дойде полунощ,
	на моето прозорче! Ще направя
	така, че майка ми да не усети.
	Но искам обещание от вас:
	щом пусна ви в моминското си ложе
	да престоите в него час най-много,
	без дума да пророните във мрака!
	Причината ще чуете, когато
	ви върна пръстена. Друг пръстен аз пък
	на пръста ви ще сложа, за да бъде
	свидетел мълчалив, но несъмнен
	за минали неща във бъден ден.
	Ще чакам там. Спечелихте ме вие,
	но в таз печалба скръб за мен се крие.

	__БЕРТРАМ__
	Недей скърби! Със теб ще стигнем рая!

	__ДИАНА__
	Благодаря ви. Дълги дни желая!…
N	Бертрам излиза.
	… За да благодариш и ти на мен!
	Като че ли бе майка ми прочела
	в сърцето му — тъй точно ми предрече
	с какво ще ме залъгва! „Всички — каза, —
	мъже еднакво мамят.“ Щял за мене
	да се ожени, щом умре жена му.
	Пък аз тогаз ще легна с него, щом
	ме погребат! Мошеници-французи!
	Щом толкоз верни са като съпрузи,
	мома оставам и не ще е грях
	да надхитря един хитрец от тях!

N	Излиза.


>>	Трета сцена

N	Флорентийският лагер.
N	Влизат двамата Френски благородници и Войници.

	__ПЪРВИ БЛАГОРОДНИК__
	Не си ли му предал писмото от майка му?

	__ВТОРИ БЛАГОРОДНИК__
	Предадох му го преди час. Нещо в него силно го порази, защото, докато го четеше, стана просто друг.

	__ПЪРВИ БЛАГОРОДНИК__
	Той си заслужи всеобщото порицание с това, че отхвърли такава добра съпруга и прекрасна жена.

	__ВТОРИ БЛАГОРОДНИК__
	И си навлече завинаги немилостта на краля, който се готвеше да му открие лек път към щастието. Ще ти кажа нещо, но да остане между нас!

	__ПЪРВИ БЛАГОРОДНИК__
	Щом го кажеш, вече е мъртво и аз съм му гробът.

	__ВТОРИ БЛАГОРОДНИК__
	Той е подмамил тук, във Флоренция, една девица с неопетнено име и тази нощ се готви да насити похотта си с гибелта на нейната чест. Дал й е срещу това своя фамилен пръстен и смята, че много е спечелил от тази нечиста размяна.

	__ПЪРВИ БЛАГОРОДНИК__
	Да ни пази Бог от бунта на плътта ни! Какви същества сме, когато се покажем, каквито сме!

	__ВТОРИ БЛАГОРОДНИК__
	Същински предатели към себе си! И както предателството обикновено се разкрива, преди да постигне грозните си цели, така и предателят срещу собственото си благородство се издава сам, увлечен от потока на страстта си.

	__ПЪРВИ БЛАГОРОДНИК__
	Да, ужасни сме, когато ставаме сами глашатаи на престъпните си помисли! Значи той тази нощ няма да е с нас?

	__ВТОРИ БЛАГОРОДНИК__
	След дванайсет ще дойде — тя му е разрешила само един час.

	__ПЪРВИ БЛАГОРОДНИК__
	Значи скоро. Много ми се ще той да присъства при разобличаването на приятеля си, та да може да оцени филиграна на своя ум, в който така изящно беше вмъкнал този фалшив камък.

	__ВТОРИ БЛАГОРОДНИК__
	Няма да почнем, преди да дойде, защото присъствието му ще бъде главният камшик за оня.

	__ПЪРВИ БЛАГОРОДНИК__
	Докато чакаме, какво си чул за войната?

	__ВТОРИ БЛАГОРОДНИК__
	Казват, че имало преговори за мир.

	__ПЪРВИ БЛАГОРОДНИК__
	Нещо повече. Уверявам те, че мирът е вече сключен.

	__ВТОРИ БЛАГОРОДНИК__
	Какво ще прави тогава графът? Дали ще продължи да странства, или ще се върне във Франция?

	__ПЪРВИ БЛАГОРОДНИК__
	От въпроса ти разбирам, че той не те посвещава във всички свои намерения.

	__ВТОРИ БЛАГОРОДНИК__
	И слава Богу, защото инак бих бил отговорен за всички негови деяния!

	__ПЪРВИ БЛАГОРОДНИК__
	Да. Неговата жена преди около два месеца напуснала дома му с намерение да извърши поклонничество до гроба на свети Яков. Обета си тя изпълнила най-строго, но когато стигнала там, нейното крехко тяло не издържало на мъките и душата й, превърнала в стон сетното му дихание, се издигнала към небето, където пее сега.

	__ВТОРИ БЛАГОРОДНИК__
	А какво го потвърждава?

	__ПЪРВИ БЛАГОРОДНИК__
	Главно нейните писма, в които тя описва своята болест до смъртния миг. Самата й смърт, за която тя не е можела да ни съобщи, е била засвидетелствана с положителност от игумена на манастира.

	__ВТОРИ БЛАГОРОДНИК__
	А знае ли графът за всичко това?

	__ПЪРВИ БЛАГОРОДНИК__
	В най-големи подробности, точка по точка, с цялата неопровержимост на истината.

	__ВТОРИ БЛАГОРОДНИК__
	И най-нерадостното е, че това го е зарадвало.

	__ПЪРВИ БЛАГОРОДНИК__
	Да, колко бурно се радваме понякога на своите загуби!

	__ВТОРИ БЛАГОРОДНИК__
	И колко горчиво друг път се оплакваме от печалбите си. Голямата чест, която неговата храброст му извоюва тук, ще срещне в родината равен на себе си позор.

	__ПЪРВИ БЛАГОРОДНИК__
	Човешкият живот е изтъкан от две прежди — добра и лоша. Качествата ни биха се възгордявали, ако нямахме слабости, които да ги бичуват, а пороците ни щяха да губят вяра в спасението, ако не ги обнадеждаваха нашите достойнства.
N	Влиза Слуга.
	Е? Къде е господарят ти?

	__СЛУГАТА__
	Срещна дука на улицата, господине, и се сбогува официално с него. Утре сутрин негова милост заминава за Франция. Дукът каза, че щял да го удостои с похвално писмо до краля.

	__ВТОРИ БЛАГОРОДНИК__
	Дори да го хвали повече, отколкото е възможно, пак няма да е по-похвално, отколкото ще му е нужно.

	__ПЪРВИ БЛАГОРОДНИК__
	Да, колкото и да е сладко, няма да стигне за кралското огорчение.
N	Влиза Бертрам.
	Ето го и графа!… Е, как сме, ваша милост? Полунощ май мина?

	__БЕРТРАМ__
	Тази нощ свърших шестнайсет неща, за всяко от които би ми бил нужен цял месец. Ето ви част от списъка: сбогувах се с дука; разделих се с приближените му; овдовях; оплаках жена си; писах на майка си, че се връщам; стегнах се за път; и между тези главни работи свърших и още няколко други, по-леки. От тях последната беше най-важната, но тя не е докрай приключена.

	__ВТОРИ БЛАГОРОДНИК__
	Ако тази работа е трудна, а искате да тръгнете утре сутрин, нямате много време.

	__БЕРТРАМ__
	Казах, че не е приключена, защото ме е малко страх, че може да чуя за нея след време… Е, какво става с нашия весел диалог между Войника и Смешника*32? Хайде, доведете го този фалшив образец на съвършенствата, който ме излъга като двусмислен оракул!
	[*32 _„… диалог между Войника и Смешника…“_ — вероятно намек за някаква комедийна сценка, популярна на времето.]

	__ВТОРИ БЛАГОРОДНИК__
	Да се доведе!
N	Неколцина Войници излизат.
	Цяла нощ е седял в стеги, нещастникът!

	__БЕРТРАМ__
	Нищо, глезените му са заслужили стеги с това, че незаслужено са носили шпори*33. Как се държа?
	[*33 _„… незаслужено са носили шпори…“_ — в Средновековието шпорите са били знак на благородниците.]

	__ВТОРИ БЛАГОРОДНИК__
	Стегите го държаха, както ви казах. Самият той реве като девойче, което е изляло млякото. Взе Морган за свещеник и му изповяда целия си живот от първия спомен до злополуката със стегите! И знаете ли какво разказа?

	__БЕРТРАМ__
	Надявам се, не нещо против мене?

	__ВТОРИ БЛАГОРОДНИК__
	Изповедта му е записана и ще бъде прочетена в негово присъствие. Ако има нещо в нея за ваша милост — както, струва ми се, има, — ще трябва да я изслушате търпеливо.

N	Влизат отново Войниците, водейки Парол с превръзка на очите.

	__БЕРТРАМ__
	Чума да го тръшне! И с превръзка! Не може да каже нищо за мене!

	__ПЪРВИ БЛАГОРОДНИК__ _(настрани към Бертрам)_
	С-с-ст! Сляпата баба пристига… Портотартароса!

	__ПЪРВИ ВОЙНИК__
	Генералът заповяда да почнат мъченията. Ще кажеш ли нещо доброволно?

	__ПАРОЛ__
	Всичко, което знам! Без принуда! На ситно да ме накълцате, не мога да кажа повече!

	__ПЪРВИ ВОЙНИК__
	Боско чимурчо.

	__ВТОРИ БЛАГОРОДНИК__
	Боблибиндо чикурмурко.

	__ПЪРВИ ВОЙНИК__ _(настрани към Втори благородник)_
	Вие сте великодушен генерал! _(Високо.)_ Генералът заповяда да ни отговориш на въпросите, които ще ти бъдат зададени по списък.

	__ПАРОЛ__
	Ще казвам истината, кълна се в живота си!

	__ПЪРВИ ВОЙНИК__
	„Да бъде запитан преди всичко каква сила има конницата на дука?“ Какво ще кажеш?

	__ПАРОЛ__
	Пет-шест хиляди коня, но всички кекави и негодни. Хората са съвсем разпасани, а офицерите — от кол и въже, истина е, както ми са мили животът, името и честта ми!

	__ПЪРВИ ВОЙНИК__
	Да запиша ли така отговора ти?

	__ПАРОЛ__
	Да! Готов съм да се закълна в каквото щете, че е верен!

	__БЕРТРАМ__ _(настрани)_
	За него няма нищо свято. Какъв закоравял мерзавец!

	__ПЪРВИ БЛАГОРОДНИК__ _(настрани към Бертрам)_
	Лъжете се, графе. Това е вашият месье Парол, боецът без страх и трепет — както сам обичаше да се величае, — който имаше цялата военна теория в шарфа вързана, а цялата практика — на шпагата нанизана!

	__ВТОРИ БЛАГОРОДНИК__ _(настрани)_
	И аз вече няма да смятам за храбрец всеки, който има лъснато оръжие, и да мисля, че щом някой си носи изящно униформата, нищо не му липсва.

	__ПЪРВИ ВОЙНИК__
	Така. Записано.

	__ПАРОЛ__
	Казах „пет-шест хиляди“, но по-добре нека прибавим „приблизително“! Искам да казвам самата истина.

	__ПЪРВИ БЛАГОРОДНИК__ _(настрани)_
	И този път е много близо до нея!

	__БЕРТРАМ__ _(настрани)_
	Но в тези обстоятелства не заслужава похвала за това.

	__ПАРОЛ__
	„От кол и въже“, нали?

	__ПЪРВИ ВОЙНИК__
	Ясно, записано е.

	__ПАРОЛ__
	Покорно благодаря. Истината си е истина! От кол и въже са до един!

	__ПЪРВИ ВОЙНИК__
	„Да бъде запитан за числеността на пехотата им.“ Какво ще кажеш?

	__ПАРОЛ__
	Честна дума, господине, ще ви кажа самата истина, както ако този час ми е последният! Чакайте. Спурио — сто и петдесет; Себастиан — и той толкоз; Корамбус — също; Жак — и той; Гилтиан, Козмо, Лодовико и Грацио имат по двеста и петдесет; в моя отряд Кристофор, Бомон и Бенцио също имат по двеста и петдесет всеки; общо, значи, между годни и негодни, не повече от петнадесет хиляди пехотинци. И от тях половината не смеят да си изтърсят снега от наметките, за да не се разпаднат.

	__БЕРТРАМ__ _(настрани)_
	Какво да го направим този?

	__ПЪРВИ БЛАГОРОДНИК__ _(настрани към Бертрам)_
	Нищо. Ще му благодарим и толкоз. _(Към Първи войник.)_ Попитай го какво знае за мене и с какво име се ползувам пред дука.

	__ПЪРВИ ВОЙНИК__
	Добре, записахме го. „Да бъде запитан дали има в лагера им един капитан Дюмен, французин, с какво име се ползва пред дука, дали е смел, честен и опитен войник и може ли да бъде подкупен.“

	__ПАРОЛ__
	Много ви моля, ако може да задавате въпросите поотделно.

	__ПЪРВИ ВОЙНИК__
	Познаваш ли капитан Дюмен?

	__ПАРОЛ__
	Познавам го. Беше чирак на кърпач в Париж, но го нашибаха с камшик сред площада и го изгониха от града, защото беше направил дете на една градска слабоумна, която, понеже била няма, не могла да му каже „не“.

	__БЕРТРАМ__ _(настрани към Първи благородник)_
	Моля ви, спрете ръката си, макар че главата му плаче за първата керемида, която ще се откачи от стряхата си!

	__ПЪРВИ ВОЙНИК__
	И този капитан е в лагера на дука, така ли?

	__ПАРОЛ__
	Положително, и доста въшлясал.

	__ПЪРВИ БЛАГОРОДНИК__ _(настрани)_
	Не ме гледайте така! Ще дойде и вашият ред!

	__ПЪРВИ ВОЙНИК__
	С какво име се ползва пред дука?

	__ПАРОЛ__
	Дукът го знае само като мой подчинен, и то от най-некадърните. Вчера ми прати заповед да го разжалвам. Мисля, че писмото е в джоба ми.

	__ПЪРВИ ВОЙНИК__
	Добре, да го потърсим!

	__ПАРОЛ__
	Всъщност не съм сигурен. Или е тук, или при другите писма на дука, в палатката ми.

	__ПЪРВИ ВОЙНИК__
	Ей го! Това трябва да е. Да ти го прочетем ли?

	__ПАРОЛ__
	Не знам дали е то.

	__БЕРТРАМ__ _(настрани)_
	Нашият преводач си го бива!

	__ПЪРВИ БЛАГОРОДНИК__ _(настрани)_
	Отличен е!

	__ПЪРВИ ВОЙНИК__ _(чете)_
	„Диано, граф Бертрам ум няма грам,
	но затова пък е червив от злато…“

	__ПАРОЛ__
	Не, не! Не е това, господине! Това е писмо до една девойка от Флоренция. Диана се казва. Предпазвах я от примамките на Русильонския граф, един празноглав хлапак, който е отгоре на това невероятен сладострастник! Върнете го в джоба ми, моля ви!

	__ПЪРВИ ВОЙНИК__
	Не, с твое позволение първо да го прочетем.

	__ПАРОЛ__
	Уверявам ви, че моите намерения към това девойче бяха напълно почтени! Писах й, защото знаех, че младият граф е опасен развратник и гълта девствениците на стада, както кит — малките рибки!

	__БЕРТРАМ__ _(настрани)_
	Проклет двуличен негодник!

	__ПЪРВИ ВОЙНИК__ _(чете)_
		„… Щом той кълне се, ти се пазари!
		Преди да е платил, недей му дава,
		че после, като дойде до пари,
		не помни графа за графа такава.
		И знай, Диано, туй ти пише мъж:
		със него поиграй си, мене дръж,
		че тоз хлапак е много бърз в кревата —
		и там, каквото плаща, е в предплата!
		Твоят, както вече ти го прошепна
		на ушенцето,
		Парол“

	__БЕРТРАМ__ _(настрани)_
	Ще го прокарам през цялата войска с пръчки, с тази хартия на челото!

	__ВТОРИ БЛАГОРОДНИК__ _(настрани)_
	Това е вашият предан приятел, графе, с многото чужди езици и великият герой!

	__БЕРТРАМ__ _(настрани)_
	Преди не можех да понасям само котките, а този сега ми е по-омразен от котарак!

	__ПЪРВИ ВОЙНИК__
	По израза на генерала, драги, заключавам, че май ще те бесим.

	__ПАРОЛ__
	Живота ми, господине! Не ми го взимайте! Не че ме е страх от смъртта, но много съм грешил и искам да употребя остатъка от дните си за разкаяние. Оставете ме жив, господине! В тъмница, в стеги, където щете, но да живея!

	__ПЪРВИ ВОЙНИК__
	Ще видим какво може да се направи, затова не укривай нищо! Да се върнем на капитана Дюмен! Ти ни каза за името му пред дука и за храбростта му. Какво ще кажеш за неговата чест?

	__ПАРОЛ__
	Чест у него? Той от манастир яйце ще задигне! Жени краде и насилва не по-зле от Нес, кентавъра*34. Клетви не признава — в престъпването им е по-силен от Херкулеса*35. А лъже с такова красноречие, господине, че истината онемява пред него. Пиянството е най-голямата му добродетел, защото се напива като свиня и в съня си не нанася вреда никому освен на завивките си, а пък хората му знаят навика и го хвърлят да спи в сламата. За честта му друго не мога да кажа, господине. Той има всичко, което липсва на човека с чест, и няма нищо от онова, което честният притежава.
	[*34 _„… насилва не по-зле от Нес — кентавъра!…“_ (мит.) — според древногръцкото предание кентавърът (получовек-полукон) Нес откраднал и се опитал да изнасили жената на Херкулес — Деянира.]
	[*35 _Херкулес_ или _Херакъл_ (мит.) — главен герой на гръцката митология, извършил 12 подвига, като удушването на Немейския лъв, умъртвяването на Лернейската хидра, надвиването на Критския бик и т.н.]

	__ПЪРВИ БЛАГОРОДНИК__ _(настрани)_
	Започва да ми харесва.

	__БЕРТРАМ__ _(настрани)_
	За това описание на честността ви? Язва да го порази, за мене става все по котак!

	__ПЪРВИ ВОЙНИК__
	А какво ще кажете за войнишката му опитност?

	__ПАРОЛ__
	Което е право — право, господине. В Англия е бил барабана пред трупа странстващи актьори — трябва да му се признае, — но от другите му бойни подвизи в тази страна знам само, че е имал честта да обучава лондонските стражи да се строяват по двама в местността Майленд. Бих искал да кажа повече добри неща за него, но в това за Майленд не съм сигурен.

	__ПЪРВИ БЛАГОРОДНИК__ _(настрани)_
	Не, той толкоз надподлизурства всяка подлост, че това постижение му изкупва греха!

	__БЕРТРАМ__ _(настрани)_
	Чумата да го тръшне, за мен си остава котак!

	__ПЪРВИ ВОЙНИК__
	Щом достойнствата на този капитан са толкоз бедни, няма да те питаме дали би могъл да бъде подкупен да дезертира.

	__ПАРОЛ__
	Господине, за четвърт екю*36 той ще ви продаде своето спасение, свободно от дългове и ипотеки, с лишаване за вечни времена от права върху същото на всички негови наследници по пряка и съребрена линия.
	[*36 _Екю_ — стара френска монета.]

	__ПЪРВИ ВОЙНИК__
	А какво представлява брат му, другият капитан Дюмен?

	__ВТОРИ БЛАГОРОДНИК__ _(настрани)_
	Защо трябва да го пита и за мен?

	__ПЪРВИ ВОЙНИК__
	А? Какво представлява?

	__ПАРОЛ__
	И той е от същия дол дренки! Малко отстъпва на брата си в качествата, но затова пък много го превъзхожда в недостатъците. По-добър е от него в страхливостта например, макар че оня минава за отличен по тази част. При отстъпление той е по-бърз от кой да е лакей, а при нападение обикновено получава схващане на прасците.

	__ПЪРВИ ВОЙНИК__
	Ако те оставим жив, готов ли си да предадеш флорентийците?

	__ПАРОЛ__
	Да, и началника на конницата им граф Русильонски!

	__ПЪРВИ ВОЙНИК__
	Ще доложа на генерала ни и ще узная волята му.

	__ПАРОЛ__ _(настрани)_
	И да не съм чувал вече за барабани! Чумата да ги порази всички! Натопих се в тази каша само за да се покажа храбър и да разсея подозренията на това русильонско женкарче. Но кой да знае, че ще попадна на засада!

	__ПЪРВИ ВОЙНИК__
	Няма спасение, драги, ще трябва да умреш. Генералът казва, че човек, който така подло е издал тайните на своята войска и е излял толкоз мерзости по адрес на хора с почтено име, не може да послужи за нищо честно на този свят и затова трябва да умреш… Хайде, палачо, готви дръвника!

	__ПАРОЛ__
	О, Боже! Милост, господине! Дайте ми да живея или поне да видя смъртта си!

	__ПЪРВИ ВОЙНИК__
	Това може! Прости се с всичките си приятели!
N	Сваля превръзката от очите му.
	Огледай се! Да познаваш някого?

	__БЕРТРАМ__
	Здравейте, благородни капитане!

	__ВТОРИ БЛАГОРОДНИК__
	Как сте, капитан Парол?

	__ПЪРВИ БЛАГОРОДНИК__
	Нашите поздравления, капитане!

	__ВТОРИ БЛАГОРОДНИК__
	Може би ще пратите по мен поздрави до господин Лафьо, капитане? Аз тръгвам за Франция.

	__ПЪРВИ БЛАГОРОДНИК__
	Дали ще ми дадете един препис от този сонет, с който ходатайствате за Русильонския граф пред малката Диана? Ако не бях такъв страхливец, щях да ви го взема насила, но довиждане!

N	Излиза заедно с Бертрам и Втория благородник.

	__ПЪРВИ ВОЙНИК__
	Съвсем ви разголиха, капитане! Само шарфът ви остана.

	__ПАРОЛ__
	Кой може да устои на един заговор?

	__ПЪРВИ ВОЙНИК__
	Ако намерите някоя страна, населена от жени, опозорени като вас, можете да станете родоначалник на племе от безсрамници. Сбогом, господине! Аз също заминавам за Франция — ще поразкажа за вас там.

N	Излиза заедно с другите Войници.

	__ПАРОЛ__
	Пък аз съм им признателен! Да имах
	сърце на честолюбец, при тоз срам
	да съм умрял от разрив. Аз — напротив!
	Е, няма да съм вече капитан,
	ала ще пия, ям и спя по-сладко
	от капитаните. Това че просто
	съм туй, което съм, ще ми помогне
	да преживея. Да трепери, който
	си знае тайно, че е самохвалко,
	защото като мен ще гръмне жалко!
	Прощавай, чест! Ръждясвай, меч мой боен!
	В срама, Пароле, по ще си спокоен!
	Смешник стани — и то е занаят!
	За всеки има хляб на тоя свят.

N	Излиза.


>>	Четвърта сцена

N	Домът на Вдовицата във Флоренция.
N	Влизат Елена, Вдовицата и Диана.

	__ЕЛЕНА__
	И поръчител мой за туй, че вие
	не ще пострадате, ще бъде сам
	един от най-великите монарси
	на християнството, пред чийто трон,
	за да постигна свойта цел, ще трябва
	да падна на колене. Неотдавна
	услуга му направих аз, която
	в сърцето на татарин би могла
	да посади признателност. Узнах,
	че кралят е в Марсилия — дотам
	ще стигнем лесно. Трябва да ви кажа,
	че моят мъж ме смята за умряла
	и със разпускането на войската
	ще тръгне за към къщи си, където
	със помощта на краля и Небето
	ще бъдем преди него.

	__ВДОВИЦАТА__
			О, госпожо,
	до днеска не сте имали по-вярна
	служителка от мен!

	__ЕЛЕНА__
			А вие, драга —
	приятелка, по-щедра и готова
	да ви възнагради! Небето горе
	ме е създало, зестра за да дам
	на дъщеря ви, също както нея
	определило е да ме сближи
	със моя мъж. О, тез мъже чудати,
	намиращи в отбягваното сладост,
	когато лековерната им похот
	скверни нощта, като погрешно взима
	жена омразна за жена любима!
	Но друг път за това… От вас, Диана,
	ще искам още малко зарад мен
	да се помъчите.

	__ДИАНА__
			Кажете само —
	готова съм да срещна смъртни мъки
	заради вас!

	__ЕЛЕНА__
			Благодаря ви, драга,
	но сигурна съм, пролетта е близка
	и розовата шипка ще разцъфне
	така гальовна, както беше злобна
	с бодлите си до днес! Но да вървим!
	Колата чака. Времето лети.
	След дъжд и гръм лазурите сияят.
	Добро е всичко, щом добър е краят!

N	Излизат.


>>	Пета сцена

N	Графският замък в Русильон.
N	Влизат Графинята, Лафьо и Шутът.

	__ЛАФЬО__
	Не, не, синът ви е бил подучен от оня тафтен негодник с нацепените ръкави, който със шафрана от яките си*37 би могъл да боядиса в жълто човките на младежите в цяла страна! Да не беше той, вашата снаха щеше да бъде сега жива, а синът ви — вкъщи си и възвисен от краля много по-високо, отколкото би могъл да го издигне този търтей с червен мъх на опашката.
	[*37 _„… със шафрана на яките си…“_ — елегантните мъже от Шекспирово време боядисвали в жълто — с шафран — яките и маншетите си.]

	__ГРАФИНЯТА__
	Да не бях го виждала! Тя беше най-добродетелната девица, която Природата е създавала. Ако беше плът от плътта ми и ми бе струвала родилни мъки, пак не бих хранила към нея по-дълбока обич!

	__ЛАФЬО__
	Добра жена беше, добра жена! Не се намира лесно сред тревите такава рядка билка!

	__ШУТЪТ__
	Точно така, уважаеми, тя беше истинска роза или теменужка!

	__ЛАФЬО__
	Това не са билки, глупако, а цветя за хубост и мирис.

	__ШУТЪТ__
	Е, аз нямам носа на Навуходоносор и не ги знам тези треволяци*38.
	[*38 _„… нямам носа на Навуходоносор и не ги знам тези треволяци“_ — според Библията пророк Даниил, тълкувайки един сън на асирийския цар Навуходоносор, му предрекъл, че седем години ще бъде отлъчен от хората, ще живее като полските животни и ще го хранят с трева като вол.]

	__ЛАФЬО__
	А дали си глупак, или мошеник, това знаеш ли?

	__ШУТЪТ__
	На служба при мъжете съм мошеник, а при жените — глупак.

	__ЛАФЬО__
	Обясни!

	__ШУТЪТ__
	На мъжете услужвам, като ги мамя с жените им.

	__ЛАФЬО__
	Добре, при тях си наистина мошеник.

	__ШУТЪТ__
	А жените обслужвам с глупашката си дрънкулка.

	__ЛАФЬО__
	Подписвам, че си и двете — и глупак, и мошеник.

	__ШУТЪТ__
	На вашите услуги!

	__ЛАФЬО__
	Не, не, не!

	__ШУТЪТ__
	Добре, ако не мога да служа на вас, мога да служа на един принц, по-велик от ваша милост.

	__ЛАФЬО__
	Френски ли?

	__ШУТЪТ__
	Името му е английско, но има имена и в другите страни, а най-много го тачат във Франция.

	__ЛАФЬО__
	И кой е той?

	__ШУТЪТ__
	Черният принц*39, уважаеми, тоест Принцът на мрака, сиреч Дяволът.
	[*39 _„… Черният принц…“_ — по всяка вероятност тук — освен явния намек за дявола — има и още един намек за сина на Едуард III (1327–1377) — Едуард Уудсток, наречен Черният принц; той водил победоносни войни във Франция и французите се плашели от него като от дявола.]

	__ЛАФЬО__
	Дръж таз кесия! Но не ти я давам, за да те подмамя от господаря ти. Продължавай да му служиш!

	__ШУТЪТ__
	Аз съм родом от горски край и винаги съм обичал да се грея на голям огън, а при господаря, за когото говорим, огънят е вечен. Но понеже е принц, нека знатните се тълпят в двора му. Аз съм за къщата с малката вратичка, през която надутият разкош, смятам, трудничко се провира. Някой и друг благородник, ако се смири, може да успее, но повечето, каквито са изнежени и чувствителни, ще предпочетат цветния път към широката порта и големия огън.

	__ЛАФЬО__
	Тръгвай, започваш да ми досаждаш! Казвам ти го навреме, за да не се скараме. Върви! Да се погрижат за конете ми! И без шеги с тях!

	__ШУТЪТ__
	Защо? Тези шеги ще бъдат за конете ви законни шеги.

N	Излиза.

	__ЛАФЬО__
	Хапливи са му смешките на тоз мошеник.

	__ГРАФИНЯТА__
	Така е. Покойният ми съпруг се забавляваше много с него и по негова воля го държим, но той си е въобразил, че всяка дързост му е позволена. Съвсем се е разпасал и говори, каквото му скимне.

	__ЛАФЬО__
	Харесва ми все пак. Няма нищо лошо… Бях почнал да ви казвам: когато узнах, че добрата съпруга на сина ви е починала и че той се готви да се завърне у дома си, помолих краля да му намекне за моята дъщеря. Той — когато синът ви и тя бяха още невръстни — беше я набелязал за негова жена. Негово величество обеща да го стори… А този е най-добрият начин да бъде върнато разположението му към сина ви. Как гледа ваша милост на това?

	__ГРАФИНЯТА__
	Благосклонно, господине, и много бих желала да се сбъдне.

	__ЛАФЬО__
	Негово величество пристига от Марсилия, сменяйки впряг след впряг, здрав и бодър, сякаш е на трийсет. Утре ще бъде тук — зная го от човек, който рядко ме е осведомявал грешно.

	__ГРАФИНЯТА__
	Радвам се, че ще мога да го видя, преди да умра. Получих писмо, че синът ми си пристига тази вечер. Ще помоля ваша милост да остане в замъка до срещата му с краля.

	__ЛАФЬО__
	Тъкмо си мислех, госпожо, какво да направя, за да бъда допуснат до нея.

	__ГРАФИНЯТА__
	Трябва само да пуснете в ход своите права.

	__ЛАФЬО__
	Използвал съм ги доста често, госпожо, но, слава Богу, още не са се изхабили.

N	Влиза отново Шутът.

	__ШУТЪТ__
	Господарко, пристигнал е младият господин с кадифена лепенка на бузата. Какво има под нея — дали славна рана или нещо по-друго*40 — това кадифето знае, но лепенката е голяма във всеки случай. Тъй поне на лявата си буза, може да се каже, има мъх.
	[*40 _„… славна рана, или нещо по-друго…“_ — намек за язва от френската болест, която е за Шекспир и за другите драматурзи от времето много честа тема за шеги.]

	__ЛАФЬО__
	Един белег от рана е белег за храброст. И този ще е такъв.

	__ШУТЪТ__
	Да, но като ти е накълцан фасонът!

	__ЛАФЬО__
	Да посрещнем сина ви, моля! Нетърпелив съм да поговоря с младия храбрец.

	__ШУТЪТ__
	Вън има цяла дузина от тях с едни шапки — шапка да им свалиш — и едни пера — с перо не можеш ги описа! Кланят се на всеки мъж и скланят учтивости пред всяка дама!…

N	Излизат.



>	Пето действие
>>	Първа сцена

N	Улица в Марсилия.
N	Влизат Елена, Вдовицата, Диана и двама Слуги.

	__ЕЛЕНА__
	От бързото препускане без отдих
	духът ви е отпаднал, но това, че
	забравили природата си крехка,
	за мойто дело сляхте нощ със ден,
	в мен, знайте, пусна корени, които
	не ще изскубне нищо.
N	Влиза Придворен.
				Ето кой,
	ако поиска, път ще ми проправи
	към краля ни… Здравейте, господине!

	__ПРИДВОРНИЯТ__
	Здравейте!

	__ЕЛЕНА__
			Аз ви зная от двореца.

	__ПРИДВОРНИЯТ__
	Възможно е.

	__ЕЛЕНА__
			Простете, господине,
	но вярвайки, че още е правдив
	слухът за добрината ви, ще дръзна —
	принудена от нуждата, която
	забравя за изящните обноски —
	да ви поискам нещо срещу свойта
	признателност до гроб.


	__ПРИДВОРНИЯТ__
				Какво е то?

	__ЕЛЕНА__
	Да поднесете таз молба на краля
	и ми помогнете със свойто име
	да се явя пред неговия поглед.

	__ПРИДВОРНИЯТ__
	Че кралят не е тук.

	__ЕЛЕНА__
			Как тъй?

	__ПРИДВОРНИЯТ__
				Така.
	Внезапно отпътува снощи късно.

	__ВДОВИЦАТА__
	О, Господи, напразни труд и мъки!

	__ЕЛЕНА__
	Щом краят е добър, добро е всичко.
	Не става нищо на света самичко.
	Търпение!… Загде замина кралят?

	__ПРИДВОРНИЯТ__
	Доколкото разбрах, за Русильон.
	И аз отивам там.

	__ЕЛЕНА__
			Тогава моля,
	понеже вероятно вий по-рано
	от нас ще го настигнете, вложете
	писмото ми във благата му длан.
	То укор няма да ви навлече,
	а може би ще бъдете доволен,
	задето сте си дали труд за него.
	И ние според силите си също
	ще бързаме.

	__ПРИДВОРНИЯТ__
			За вас ще го направя.


	__ЕЛЕНА__
	Пък аз ще знам, каквото и да стане,
	да ви докажа свойта благодарност…
	По-бързо! На конете!

N	Излизат.


>>	Втора сцена

N	Графският замък в Русильон.
N	Влизат Парол и Шутът.

	__ПАРОЛ__
	Драги месье Лаваш, предайте на господин Лафьо това писмо. Бях по-известен на вас преди, когато поддържах по-близки отношения с чистите дрехи, но сега Фортуна ме хвърли в своята смрад и аз доста силно излъхвам нейното неблаговоление.

	__ШУТЪТ__
	Това нейно неблаговонение наистина не се търпи. Отсега нататък няма да ям от нейните гозби… Не ми стой откъм вятъра, моля ти се!

	__ПАРОЛ__
	Няма защо да си запушвате носа, месье — това беше само една моя метафора.

	__ШУТЪТ__
	Щом смърди, ще си го запушвам и пред твойта метафора, и пред чиято и да било. Бъди добър, дръпни се малко!

	__ПАРОЛ__
	Моля ви, месье, отнесете му тази хартийка!

	__ШУТЪТ__
	Пфу! Стой по-далеч, ти казах. Да нося на един благородник хартия от нужника на Фортуна! Ха, ето го, иде лично!
N	Влиза Лафьо.
	Господарю, представям ви един окалян котак — но не от рода на мускусните котки*41, — който преди е мъркал и се е търкал в скута на Фортуна, но после е цопнал в нейното неблаговоление и там — както сам казва, — е намерил смрадта си. Използвайте го, моля, за каквото е годен, защото има вид на беден, нещастен, изпаднал и негоден за нищо скитник. С тези свои сравнения изразявам съжаленията на моето благополучие към неговото нещастие и го предоставям на вашата милост.
	[*41 _„… от рода на мускусните котки…“_ — мускусни котки наричали гризачите, от чиито жлези се извлича мускуса, използван в парфюмерията.]

N	Излиза.

	__ПАРОЛ__
	Господарю, пред вас стои един, когото Фортуна издра жестоко!

	__ЛАФЬО__
	И как искаш да ти помогна? Късно е да й режем ноктите. Тя, общо взето, е порядъчна дама и не оставя негодниците да се въртят дълго около нея. С какво мошеничество си я разгневил? Дръж това четвърт екю! За повече нека мировият съдия те помири с Фортуна — аз съм зает!

	__ПАРОЛ__
	Ваша чест, моля ви за още няколко думи!

	__ЛАФЬО__
	За да ми измолиш още няколко стотинки? Ето ти ги. Спести си думите!

	__ПАРОЛ__
	Господине, моето име е Парол.

	__ЛАФЬО__
	Защо не ми казахте тази парола веднага? Страсти Господни! Дайте ръка! Как е барабанът ви?

	__ПАРОЛ__
	О, господине, вие първи ме прозряхте!

	__ЛАФЬО__
	Наистина ли? И първи те презрях.

	__ПАРОЛ__
	Вие ме погнахте, вие ще ми помогнете!

	__ЛАФЬО__
	Засрами се, негоднико. Искаш да върша едновременно и свято, и пъклено дело?
N	Тръбен звук.
	Кралят пристига, познавам знака му. Хайде, от мен да мине, потърси ме по-късно. Говорихме за тебе снощи — макар да си глупак и мошеник, трябва все пак да ядеш. Върви!

	__ПАРОЛ__
	Бог да ви закриля, господине!

N	Излизат.


>>	Трета сцена

N	Графският замък в Русильон.
N	Тръбен звук. Влизат Кралят, Графинята, Лафьо, двамата френски благородници и Свита.

	__КРАЛЯТ__
	Тя беше рядък бисер и със нея
	короната ни обедня не малко,
	а лудият ви син не оцени
	какво му бяхме дали!

	__ГРАФИНЯТА__
				Господарю,
	това е минало и аз ви моля
	да видите във него бунт простим
	за младостта, във чийто плам, подобен
	на огън, в който е подлято масло,
	изгарят ум и разум!

	__КРАЛЯТ__
			Тъй да бъде!
	Простено и забравено е всичко,
	макар да бях опънал своя гняв,
	готов за изстрел.

	__ЛАФЬО__
			Бих желал да кажа —
	простете ми намесата! — че графът
	извърши грях към своя повелител,
	към майка си, към своята съпруга,
	но троен грях към себе си с това, че
	лиши се от жена, която с хубост
	учудваше най-опитния поглед,
	пленяваше със говор всеки слух
	и правеше със свойто съвършенство
	най-гордите сърца да я наричат
	със радост „господарко“!

	__КРАЛЯТ__
				Като хвалим,
	което е загубено, ний правим
	по-остра липсата му. Нека дойде!
	Простихме му и срещата не бива
	да спомня миналото. Не желаем
	да проси извинение от нас.
	Причината за нашата обида
	е мъртва и последния й въглен
	заравяме дълбоко под самото
	забвение. Да се яви пред нас
	тъй, както се явява не виновен,
	а непознат. Да знае, че желаем
	да бъде тъй!

	__БЛАГОРОДНИК__
			Разбрано, господарю!

N	Излиза.

	__КРАЛЯТ__
	Какво ви каза той за дъщеря ви?
	Говорихте ли?

	__ЛАФЬО__
			Каза, че зависел
	във всичко от върховната ви воля.

	__КРАЛЯТ__
	Ще ги венчаем. Пишат ми, че бил се
	прославил там.

N	Влиза Бертрам.

	__ЛАФЬО__
			И славата стои му!

	__КРАЛЯТ__
	Днес, момко, в мене можеш ти да видиш
	размесени и слънце, и градушка,
	но златните лъчи надвиват вече
	чернилката на облаците. Ставай!
	Небето ти е ясно.

	__БЕРТРАМ__
			Господарю,
	простете осъзнатия ми грях!

	__КРАЛЯТ__
	Простен е. И на миналото — точка!
	Улавяй за перчема всеки миг,
	защото стар съм и крадецът Време
	с безшумната си стъпка ми задига
	най-бързите решения. И тъй,
	надявам се, че помниш дъщерята
	на този благородник?

	__БЕРТРАМ__
				Да, кралю,
	и с възхищение! На нея първа
	бях спрял очите си; тогаз не дръзна
	езикът ми да стане глашатай
	на моето сърце, но затова пък
	презрението сложи криви лещи
	пред зрението ми и загрози
	с тях всички хубости около нея,
	направи да изглежда некрасив
	или изкуствен всеки женски тен,
	така разтегна тук, а там скъси
	лицата правилни, че ги превърна
	във уроди. Затуй оназ, която
	ценяха всички — а пък аз, уви,
	залюбих, щом загубих! — бе за мене
	като прашинка, влязла във окото
	със вятъра.

	__КРАЛЯТ__
			Добре се извиняваш.
	Таз твоя късна обич облекчава
	донейде твойта сметка, но все пак —
	като на властник, твърде закъснял
	с помилването си, ти казва с горест:
	„Които са покойни, са достойни!“
	В живота ценността неоценима
	презира всеки, щом като я има,
	и късно вижда колко е голяма
	когато я потърси, а я няма.
	Приятел тъй приятеля убива,
	а сетне го оплаква в скръб горчива
	и обичта му късна бди над гроба,
	а гузна спи виновницата злоба…
	Но туй „Амин“ да бъде за Елена!
	Сега Мадлена ти е отредена.
	Прати й знак! Ще чака кралят тука
	до втората ти сватба. Бог сполука
	тоз път да ти даде!

	__ГРАФИНЯТА__
			Или навреме
	на майка ти живота да отнеме!

	__ЛАФЬО__
	О, сине мой, чието славно име
	ще глътне името на моя дом,
	дай нещо свое в дар за дъщеря ми,
	та блеснало в душата й, да тласне
	крака й в път насам!
N	Бертрам му дава пръстен.
			Какво е туй?
	Заклевам се в брадата си, когато
	прощавах се във двора със Елена,
	видях на пръста й подобен пръстен!

	__БЕРТРАМ__
	Не е бил този.

	__КРАЛЯТ__
			Дайте да го видя!
	Сега, говорейки, все спирах поглед
	на него… Да. Тоз пръстен беше мой.
	Аз сложих го на пръста на Елена
	във знак на туй, че щом изпадне в нужда,
	ще има мойта помощ. Как успял си
	да я откъснеш от това, което
	било й е най-скъпо?

	__БЕРТРАМ__
			Господарю,
	не се гневете, моля, но тоз пръстен
	не е бил нивга неин.

	__КРАЛЯТ__
			Слушай, сине,
	заклевам се в живота си, че тя
	го носеше и че й беше скъп
	като живота й!

	__ЛАФЬО__
			Познах го. Той е.

	__БЕРТРАМ__
	Вий лъжете се! Този пръстен тя
	не го е и сънувала. Веднъж —
	туй беше във Флоренция — към мене
	от някакъв прозорец той долитна
	в хартийка с името на таз, която
	го беше хвърлила. От знатен род,
	тя бе помислила, че съм свободен,
	но щом узна, че нейната покана
	не може да намери отклик в мен,
	се примири, но не пощя да вземе
	обратно пръстена си.

	__КРАЛЯТ__
			Даже Плутос*42,
	[*42 _Плутос_ (мит.) — гръцки бог на богатствата.]
	пръв майстор на науката, която
	превръща низките метали в злато,
	природните потайности не знае
	тъй, както аз познавам този пръстен!
	Той беше мой, а после на Елена,
	отдето да го имаш! Затова,
	ако съзнаваш своите постъпки,
	признай ни как и със каква принуда
	си й го взел. Тя сто светци извика
	свидетели, че няма да го смъкне
	от пръста си, освен за да го сложи
	на твоя пръст, но в брачното ви ложе —
	където не си бил — или на мене
	да го изпрати, в случай че я стигне
	нещастие!

	__БЕРТРАМ__
		Тоз пръстен не е неин!

	__КРАЛЯТ__
	Кълна се във честта си, че говориш
	неистина и правиш да покълнват
	във мене подозрения, които
	желая да отпъдя!… Ако ти
	окажеш се дотолкоз безчовечен…
	Но туй не е възможно!… И все пак
	ти мразеше я смъртно и смъртта
	постигна я; и че това е тъй,
	не би ме уверило нищо, както
	тоз пръстен тук, освен ако сам бях й
	склопил очите!… Да се задържи!
	Таз улика, каквото и да стане,
	ще оправдае мойто безпокойство,
	защото досега неоправдано
	съм бил спокоен. Махайте го! После
	ще видим тази работа!

	__БЕРТРАМ__
				Когато
	докажете, че пръстенът е неин,
	ще сте доказали и че съм спал
	със нея във Флоренция, където
	кракът й не е стъпвал!

N	Излиза, воден от Стражи.

	__КРАЛЯТ__
			Грозни мисли
	забулват челото ми!

N	Влиза Придворният.

	__ПРИДВОРНИЯТ__
			Господарю,
	със страх от укор ви поднасям тази
	молба на една знатна флорентийка,
	която пет-шест пъти безуспешно
	се е опитвала да ви я връчи
	от град на град. Приех да й услужа,
	склонен от нейната учтива реч
	и мила прелест. Тя е тук отвън
	и образът й развълнуван явства,
	че туй, което води я, е важно,
	а тя подсказа ми, че то засяга
	и вас, и нея.

	__КРАЛЯТ__ _(чете)_
		„Подир много обещания, че ще се венчае за мене след смъртта на жена си, Русильонският граф — червя се да го напиша! — успя да ме обладае. Сега той овдовя и с това срокът на клетвите, които бях получила от него срещу честта си, изтече. Той избяга тайно от Флоренция и аз го последвах в родината му, за да търся справедливост. Дайте ми я, Ваше Величество — Вам се полага това! Инак един съблазнител ще тържествува, а една бедна девойка ще загине. Диана Капилети“

	__ЛАФЬО__
	Ще си купя зет от панаира, а този ще го обявя за продан. Не искам да го видя!

	__КНЯЗЪТ__
	С това разкритие, Лафьо, небето
	опази те… Извикайте жената!
	И графът тук да дойде незабавно!…
	Боя се, че снаха ви е била
	убита подло!

	__ГРАФИНЯТА__
		Справедлива казън
	убиеца да стигне, ако тъй е!

N	Влиза отново Бертрам, воден от Стражи.

	__КРАЛЯТ__
	Учудва ме, човече, че готов бе
	да се венчаваш, след като за теб са
	съпругите чудовища дотам, че
	след клетвите от тях побягваш в ужас!
N	Влизат Вдовицата и Диана.
	Това ли е просителката?… Слушам.

	__ДИАНА__
	Пред вас е на колене, господарю,
	една опозорена флорентийка
	от старото семейство Капилети.
	Узнали сте молбата ми и, значи,
	узнали сте и колко съм достойна
	за съжаление!

	__ВДОВИЦАТА__
			Пък аз, кралю, съм
	нещастната й майка, оскърбена
	на стари дни в честта си — чест и старост,
	които, ако цяр не им дадете,
	ще свършат едновременно!

	__КРАЛЯТ__
				Кажи:
	познаваш ли тез две жени?

	__БЕРТРАМ__
				Кралю,
	не мога и не искам да отричам,
	че ги познавам, но, освен в това,
	в какво ме обвиняват?

	__ДИАНА__
				О, мой графе,
	защо тъй хладно гледате жена си?

	__БЕРТРАМ__
	Не съм я взимал за жена, кралю!

	__ДИАНА__
	Но вземете ли друга, тя ще вземе
	една ръка — пред небесата моя,
	един обет — и той пред Бога мой,
	самата мен ведно със всичко мое,
	защото аз тъй плътно с вас съм слята,
	че таз, която иска ви за мъж,
	ще трябва и за мен да се ожени!

	__ЛАФЬО__
	Вие така сте си орязали доброто име, че то ще е късо за дъщеря ми. Не сте мъж за нея!

	__БЕРТРАМ__
	Кралю, това е само едно лудо,
	отчаяно създание, с което
	един път — два пъти съм се шегувал,
	но трябва мислите ви да ценят
	не много мойта чест, за да допуснат,
	че бих я принизил до туй равнище.

	__КРАЛЯТ__
	Тез мисли, дръзки момко, ще ти бъдат
	враждебни, докато с добри постъпки,
	не ги спечелиш пак. Честта си ти
	тепърва ще издигаш!

	__ДИАНА__
			Господарю,
	под клетва нека каже дали смята,
	че ми е взел моминството!

	__КРАЛЯТ__
				Да чуем!
	Какво ще отговориш на това?

	__БЕРТРАМ__
	Че тази тука в лагера ни беше
	жена за общо ползване!

	__ДИАНА__
				Кралю,
	това е клевета! Той би ме купил
	по-евтино, да бих била такава.
	Не вярвайте на думите му! Вижте
	тоз пръстен тук, чиято красота,
	цена и благородство нямат равни —
	със тази ценност той е заплатил
	една солдатска дрипла, ако съм,
	каквато тук твърди!

	__ГРАФИНЯТА__
			Поруменя!
	И пръстенът е нашият, познах го!
	До днес шест пъти от баща на син
	в рода ни той е бивал завещаван
	като върховна ценност. Таз жена
	е негова съпруга. Този пръстен
	доказва го!

	__КРАЛЯТ__
			Май казахте, че в двора
	вий имате и кой да потвърди.

	__ДИАНА__
				Да, имам, господарю,
	но чувствам се неловко да извикам
	такъв свидетел. Казва се Парол.

	__ЛАФЬО__
	Днес срещнах тоз човек… ако човек е!

	__КРАЛЯТ__
	Докарайте го!

N	Излиза един Прислужник.

	__БЕРТРАМ__
			И защо ви трябва?
	Това е всеизвестен негодяй,
	когото хваща болест, ако сбърка
	да каже истина. Нима ще бъда
	за вас такъв, какъвто ме представи
	тоз пръв лъжец?

	__КРАЛЯТ__
			Тя има твоя пръстен.

	__БЕРТРАМ__
	Да, има го! Хареса ми и аз
	край нея завъртях се, а пък тя
	започна да ме мами и отблъсква,
	раздухвайки със хладина жарта ми —
	понеже, както знаем, в любовта
	препятствията само ни пришпорват
	към повече любов — и тъй накрая
	със своята обикновена хубост
	и необикновена хитрина
	изнуди ме и пръстена й дадох
	за туй, което друг, от мен по-низък,
	би купил на безценица.

	__ДИАНА__
				Ах, прав сте.
	Напъдили сте вий жена тъй рядка,
	та мене ли ще вземете! Щом вие
	безчестен сте, без чест ще преживея.
	Вземете своя пръстен и ми дайте
	обратно моя си!

	__БЕРТРАМ__
			Не е у мен.

	__КРАЛЯТ__
	Какъв бе пръстенът?

	__ДИАНА__
			Съвсем подобен
	на този върху пръста ви, кралю.

	__КРАЛЯТ__
	Тоз пръстен беше негов преди малко!

	__ДИАНА__
	И него съм му дала във леглото!

	__КРАЛЯТ__
	Не сте ли му го хвърлили, когато
	минавал е под вашия прозорец?

	__ДИАНА__
	Аз казах истината.

N	Влиза отново Прислужникът, следван от Парол.

	__БЕРТРАМ__
			Господарю,
	признавам, да, получих го от нея!

	__КРАЛЯТ__
	Листо да шумне, стряска те, храбрецо…
	Това ли е човекът?

	__ДИАНА__
			Да, кралю.

	__КРАЛЯТ__
	Разказвай, хайде, истината цяла
	без страх от господаря ти, когото
	ще знам да укротя, ако си честен!
	Какво е имал той със таз жена?

	__ПАРОЛ__
	Ваше величество, моят господар, с ваше разрешение, беше честен благородник. Това-онова е правел като всеки благороден човек.

	__КРАЛЯТ__
	Недей извърта! Имал ли е той
	любов със таз жена?

	__ПАРОЛ__
	Имаше, ваше величество, но то каква любов беше?

	__КРАЛЯТ__
	Е, каква?

	__ПАРОЛ__
	Такава, като на благородник.

	__КРАЛЯТ__
	И каква именно?

	__ПАРОЛ__
	Ами, любов и нелюбов.

	__КРАЛЯТ__
	Както ти си мошеник и немошеник. Какъв изврътлив хитрец!

	__ПАРОЛ__
	Само бедняк и покорен слуга на ваше величество.

	__ЛАФЬО__
	Добър барабанчик е, господарю, но ужасен оратор.

	__ДИАНА__
	Знаете ли дали графът ми е обещавал да се ожени за мене?

	__ПАРОЛ__
	Което си е истина, знам повече, отколкото ми се иска да кажа.

	__КРАЛЯТ__
	И няма да кажеш всичко, което знаеш?

	__ПАРОЛ__
	Ще кажа, щом е угодно на ваше величество! Както ви казах, аз им посредничих, но освен това той беше влюбен в нея, и още как! Ей Богу, луд беше и само говореше за сатаната, и за ада, и за фуриите, и за разни там, какви ли не! Те тогава още ми имаха вяра и аз знаех, че са спали заедно, и разни други работи, като туй, че той й обеща венчило, само че ако ви го кажа всичко това, ще си изпатя и затова няма да го казвам.

	__КРАЛЯТ__
	Ти вече всичко си каза, освен ако можеш да кажеш, че са и венчани. Но твърде много хитруваш в показанията и затова стой настрани!…
	Тоз пръстен, значи, твой е?

	__ДИАНА__
				Да, кралю.

	__КРАЛЯТ__
	Кой даде ти го в дар? Или го купи?

	__ДИАНА__
	Не ми е подаряван. Нито купен.

	__КРАЛЯТ__
	Заел ти го е някой?

	__ДИАНА__
			Не и туй.

	__КРАЛЯТ__
	Тогаз си го намерила?

	__ДИАНА__
				Не съм.

	__КРАЛЯТ__
	Но щом като не си го придобила
	ни тъй, ни тъй, то как си му го дала?

	__ДИАНА__
	Не съм му го и давала, кралю.

	__ЛАФЬО__
	Тази жена, ваше величество, е като ръкавица. Обръща се и налице, и наопако.

	__КРАЛЯТ__
	Той беше мой, а после на жена му.

	__ДИАНА__
	За мен могъл би да е ваш и неин.

	__КРАЛЯТ__
	Задръжте я! Не ми се нрави вече!
	В затвора!… И тогова също там!…
	Не разберем ли как си се сдобила
	със този пръстен, ще умреш след час!
	Ще кажеш ли?

	__ДИАНА__
			Не бих могла, кралю!

	__КРАЛЯТ__
	В затвора!

	__ДИАНА__
		Ще посоча поръчител!

	__КРАЛЯТ__
	Продажница си ти! Сега го вярвам!

	__ДИАНА__
	Кълна ви се, че мъж не съм познала!

	__КРАЛЯТ__
	А този тук защо го обвини?

	__ДИАНА__
	Защото е виновен и невинен:
	че е лежал със мен, той твърдо знае,
	аз твърдо знам пък, че лъжа това е!
	Не съм пачавра! Лъже тоя тук!
	Мома съм или тоз ми е съпруг!

N	Сочи Лафьо.

	__КРАЛЯТ__
	Слуха ни тя обижда! Във затвора!

	__ДИАНА__
	Викнете поръчителя ми, майко!
N	Вдовицата излиза.
	Кралю, почакайте! Златарят, който
	е собственик на пръстена, след миг
	ще дойде да внесе залог за мене.
	А графът, който (както сам той знае)
	ми взе честта, но без да я покътне
	(тъй както аз пък знам), простен да бъде!
	„Той спи с една и я оставя дева,
	жена му пък във тоя миг зачева;
	тя мъртва е, а плод във нея рита.“
	И ето мойта гатанка разкрита!

N	Влиза отново Вдовицата, следвана от Елена.

	__КРАЛЯТ__
	Дали вълшебник духове не вика
	насреща ми? Действителност ли виждам?

	__ЕЛЕНА__
	Не, господарю. Призрак на съпруга
	вий виждате. Съпруга, но на име
	без същността и.

	__БЕРТРАМ__
			С нея! С нея! Прошка!

	__ЕЛЕНА__
	О, скъпи господарю мой, когато
	за таз мома ме взехте, вие бяхте
	свръхнежен с мен! А ето тук това е
	писмото ви: „От мене щом получиш
	семейния ми пръстен и заченеш
	от мене плод, тогаз…“ и тъй нататък.
	Тоз пръстен ваш е, плод аз нося ваш —
	ще сте ли мой, така спечелен дваж?

	__БЕРТРАМ__
	Кралю, щом свойте думи тя докаже,
	ще бъда неин и в смъртта си даже!

	__ЕЛЕНА__
	Кралю, щом те окажат се измама,
	развод до смърт да ни разкъса двама!…
	О, майко моя, жива ли ви виждам?

	__ЛАФЬО__
	Очите ми усещат дъх на лук.
	След миг ще се разплача…
N	Към Парол.
	Ей, ти, спукан барабан, дай ми кърпа! Благодаря. Върви вкъщи — ще ми доставяш забавление. И престани с тези поклони, не мога да ги понасям!

	__КРАЛЯТ__
	Подробности от теб, умнице млада,
	след малко ще изслушаме с наслада!…
N	Към Диана.
	Ти мъж търси си — зестрата от нас,
	защото виждам, че си чист елмаз,
	опазил с добродетелна услуга
	една девица и една съпруга!…
	По-късно и останалата прежда
	ще разплетем. Но всичко се нарежда.
	А след горчилки, както всеки знай,
	по-сладостен е сладостният край!

N	Тръбен звук.



>	Епилог

	__АКТЬОР__ _(който играе краля)_
	Играта свърши. Просяк става кралят*43.
	[*43 _„… просяк става кралят…“_ — смисълът на фразата не е, че актьорите са просяци, а че в края на представлението просят аплодисментите на публиката.]
	Добро е всичко, ако ни похвалят.
	Нали затуй усърдно, ден след ден,
	ви даваме и труд, и дар вроден.
	Дълга си ний изпълнихме. Ваш ред е —
	сърцата ни със радост изпълнете!

N	Излизат.
