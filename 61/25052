>
	{img:opit_za_letene_01.jpg}
	{img:opit_za_letene_02.jpg}
	{img:opit_za_letene_03.jpg}
	{img:opit_za_letene_04.jpg}
	{img:opit_za_letene_05.jpg}

>	Лица

	__Даскал Киро__
	__Илийко__
	__Бай Хаджи Аврам__
	__Матей Нищото__
	__Аврам Совалката__
	__Игото__
	__Петър__
	__Павел__
	__Бабина душица__
	__Аврамчето__
	__Аврамовица__
	__Полицай__

>	Участници в преследването на скитащия балон
#	Първа група преследвачи:
	1. __ДАСКАЛ КИРО__, стар човек, бивш учител, пчелар, възрожденец по дух;
	2. __ИЛИЙКО__, младоженец, хвърчащ в облаците;
	3. __БАЙ ХАДЖИ АВРАМ ОПИТОМИТЕЛЯТ__, църковен настоятел, опитомител на врана, малък хаджия, тъй като е ходил на Светата Рилска обител;
	4. __ПЕТЛЕТО__, ковач и налбантин, наричан още _Див Петел_;
	5. __МАТЕЙ НИЩОТО__, с бълха в ухото.

#	Втора група преследвачи:
	1. __АВРАМ СОВАЛКАТА__, прекупвач на кози, извънредно подвижен човек, който постоянно има по някой трън в петата си;
	2. __ИГОТО__, козар, силен и величествен;
	3. __ПЕТЪР__, тих козар, апостол, при нужда си слага очила;
	4. __ПАВЕЛ__, тих козар, апостол, брат на Петър. Те са заети с едно каче, когато се налага изпълняват санитарна роля, като вадят тръните от петите на Совалката;
	5. __БАБИНА ДУШИЦА__, стар човек с очила, билкар.

#	Трета група преследвачи:
	1. __АВРАМЧЕТО__, новобранец в тридневен отпуск, в полувоенна лятна униформа, присъединил се към гонитбата на балона;
	2. __АВРАМОВИЦА__, величествена жена, орлица на Аврамови махали;
	3. __СТАРШИ__, командир на полицейски ескадрон.

#	В събитията участвуват още:
	Един скитащ балон, беглец от фронтовете на Втората световна война; спешена конна полиция; моми и невести, които белят платно на реката; детско хвърчило; бълха; опитомена врана с името Момо; ангели, които пренасят душата на един умрял човек от Аврамови махали; група от Влашко с гуцулски пищялки; група сърби с арнаутски пищови и възгласи: „Йебем му богу и богородицу!“; група гърци, изпълняващи тъжна мелодия на струнни инструменти; група турци с ходжа, със зурли и маанета, отделно прахоляка, който вдигат. Тези четири групи трябва да символизират Балканите, които не остават безучастни при появата на скитащия балон. Те ще присъствуват само звуково, като едната мелодия сменя другата. Най-високо сред Балканите е нашата група от преследвачи, тъй като ние сме в самия център на полуострова.

#	Време на действието:
	Втората световна война.

#	Място на действието:
	Аврамови махали, разхвърляни живописно по билото на Балкана.

N	Първата група от преследвачите е облечена разнородно, според характера на всеки един от героите, само шапките са еднакви — сламени. Втората група от преследвачите са белодрешковци, с кожени калпаци, само __Бабина душица__ — билкарят е с каскет. Освен каскета, той носи и чувал с билки. Апостолите __Петър и Павел__ през цялото време на гонитбата и летенето носят със себе си каче с мляко, предназначено за мандрата. Останалите козари са с геги в ръцете — това ще улеснява актьорите, тъй като много често на българска сцена може да се забележи, че актьорите не знаят какво да правят с ръцете си и къде да ги денат, а щом имат геги в ръцете това ще бъде улеснение за тях. Групата на момите и невестите е облечена в ризи — препущеници и в сукмани. Те трябва да имат хубави гласове, защото ще пеят песента: „Биляна платно белеше“, и да са пластични, тъй като ще покажат ритуално белене на платно.

N	В звуковата или интонационна среда по време на гонитбата й гибелта на скитащия балон първо място заема мелодията на балона, ту нежна, ту бодра, ту замислена или пък бунтовна или гневна. Тя трябва тъй да е градирана, че постепенно да завладява и увлича участниците в преследването, за да може, когато те полетят над Балканите, да се включат постепенно и да затананикат без думи или да заподсвиркват мелодията. Музикалната тема ще остане да звучи интензивно и след гибелта на балона.

N	Тъй като сме сред Балкана, ще прибягваме до помощта на ехото. Въздушните течения в планините са почти винаги възходящи, ако духнем птича перушина, тя ще се понесе нагоре към небето, ако пуснем хвърчило, то ще се подеме нагоре, ако духнем глухарче, неговите нежни парашути ще се поемат нагоре. Балканите са обиталища на летателни идеи, там духът на човека се рее високо в облаците и всеки от героите поне веднъж е летял на сън. Активната част от летенето ще се изпълнява от младите актьори, доколкото ги има в театъра, а актьорите от средното поколение ще участвуват преди всичко словесно и статично /например двамата апостоли __Петър и Павел__ ще летят разположени удобно вътре в качето/, защото средното поколение в българския театър натежа и се отказа от пластически израз. Пък и по-старите са реалисти, а младите все още хвърчат из облаците, и ако с единия крак са на земята, с другия са на небето. У младите имаме още и желанието да се покажат юнаци пред момите и невестите от Аврамови махали.

N	Тази хроника има скромната задача да покаже как от реални събития простолюдието създава митове. Всички митове са създадени от простолюдието, смесица от въображение и невежество, и една постоянна мечта човек да се откъсне от мизерния и презрян земен живот. Като се осветлява и стопля чрез човешката душа, презрения и мизерен живот започва да звучи почти баладично и засиява с чисто човешка светлина.


>	Първа картина

M>	x-large 
	__Бай Хаджи Аврам Опитомителя__, църковен настоятел и малък хаджия, разказва историята относно опитомяването на враната. Опит да се подплаши опитомената врана. Появата на __даскал Киро__ с малък мех за опушване на пчели, придружен от __Петлето__. __Петлето__ носи топло, току-що снесено яйце. __Матей Нищото__ обяснява на присъствуващите жители на аврамови махали как е влязла бълха в ухото му. В Небето се появява __скитащия балон__, избягал от фронтовете на Втората световна война. Преследващите пускат димна завеса с пушилката за пчели и успяват да се скрият в нея. __Петлето__ счупва току-що снесеното яйце.
M$

N	На сцената на преден план са, __Илийко младоженеца__ и __Матей Нищото__. __Илийко__ държи на дланта си калинка. __Матей Нищото__ я побутва със сламка. Двамата са обърнати с лице към публиката, за да покажат и на себе си и на публиката накъде и е пътя. В дъното на земята седи __Бай Хаджи Аврам Опитомителя__ със сламена шапка, турена между нозете и __Петлето__. В шапката има опитомена врана. __Петлето__ държи в ръцете си топло яйце. Кукурига кокошка, пропява петел.

	__ИЛИЙКО__. Калинке-малинке, покажи ни накъде е пътя! Калинке-малинке, покажи ни накъде е пътя!
	__МАТЕЙ НИЩОТО__. Към невестата ти е пътят! Аз да имах невеста, все към нея калинката щеше да ми показва пътя.
	__ПЕТЛЕТО__. Кога аз река да пусна калинка, все към бабички.
	__ИЛИЙКО__. Щом посегне да посочи бабичка, аз веднага я прибирам в джоба! _(прибира внимателно калинката.)_
	__АВРАМ ОПИТОМИТЕЛЯ__. Гледай ти, калинка, нищо и никаква твар, а хвърчи! А мойта врана не хвърчи!… Крила, опашка, перушина… съвсем е истинска, а не хвърчи.
	__ПЕТЛЕТО__. Да беше снасяла по някое яйце, бай Хаджи Авраме. Моята кокошка не хвърчи, но виж какво яйце ми снесе, бас турям, че е с два жълтъка.
	__АВРАМ ОПИТОМИТЕЛЯ__. Ти, Петле, приказваш като най-глупав човек, изглежда, че започваш да изкукуригваш! Може ли петел яйца да снася!
	__ПЕТЛЕТО__. То се знае, че не може! Петелът яри, кукурига, прикътква всичките кокошки, а яйцата — то се знае, че е женска работа. Ние, бай хаджи Авраме, се знае, че предимно разкукуригваме, а кокошките се знае, че предимно носят! _(показва яйцето на всички.)_
	__АВРАМ ОПИТОМИТЕЛЯ__. Тогава как искаш враната да носи, когато тя е мъжка и се казва Момо. Аз не искам никакво яйце от нея, искам да я науча само да хвърчи, защото съвсем забрави да хвърчи! Как може една най-проста буболечка да хвърчи, а враната да не може да хвърчи! Изглежда, че съвсем отвикна. Много се опитоми и се привърза тя към нас, съвсем забрави да хвърчи, дори с крила не помахва!
	__ИЛИЙКО__. То, ако погледнеш, бай хаджи Авраме, и човекът се опитоми и забрави да хвърчи, само гдето му остана с ръце да ръкомахва. Даскал Киро казва, че например всички ние сме били хвърковати, после маймуни сме били, риби и влечугове, после не знам какви… и така нататък, та сме я докарали до тука — ни риби, ни влечугове, ни хвърковати!
	__МАТЕЙ НИЩОТО__. Човек не е шумка бе, Илийко, за да хвърчи! Мигър може човек да седи като суха шумка върху земята и откъде какво се появи вятър, да тръгне с него да хвърчи! А това за влечуговете, съвсем не го разбирам и не вярвам някога да е било!
	__ПЕТЛЕТО__. Как не!… Ако е някой тих вечерен вятър, да подхвъркнеш тогава малко с него над Аврамови махали, няма да е никак лошо! Дори на покрива да подхвръкнеш само горе, пак няма да е лошо! Ами ако са луди ветрове и те емнат по Балканите, кой ги знае къде ще те отвеят!… На едната страна кацата, на другата ти страна шушоните, на третата страна сам тебе отвяват и внимаваш ти и се чудиш — главата ли да овардваш, яйцето ли да овардваш! А относно влечуговете — това никога не е било!
	__ИЛИЙКО__. Аз и без вятър си хвърча из облаците!
	__АВРАМ ОПИТОМИТЕЛЯ__. Ти си младоженец, Илийко, на млади години всеки е хвърчал! Ей го и Момо, на младини и той хвърчеше, но полека-лека животът го спеши. Рано или късно, животът всекиго от нас спешава, Иш, Момо, иш, иш!
N	Гърбом от групата влиза __даскал Киро__ с мрежа против пчели на лицето и с малък мех, който изхвърля пушек. Пчелен рояк бръмчи и вие около него, __даскал Киро__ размахва меча, разгонва разсърдените пчели от себе си.
	__ПЕТЛЕТО__. Аз откакто се помня съм все спешен и съм пайванисан край духалото и наковалнята. Искри хвърчат навсякъде из виднята, а аз ни веднъж не мога като искрите да се разхвърча. Баща ми беше по-летлив човек, рядко се задържаше покрай духалото и наковалнята, все нанякъде отлиташе. Той никога не питаше къде. Стига само вятър да се появи, веднага се понася въз него. Той разбираше от ветрове. Той можеше през комина дори да излети, стига само някой вятър нощем да подсвирне в комина. Него ветровете го познаваха, а и той от своя страна ги разпознаваше, за това често излетяваше нощем през комина. Ей тъй, плесне с ръце _(удря се по бедрата.)_ и излети!
	__ДАСКАЛ КИРО__. Той беше лунатик!
	__ПЕТЛЕТО__. Да, той беше много летлив човек и лунатик. Такъв сега не можеш срещна никъде, няма ги вече такива хора като баща ми, гдето непрекъснато влетяват и излетяват през вратата, а ако вратата не достига, почват да влетяват и да излетяват през комина. Права е приказката на бай хаджи Аврам, че много се спеши човека. Е-ех, какъв лунатик беше баща ми, такъв със свещ да дириш, не мож намери! По-лунатик от него нямаше в Аврамовите махали! Никой не можеше него да го спеши, както бай хаджи Аврам е спешил враната, та се чуди сега как отново да я разхвърчи!
	__МАТЕЙ НИЩОТО__. С подплашване! Ако се хвърлим и я подплашим ще излети като костилка от капата! _(прави знак на Илийко, двамата с викове: „Иш!… Иш!…“ се нахвърлят върху капата)_ Не излетява!
	__ДАСКАЛ КИРО__. Опитомила се е, затова не излетява! _(сваля мрежата против пчели.)_ Где да можех аз пчелите така да опитомя, така че да не жилят!
	__АВРАМ ОПИТОМИТЕЛЯ__. Тя съвсем се опитоми, даскал Киро! Беше се научила да яде череши, жената ме подмами — гръмни с пушката отгоре и, не се сдържах и гръмнах. Тя падна от черешата, но не умря, а тръгна право срещу нас. Върви, накуцва и се подпира на едно крило, в крилото беше ударена, а и по причина на зашеметяването не ни съгледваше. Петелът и котката веднага се нахвърлиха върху нея, но като удари тя наляво и надясно с клюна, нападателите се изпокриха. Вързахме я в двора, жената донесе вода и хляб, детето много се зарадва, почна да й вика: Момо, Момо, и враната полека-лека свикна с нас, крилото й зарасна, тръгна да се разхожда из къщи и стана съвсем питомна! _(От тук насетне __Матей Нищото__ започва да подскача на един крак, като удря с длан ухото си. Той се върти в кръг около четиримата, без да им обръща внимание. Четиримата също започват да се въртят, следейки подскачащият човек. Неговото поведение ги озадачава.)_
	__ИЛИЙКО__. Ти, бай хаджи Авраме, с тая врана може да обикаляш из панаирите. Като най-прочут опитомител ще се показваш, сума пара ще спечелиш! Тая врана ще прави чест на всякой панаир. Всички ще говорят за бай хаджи Аврам Опитомителя! Какво му става на Матей Нищото, подивява ли, какво друго може да му стане… _(Като подскача на един крак, сякаш изтръсква вода от ухото си, Матей Нищото извива глава нагоре към небето и се вцепенява, застанал на един крак. Той отваря устата си, помъчил се е да извика, но викът е заседнал в гърлото му. Откънтява небесен звук. Един по един хората заобикалят Матей, разглеждат го отблизо, сякаш за първи път го виждат.)_
	__ПЕТЛЕТО__. Какво му стана на човека, даскале?
	__ИЛИЙКО__. _(побутва го с пръст.)_ Той се е вцепенил!
	__ДАСКАЛ КИРО__. Матее!… _(повдига брадата му.)_ Какво така се вцепени!
	__АВРАМ ОПИТОМИТЕЛЯ__. Да не го е ухапала пчела по езика! Я, Илийко, му измъкни езика да погледнеш. Ако го е ухапала пчела, той може да се задуши!
	__ИЛИЙКО__. _(измъква езика на Матей, въпреки отчаяната му съпротива.)_ Не го е ухапала пчела! _(вика силно в ухото му.)_ Проговори, бе, идиотин с идиотин, какво се блещиш като идиотин!
	__ПЕТЛЕТО__. Той сигурно е загубил слуха си и не чува _(вика силно в ухото му.)_ Бау!… Не чува!… Дайте да му пуснем кръв! _(Матей прави отчаяни жестове с ръце — не иска да му се пуска кръв.)_
	__ДАСКАЛ КИРО__. Да не е забравил да диша!… Дишай дълбоко!
	__ИЛИЙКО__. _(изважда джобно ножче, отваря го.)_ — Кръв, да му пуснем кръв! Не виждате ли, че човекът ще пукне пред очите ни, защо се туткаме!
N	Всички се нахвърлят да повалят __Матей Нищото__, той се съпротивлява отчаяно, ръкомаха и рита, най-после се отскубва от своите мъчители. Ръкава на ризата му остава в ръцете на __Илийко__. __Матей Нищото__ си издърпва ръкава.
	__МАТЕЙ НИЩОТО__. Махай се, бе, идиотин!… Я погледни нагоре в небето да видиш как ще онемеете всички и до един ще се вцепените, и ще забравите да дишате!
N	Всички поглеждат нагоре и се вцепеняват. Небесни звуци почват да се отронват, посипват се, откънтяват, обгръщат от всички страни хората. Те се скупчват бавно, на пръсти, завъртяват се на пръсти в полукръг, започват да отстъпват назад. Като се въртят и гледат нагоре, хората се сблъскват и се вкопчват енергично един в друг.
	__АВРАМ ОПИТОМИТЕЛЯ__. Второ пришествие ли е това?
	__ПЕТЛЕТО__. Англоимириканец!
	__ИЛИЙКО__. Да не хвърли бомба отгоре ни? Както англоимириканците хвърлят над София.
	__АВРАМ ОПИТОМИТЕЛЯ__. Я, слушайте… диша като човек!
	__МАТЕЙ НИЩОТО__. Пази се да не смете!
	__ДАСКАЛ КИРО__. Ама, че чапкънин!
	__МАТЕЙ НИЩОТО__. Идиотин!
	__ДАСКАЛ КИРО__. Баражен балон е. Такива балони охраняват военни обекти, преграждат пътя на самолетите. Колко е красив!
	__ИЛИЙКО__. Какъв е голям. Той е по-голям от сеновал!
	__АВРАМ ОПИТОМИТЕЛЯ__. Да се чудиш как такова голямо нещо може да хвърчи! Без крила!
	__ПЕТЛЕТО__. Те сигурно затова го връзват с въжета, за да не отхвръкне! Глей що въжета, що нещо. Ако рече целите Аврамови махали може да овърже!
	__МАТЕЙ НИЩОТО__. За какво ли идва при нас? Той не е тръгнал току-тъй, изглежда, че иде специално за него.
	__ДАСКАЛ КИРО__. За нищо специално не идва, просто се рее в пространството. Откъснал се е от фронтовете на Втората световна война и е тръгнал да скита. Обикновен скитащ балон.
	__ПЕТЛЕТО__. Той ако падне с него могат да се облекат целите Аврамови махали!
	__МАТЕЙ НИЩОТО__. Не пада!
	__ИЛИЙКО__. Завърта се!
	__АВРАМ ОПИТОМИТЕЛЯ__. Вижте, вижте! Там има пробито, той е ранен!
	__ДАСКАЛ КИРО__. Ранен е, въздухът от него изтича. Ако не падне на Аврамови махали, ще падне на отсрещния баир. Балкана не може да прехвърли, много е омаломощен.
	__МАТЕЙ НИЩОТО__. Що не хванем! Той щом иде чак от Втората световна война, значи, че не е на никого. Ние можем да го уловим и да го поделим помежду си. Както сме оголяли в тия купонни времена, все едно, че бог ни го изпраща.
	__АВРАМ ОПИТОМИТЕЛЯ__. Вие не вярвате в бога, а ето на, виждате с очите си, каква ни изпраща бог, за да облечем Аврамови махали.
	__ПЕТЛЕТО__. Ако ние успеем да хванем това, жените ни ще се изоблекат като царици, а ние ще се изоблечем като цареве. То това горе как блещи, изглежда, че е най-сребърна коприна? Но как да хванем тоя змей, даскале!?
	__ДАСКАЛ КИРО__. Копринен е! При него даже и въжетата са от коприна! С такъв балон може да се ушие риза за целия Балкан и пак ще артиса — толкова много плат има в него!
	__ИЛИЙКО__. Как никой не го е забелязвал досега, а ние първи го забелязахме. Той и Дунава е прелетял, граници е минал, над сума военни обекти е хвърчал, и никъде не са го забелязали, а ние го забелязахме!
	__АВРАМ ОПИТОМИТЕЛЯ__. Щом ние първи го забелязахме, значи, че е наш!
	__МАТЕЙ НИЩОТО__. Как вие първи, когато аз първи го забелязах! Ако не ми беше влязла бълха в ухото, хич и нямаше да го забележа, ами щеше той да замине по другите махали, и иди гони Михаля. На мене обаче нали ми влезе бълха в ухото, та като забучи проклетницата вътре и ме подлудява, почвам да подритвам на един крак, да се изтърси от ухото ми идиотката. Като забуча и почнах да подрипвам и да се въртя, изведнъж и най-внезапно видях балона над главата си, а и той изглежда ме видя, защото се вцепени. Тогава и аз се вцепених, а не че пчела ме е ужилила по езика и ти дойде да ми теглиш езика, та за малко не го изскубна, идиотин такъв! После като ви обясни каква е работата и вие се вцепенихте, но, обаче аз не дойдох да тегля езика и да ти късам ръкава на ризата! Дай ми ръкава на ризата.
	__ДАСКАЛ КИРО__. Добре, че ти е влязла бълха в ухото, Матейче! Иначе нямаше да забележим скитащия балон и щяхме да го изтървем, други махали щяха да се пременят с него!
	__ПЕТЛЕТО__. Не може ли да го свалим с камъни! Той и без туй бере душа. По-добре е да го примамим с нещо!
	__ИЛИЙКО__. Освен с твоята опитомена врана да го примамим! Хвърковато при хвърковато ходи!
	__МАТЕЙ НИЩОТО__. Той като че заспа горе! Да не би да умря!
	__ДАСКАЛ КИРО__. Не е заспал, ей го на, движи се, опипва пътя! Той търси възходящите течения, ще се мъчи ако намери възходящо течение да изпъпле по него горе на Балкана. Силите му обаче няма да стигнат чак до горе. Най-много да стигне до отсрещния: баир, а ако го замете падащ вятър, може да се сгромоляса и в дола.
	__АВРАМ ОПИТОМИТЕЛЯ__. Щом той от фронта чак иде и е стигнал до тия планини, не ще да е чак толкова глупав, че да се сгромоляса в първия дол.
	__ПЕТЛЕТО__. В дола ще е по-добре, ако падне. Там спокойно ще го насечем, ни ще ни види някой, ни ще ни чуе някой. Ако властите го открият, те могат да го реквизират. Неслучайно полицията обикаля и дебне наоколо.
	__МАТЕЙ НИЩОТО__. Дайте тогава да го завърнем към дола, по-далеко от полицията!
	__ИЛИЙКО__. Лесно е да се каже, обаче как?! Ако имахме пушка, можем да гръмнем пред него и да го завърнем.
	__ДАСКАЛ КИРО__. Не с пушка. Той е с голи ръце и ние сме с голи ръце. Въпросът е още малко само да слезе, да се доберем веднъж до въжетата му!
	__АВРАМ ОПИТОМИТЕЛЯ__. Той ако слезе още малко, ще се хванем за въжетата, ще го отведем където искаме. Съвсем като питомно животно можем да го поведем с въжетата! Като с юзда!
	__ПЕТЛЕТО__. Май че слиза!
	__МАТЕЙ НИЩОТО__. Към нас иде!
	__ДАСКАЛ КИРО__. Пада, ей го, пада… пада!
	__АВРАМ ОПИТОМИТЕЛЯ__. Право отгоре ни пада. Пази се. Момо, крий се!
	__ИЛИЙКО__. Той ни напада!
	__ПЕТЛЕТО__. Ще ни помете! Я как вие! Иш, мома жено!
	__МАТЕЙ НИЩОТО__. Той ще помете Аврамови махали!
	__ДАСКАЛ КИРО__. Пази се!
	__ИЛИЙКО__. Даскал Киро, димката, дай димката! _(измъква от ръцете му малкия мех, почва бързо да работи с него, за да направи димна завеса.)_ Дим трябва тука, димна завеса… Пази се, лягай по очи!… Ах, разбойникът му с разбойник! Ела, ела!
N	Нашите хора изчезват в димната завеса. Мелодията на балона е станала интензивна, мощна, чува се вой, трясък на строшени стъкла, през димната завеса се носят греди, стволове на дървета, изтръгнати заедно с корените, част от дървена ограда, плет, летящи ламаринени листове, един комин, заедно с щъркеловото гнездо на него, кошче, брадва, желязна вила, лопата, разни земеделски сечива, плуг майка глиган, заедно с двете колелета, цяло въже заедно с прането, камбана, откъсната от дървените подпори на параклиса. Камбаната откънтява на равни интервали.
	__ДАСКАЛ КИРО__. Всичко помете варваринът!
	__АВРАМ ОПИТОМИТЕЛЯ__. И камбаната отнесе!
	__ДАСКАЛ КИРО__. Момчета, всички ли сте тук?
	__МАТЕЙ НИЩОТО__. Тук сме, даскал Киро!
	__ИЛИЙКО__. Видяхте ли, че ни нападна! Дебнал ни е той отдавна! Неслучайно е боен балон!
	__ПЕТЛЕТО__. Видя ни, че сме с голи ръце, затова ни нападна!
	__АВРАМ ОПИТОМИТЕЛЯ__. Диво е то, предупреждавах ви, че се носи като второ пришествие. Такъв езичник не можеш никога да опитомиш! Ама че той и на самата камбана посегна и я отнесе. Бог ще ни помогне да си върнем камбаната!
	__ДАСКАЛ КИРО__. Трябва сами да си помогнем, за да ни помогне и бог. Ще го гоним, момчета!
	__МАТЕЙ НИЩОТО__. До дупка!
	__АВРАМ ОПИТОМИТЕЛЯ__. Грях само да не сторим!… Да бяхме помислили, да не излезе туй работа на сатаната! Сатаната се скита навсякъде, всякакъв образ и подобие добива!… Голямо изкушение за бедните хора е тая плаваща планина от платно и въжета! Да бяхме прочели молитва!
	__ИЛИЙКО__. Лозето не ще молитва, а мотика! Тая гонитба нас чака! Гледайте го къде се понесе разбойникът.
	__ПЕТЛЕТО__. Той може да прехвърли в другите махали.
	__МАТЕЙ НИЩОТО__. Що се мотаеме още и се туткаме тука като бълха в гащи! Или-или! Мен от тая пуста бълха и без туй не ме свърта на едно място.
	__ДАСКАЛ КИРО__. Хайде, момчета! Жребият е хвърлен, връщане назад няма! Който има мъжко сърце, да тръгва! Раз-два… _(песен)_
	__ВСИЧКИ__.
P>
	Който има мъжко сърце
	и българско име…
P$

N	Групата преследвачи се полустроява в единия край на сцената, всички гледат нагоре в небето, опитват се да тръгнат в крак и докато се наместват и изправят редицата, от другата страна виждаме да се появява нова група преследвачи. Ако теренът е нагънат, новите преследвачи могат бавно да се повдигат, докато се изправят в цял ръст и преградят пътя на даскалкировите хора. Димът постепенно ще се е разсеял, тихо звучи мелодията на балона.


>	Втора картина

M>	x-large 
	Размяна на мнения в сянката на скитащия балон. Ултиматуми. Появяването на билкаря __Бабина Душица__. Опит за помиряване. Соломоново решение. В помощ на преследвачите пристига __Аврамчето__ — млад войник, пуснат в тридневен отпуск. Балона атакува преследвачите и след като ги разпръсква продължава по пътя си. Преследвачите вземат решение да действуват с хитрост и да примамят беглеца да слезе на земята.
M$

	__ДАСКАЛ КИРО__. Залягай, момчета.
	__ИГОТО__. Залягай.
	__ДАСКАЛ КИРО__. Кои сте вие на пътя ни застанали?
	__АВРАМ СОВАЛКАТА__. Ние сме, които сме, а вие кои сте?
	__ИЛИЙКО__. Ние сме, които сме и сме от Аврамови махали!
	__ИГОТО__. Ако е въпроса и ние сме от Аврамови махали!
	__АВРАМ ОПИТОМИТЕЛЯ__. Не ви познаваме да сте от нашите махали!
	__ПЕТЪР И ПАВЕЛ__. И ние не ви познаваме да сте от нашите махали.
	__ПЕТЛЕТО__. Кой ви е ковача и подковача на вас?
	__ИГОТО__. Ние ковач нямаме, защото пасем кози, а не крави. Коза се не подковава!
	__ИЛИЙКО__. Тогава защо не си гледате козите, ами сте се струпали всички тук на това празно пладнище!?
	__АВРАМ СОВАЛКАТА__. Загащили сме тоя небесен пръч горе, ще му дерем кожата за ногавици. Из планината човек много окъсва дрехите, а ногавиците предпазват.
	__МАТЕЙ НИЩОТО__. Как са го загащили, когато ние го сгащихме още от сутринта, и аз пръв го забелязах в небето!… Да не мислите вие, че тоя балон горе е ваш?! Ние от сутринта още го гоним по петите, та съвсем се изтощихме, обаче и той се изтощи. Лесно е, след като го омаломощихме да се присламчи някой готованец, да се облажи и той!
	__ДАСКАЛ КИРО__. Хората не са готованци. Те са прости и неуки хора, затова предявяват претенции. Колкото е по-прост един човек, толкова по` предявява — какво? — претенции. Не си спомням да съм учил някого от тях. Може би едното само учих, но не съм сигурен дали успя да завърши първо отделение!
	__АВРАМ СОВАЛКАТА__. Завърши го! Сума нещо се бъхта, ама го завърши!
	__ИГОТО__. Сега е писар в общината. Той е грамотен.
	__АВРАМ ОПИТОМИТЕЛЯ__. Ако е за грамотност у нас и враните са грамотни. Моята врана всичките букви познава. За четене не може още да чете, обаче познава всички букви.
	__ИГОТО__. И нашият писар от общината и чете и пише.
	__ПЕТЪР__. Той повече пише, а по-малко чете!
	__ПАВЕЛ__. Ами щом е писар, то се знае, че трябва повече да пише, а по-малко да чете!
	__ДАСКАЛ КИРО__. Момчета! Я го вижте хубостника къде се премести! Точно над нас се премести, за да ни пази сянка.
	__ПЕТЛЕТО__. Ами той на нас ще пази сянка, щото е наш човек. Мигър ще иде той да пази сянка на ония диви петли. Как не!
	__АВРАМ ОПИТОМИТЕЛЯ__. Изглежда, че лека-полека почна да свиква с нас, да се опитомява. Едно нещо, колкото и да е диво, се навърта все около човека, гледа ако може по някакъв начин и то да се опитоми.
	__ИЛИЙКО__. Дали е то питомно или диво няма никакво значение, бай хаджи Авраме. Важното е сега да се разположим на сянка под балона и ако някой рече да посегне на него, то може да посегне само ако мине през нас.
	__ДАСКАЛ КИРО__. Ние го преследваме, ние ще го и браним!… Разполагай се живописно, момчета и запази самообладание! Къде какво срещнем или настигнем по пътя, всеки ще иска да се присламчи към нас и да участвува в подялбата. А това, че ние първи го забелязахме, че първи набрахме кураж да започнем гонитбата с най-голям риск, никой не го признава, а нагло и безочливо се изпречва пред тебе и предявява претенции, поставя ти ултиматум и прочие!
N	Групата на __даскал Киро__ се разполага „живописно“ в сянката на балона и които пушат, запушват цигари, а ако има майстор между тях, няма да е лошо да изпраща по някое колело дим нагоре към балона. Ако няма — здраве!
	__АВРАМ СОВАЛКАТА__. Ако е въпроса кой първи го забеляза и кой втори, то мислим ние, че две мнения по тоя въпрос няма. Защото ние първи го забелязахме, още докато беше точка в небето и сума време се дивихме, тая точка горе наистина ли е точка, или ще излезе някой скитащ балон, както и накрая излезе, че е наистина скитащ балон, а не точка.
	__ИГОТО__. Ние, Авраме, го забелязахме, защото стърчим най на високото в планините и имаме орлови очи. Другите махали се врат на завет долу като в миши дупки, где могат те като нас да отгледват всичко околовръст, а още повече да забележат точка в небето.
	__АВРАМ СОВАЛКАТА__. Точка те не могат да забележат, обаче забелязват кога се понесеш ти като вихър да преградиш пътя на тоя балон, гдето подплаши козите ни, та ги пръсна по четирите посоки на света, веднага казват те безочливо, че тоя балон е нечий, а именно техен, де! Аз мисля, че няма защо да стоите повече тук, макар и в най-живописна поза, ами беж му е майката. Нали знаете, че бежанова майка не плаче, плаче стоянова майка. Даваме ви пет минути, според моя джобен часовник, да се посъветвате помежду си и да се разотидете по егреците, ако не искате жените ви да станат тъжни вдовици. Правим ви първо сериозно предупреждение и да знаете, че второ сериозно предупреждение няма да има!
	__ПАВЕЛ__. То се разбира!
	__ПЕТЪР__. От само себе си се подразбира!
	__АВРАМ СОВАЛКАТА__. Цък, цък.
N	__Игото__ се изпъчва една крачка напред и се удря три пъти с юмрук по гърдите. Ударът му откънтява като удар върху тъпан.
	__ИГОТО__. Пуснете ме!
	__АВРАМ СОВАЛКАТА__. Виждате ли добре! Стига само Игото да отвържем и да го пуснем насреща ви, навсякъде ще се разхвърчи перушина!… _(Сянката на балона се премества върху групата на __Игото__.)_ Сядай и се разполагай тука по най-живописен начин, юнаци! И да извадиме тръна от петата! Нищо че сме само четирима на брой, а те са петима! Четирима сме на брой, но сме силни на бой за четиридесет.
	__ПАВЕЛ И ПЕТЪР__. И више!
	__СОВАЛКАТА__. А сега да извадим тръна от петата, юнаци.
N	__Аврам Совалката__ и __Игото__ лягат обърнати с краката един срещу друг, подпряни на лакът, сякаш ще ги фотографират, а __Петър__ и __Павел__ влизат в качето и сядат върху перваза му. Вдигат единия крак на __Совалката__ и започват да му вадят трън от петата. Четиримата са с лице към групата на __даскал Киро__.
	__АВРАМ СОВАЛКАТА__. _(песен)_
P>
	Мари Тудоро, Тудорке,
	вакла Тудорке.
P$
	__ПАВЕЛ__. _(песен)_
P>
	Макар и грозен,
	грозен и беден,
	сега да кажа ще се оженя!
P$
	__АВРАМ ОПИТОМИТЕЛЯ__. Какво искат те от враната, та се заканват, че ще хвърчи перушина!? Тази врана аз съм я водил чак на Светата рилска обител, на малък хаджилък, двамата станахме малки хаджии, съвсем по християнски живеем и опитомено. Тия изгубени станки са най-загубеното и маломерно нещо в Аврамови махали. То ер голям от ер малък не може да различи, а ето как излиза, че ни отправя сериозно предупреждение и заплашва, че ще хвърчи перушина!… Ами ти, преди да заплашваш се научи кое е ер малък, кое ер голям, е-двойно кое е, и — с кратко или ъ — примка. За какво братята Кирил и Методия я писаха тая азбука! Нали за да ни отворят очите с тая азбука, да настъпи просветление в ума на човека, да не се блъска той в мрака като сляпо куче или къртица!
	__АВРАМ СОВАЛКАТА__. Със сляпо куче може да се примами мома! Ох, внимателно с тръна!
	__ИГОТО__. Ние знаем къде има сляпо куче, изкопаваме го от дупката, затова всички моми за нас се лепят, а не за вас!
	__ИЛИЙКО__. Да, да!… Коя мома по свое усмотрение ще се ожени във вашата махала?! Ни една! Освен ако тя не е някоя кривозъба стара мома, кривогледа и куца, мустаката или с перде на окото. И това ви е много на вас, защото сте обрасли като овчи могили, ножица не знаете какво е, ножица виждате вие само кога ви натикат в затвора, та ви омлатят там с някоя овча ножица и ви се белнат главите като радъкви!
	__ПЕТЛЕТО__. В затвора никой не може да влезе без остригване! Неостриган не може! То е, за да не станат затворниците въшкави, ето по каква причина всичко се испостригва и на всекиго главата се белва като радъква.
	__МАТЕЙ НИЩОТО__. Те, и без да ги ръбиш с ножица, са радъкви! Тях бог ги наръбил още по рождение, радъкви с радъкви такива! Те обаче и радъква не знаят какво е, затова го мислят, че е чест, а то никаква чест не е, защото радъквата е проста ряпа! Ах!… Ах! _(започва да подскача на един крак и да се върти около своята група.)_ Пак забуча, бълхата му с бълха!
	__ИГОТО__. _(смее се гръмогласно и престорено.)_ Ха, ха, ха, хаааа. Може и радъкви да сме, но на никого от нас не му е влизала бълха в ухото, бълхари с бълхари. На нас най-много трън да ни влезе в петата, но за тая работа санитари имаме, равноапостолите Петър и Павел.
	__АВРАМ СОВАЛКАТА__. Те за туй подскачат като бълхи подир балона. Почакайте, бълхари, не сме си още допушили тютюна. Тютюна само да допушим, така ще ви отупаме и опощим, че за лек да дириш бълха, няма да я намериш из целия Балкан!
	__ДАСКАЛ КИРО__. Преди това ще трябва обаче да си оближете пръстите, защото бълхата е най-вкусното нещо на тоя свят. Човек, преди да улови бълха, облизва първо пръстите си!
	__ПЕТЛЕТО__. Как не!
	__ИЛИЙКО__. И песен за бълхата е съчинил човек! Уж нищо и никакво нещо, а ей на, песен съчинили хората! За нея!
	__АВРАМ ОПИТОМИТЕЛЯ__. Запей, запей я, Илийко, тая песен! Тъй хубава е тя, че като я слуша човек му се дощява да се сподобие с бълха.
	__ВСИЧКИ__. Запей я, запей я, Илийко! Нека чуе тоя изостанал народ песента за бълхата. Той, освен „Изтъкала е Донка престилка“, друга песен не знае.

N	__Илийко__ застава наперено срещу противниците и според силите си изпява песента за бълхата. Неговите хора се включват чак в края при гръмогласния смях.

	__МАТЕЙ НИЩОТО__. А вие викате — бълха! И врещите като кози насреща ни и претенции предявявате, и балона искате в ногавици да превърнете, защото с простите си умове мислите, че всичко, което хвърчи се яде и става за ногавици.
	__ДАСКАЛ КИРО__. Те и ултиматум поставят! Вместо ние да поставиме ултиматум, да поставим съответни условия и срок за изтегляне, те искат да ни турят натясно. Щом ще избираме дипломатически път, ще изпратим парламентьор да изложи нашите искания. Няма защо да водим тук тънки испирици като жени! Хайде, хаджи Авраме! Тя се видя, че без парламентьор няма да я свършим работата. Разполагай се живописно момчета и слушай парламентьора.

N	__Аврам Опитомителя__ оставя шапката с враната с думите: „Не бой се, Момо!“, оправя ризата си, зад него застава __Илийко__, превързал за пръчка домотъкана кърпа. Марширувайки двамата влизат в лагера на противниците. Противниците пет пари не дават и не се мръдват от местата си, с безразличие слушат парламентьора.

	__АВРАМ ОПИТОМИТЕЛЯ__. Ей вие, козя градобитнина! Слушайте нашето слово! Още в Библията е казано, че началото бе слово, затова и ние идваме при вас първо със слово. Ако вие сте чели Библията, която не сте чели, щяхте да се поучите от мъдрите соломонови решения и нямаше така бикоглаво да се държите! На тоя безпризорен балон ние сме майката, а вие сте му само мащеха. Тъй при Соломон веднъж се явяват на съд две жени, всяка от тях претендира, че е същинска майка на детето, а другата мащеха. Тогава Соломон заповядва да се разсече детето на две половини и да се раздели помежду жените. Мащехата извиква: „Разсечете го! Разсечете го!“, а истинската майка пада на колене и извиква: „Дайте и детето! Нека тя го вземе, само да е спасено!“ И казва тогава мъдрият Соломон: „Ето я истинската майка! А другата, която искаше да се разсече балона е мащехата!“ И заповядва той да се даде балона на истинската майка, а мащехата да се хвърли в тъмницата… Мъдро!… По същия този начин вие сте мащехата, защото искате да се сече балона за ногавици! А ние сме му майката, защото не даваме да се сече. _(Пресяга се, придръпва кърпата вързана за пръчката и обърсва с нея потта по лицето си.)_ Затова ви даваме най-кратък срок да се отместите от пътя ни и да се разотидете по егреците. Предупреждението ни е съвсем соломоново, по-соломоново не може и да бъде, даскале. _(Опитомителя и Илийко със знамето се връщат към своята група.)_
	__ПЕТЛЕТО__. Що не им каза, хаджи Авраме, че дебнат както лисицата дебне подир овена и чака да му паднат кесиите! Ей това трябваше да им кажеш! Колкото и прост да е един човек, щом му го кажеш това, той ще разбере веднага, че няма да яде Асан баница и ще си иде!
	__ИГОТО__. Ей, майкини!… Сега ще подмокрите фустите си и ще хукнете презглава към махалата си. Слушай, градобитнино, слушай внимателно, да не кажеш после, че не сме ти го казали… и да речеш — ти що не ни каза! Тъй ще ти го кажем, че през девет планини ще се чуе в десета! Ехе, хе, хеей! _(Отвръща му ехо: „Ехе-хе, хееей!“)_ Чувате ли добре? Туй е нашето ехо, каквото ние тук кажем, ехото го разнася по целия свят!
	__АВРАМ СОВАЛКАТА__. Целият свят знае, че ние не сме ни мащехи, ни майки, а че сме баш юнаци, че стърчим най-високо посред Аврамови махали и че от никакви сексуални заплахи не се плашим!
	__ИГОТО__. Карай нататък!
	__АВРАМ СОВАЛКАТА__. Гръмове и мълнии са се разположили околовръст на паша, посред тях ние сме се разположили, отгоре ни скитащ балон се е разположил. Няма защо вие да стоите отдолу и да му духате под опашката, защото тъй ще ви духнем под опашката, че ще се разфърчите като ланска шума на усоето. Относно ултиматума да отстъпим, заявяваме ви, че няма къде повече да отстъпваме, защото от тук нататък е само небе!… Още старият хан Крум казваше, че който не ще мира, ето му секира, това ние го знаем наизуст и няма защо да сновете като совалка с бяло знаме нагоре-надолу, да ни плашите с Библията и със Соломон, защото и ние поназнайваме нещо от Библията. Ако е въпроса, вие сте баш мащехата, а не майката! Ако бяхте майката, щяхте да паднете молитвено в нозете ни и да извикате: „Не сечете го, вземете го целия!“. Но не извиквате вие, а дебнете подире му както лисицата дебне подир овена! Вие даже бълха ако видите си облизвате пръстите, почвате да я възпявате! Братя, бият ме… Рипвайте се, юнаци! Братя, грабвайте качето!… Сърце повече не трае! Раз, два! Раз, два!

N	__Аврам Совалката__ почва да марширува на място, до него се нареждат в редица __Игото__ и двамата братя __Петър и Павел__ с качето. Четиримата маршируват на място и запяват войнствено:

P>
	„Боят настана,
	тупкат сърца ни,
	ето ги близко наште душмани!“.
P$

N	Като изпяват първия куплет, певците спират да пеят и застават мирно, обърнати към противниковата група.

N	__Даскал Киро__ и придружвачите му скачат, строяват и по знак, даден от __даскал Киро__ започват да маршируват на място, като пеят войнствено:

P>
	„Боят настана,
	тупкат сърца ни,
	ето ги близо наште душмани!“.
P$

N	Изпяват първия куплет и застават мирно, с лице към противника. Би трябвало да се очаква да настъпи тягостна тишина преди битката, обаче тягостна тишина не настъпва, защото отдалеко, откъм дъното на сцената се чува как някой свири с уста.

N	Свирещият с уста приближава, виждаме млад човек с полувоенна униформа. Това е __Аврамчето__, въоръжен с дървена сенарска вила — двурога. Той свири с уста мелодията на „Боят настана, тупкат сърца ни!“ като пътьом прави упражнения с вилата, които наподобяват упражнения на военен плац. По всичките тези упражнения личи, че __Аврамчето__ е тръгнал в атака. Щом се изравнява с двете групи, групата на __Аврам Совалката__ го атакува с викове: „Дръж! Атакувай!“. __Аврамчето__ отстъпва назад, без да забележи групата на __даскал Киро__ и сам попада в ръцете на даскалкировите хора. В миг те го пленяват, овързват и затъкват устата му с кърпа.

	__АВРАМ СОВАЛКАТА__. Гледай го ти византиеца!
	__ПЕТЛЕТО__. И той претендент за подялбата!… Кой си ти на пътя ни застанал?

N	__Аврамчето__ прави отчаяни движения с глава, за да обясни кой е, но не може, тъй като в устата му е напъхана кърпа. Сам той е привързан за дървената вила, почва да се върти бавно около вилата, за да го огледат поробителите му от всички страни. От дъното на сцената се задава __Бабина душица__ с чувал. Той маха с ръка и вика.

	__БАБИНА ДУШИЦА__. Чакайте!… Спрете се!… Полудяхте ли!?
	__ДАСКАЛ КИРО__. Кой си ти, кой вятър те довея тебе?
	__БАБИНА ДУШИЦА__. Аз съм, който съм и съм Бабина душица! Душа не ми остана да ви гоня! Оглушахте ли, слепци, перде ли ви пусна някой на очите, обезумяхте ли или луда трева нагазихте, та станахте безумци. По дирята на сляпо куче ли преминахте, та като слепци налитате един въз друг и пленник сте побили помежду си! Как тъй пленник!… Ами че това е българската войска! _(Реже вървите, за да освободи Аврамчето, маха кърпата от устата му.)_
	__АВРАМЧЕТО__. Ураааааа!
	__БАБИНА ДУШИЦА__. Прибери си гръмогласното ура. И ти си газил някъде през лудата трева! Назад, назад ви казвам! Дай отстъп, отмести се! Войнико, ей тука застани да караулиш! На две, на две се раздели! Пак Бабина душица ще трябва да премахва слепотата и лудостта ви и да ви възвърне глупавата памет! _(Развързва чувала, загребва с шепи от него и във всички посоки хвърля билки над главите на враждуващите. Сяда върху чувала, трие очилата си.)_ Добре, че ехото ми съобщи! Залутал се бях в Усоето билки да бера, ако не беше ехото да ми обади, можеше до кръвопролитие да стигнете. Съдбата има тука пръст, запратила е тя балона над Аврамовите махали, за да кръжи отгоре той и да виси като ябълката на раздора. До бой за него може да се стигне, но мисля аз, че даже и да се свали, да се накъса на парчета той, да се подели помежду оголялите Аврамови махали за облекло, то като се облекат махалите още по-голи ще изглеждат в това небесно облекло!
	__ДАСКАЛ КИРО__. Добра щяхме да я свършим, момчета. Вместо риза за Балкана да ушием, кървави ризи щяхме да развяваме.

N	Докато __Бабина душица__ говори, двете групи, разделени една от друга се гледат вторачено, някои са турили длани над очите си, помежду им стои __Аврамчето__ на пост, турило при нозе дървената вила. Пръв се обажда __Игото__.

	__ИГОТО__. Куме, ти ли си това?
	__АВРАМ ОПИТОМИТЕЛЯ__. Аз съм ами!… Ами това ти ли си! Не можах да те позная изначало! Гледам и си викам по едно време: „Това да не би да е Игото?“. А то виж — излезе, че е Игото!… Здрасти, Иго! _(Двамата прекрачват „демаркационната линия“ и се ръкуват.)_
	__ИГОТО__. Какво носиш в това торбе, куме?!
	__АВРАМ ОПИТОМИТЕЛЯ__. Това е Момо! Пипни го с ръка, не бой се! Момо съвсем се опитоми, никога няма да те клъвне. Аз него даже на малък хаджилък го водих, тъй и той като мене стана малък хаджия.
	__ИГОТО__. Я гледай ти! _(Двамата клякат край шапката. Игото пипа Момо с пръст.)_
	__АВРАМ СОВАЛКАТА__. Даскал Киро, извинявай за подпитването, ти ли си това?
	__ДАСКАЛ КИРО__. Аз съм! Ти кой беше?
	__АВРАМ СОВАЛКАТА__. Забравил си ме, даскал Киро. Аврам съм аз, Аврам, ама по всички махали и колиби ме знаят повече като Совалката, щото постоянно снова из тях, прекупувам и препродавам кози. Не си ли спомняш, даскал Киро, две години учих при тебе таблицата за умножение… По каква работа сте тука из наште егреци?
	__ДАСКАЛ КИРО__. Тръгнали сме да гоним Михаля! Добре, че ни се притичахте на помощ!
	__АВРАМ СОВАЛКАТА__. Нали сме хора, трябва да си помагаме! Добре дошли на нашите егреци!… Петре, Павле, какво стоите като побити при това каче! Елате да кажете добре дошъл на даскал Киро!
	__ПЕТЪР__. Добре дошъл. _(кашля)_
	__ПАВЕЛ__. Даскал Киро!
	__ПЕТЛЕТО__. Апостоли, вие ли сте? Как не ви познах из пръв път! Май почнах да изкукуригвам! Качето веднага познах, а вас не познах! Държат ли още обръчите на качето?
	__ПЕТЪР__. Държат, но хлопат.
	__ПЕТЛЕТО__. Да знаете, че всеки обръч е минал през най-яката закалка, а и хубава стомана съм турил!
	__ПАВЕЛ__. Соленген. _(Той отива при двамата братя да огледа обръчите на качето.)_
	__ИЛИЙКО__. Даскал Киро, каква стана тя? Излезе, че всички сме едно!
	__МАТЕЙ НИЩОТО__. Само туй момче не знам кое е, дето преди малко щяхме да го пребием.
	__АВРАМЧЕТО__. И аз съм от Аврамови махали. Аврамчето ми е името на мене, служа във войската, в тридневен отпуск съм, излязох да кося сено, когато забелязах тоя военен балон избягал от фронта, а и вас забелязах как го преследвате по петите. Тука без подкрепление няма да мине, казах си веднага аз, затова оставих коситбата и се явявам при вас като доброволец.
	__ДАСКАЛ КИРО__. Браво, Аврамче!
	__АВРАМЧЕТО__. Ще се старая, даскал Киро!
	__БАБИНА ДУШИЦА__. Тук никой не трябва да участвува насила. Не се знае какво може да произлезе от цялата гонитба, затова трябва само доброволци да се приемат!
	__ДАСКАЛ КИРО__. Който иска по-нататък доброволно да участвува в гонитбата, нека да излезе една крачка напред!

N	Всеки от героите прави крачка напред, но тъй като са се разположили разбъркано, създават още по-голяма бъркотия. Един прави крачка напред към публиката, друг прави крачка назад към дъното на сцената, един прави крачка напред към лявата страна на сцената, четвърти — към дясната страна. Така преследвачите се разминават в различни посоки.

	__БАБИНА ДУШИЦА__. Личи, че всички сте газили някъде луда трева!
	__АВРАМ ОПИТОМИТЕЛЯ__. Не сме я забелязали!
	__ПЕТЛЕТО__. Как ще я забележим, когато през цялото време гледахме все нагоре в небето. Смок да прегазиш и него няма да забележиш!
	__МАТЕЙ НИЩОТО__. _(почва да подскача, извил глава нагоре към небето.)_ Ей, ей, я вижте! Балона. Балона!
	__ИГОТО__. _(вика)_ Брааа!
	__ДАСКАЛ КИРО__. Тихо!
	__АВРАМ ОПИТОМИТЕЛЯ__. Само да не го подплашим! __ПЕТЛЕТО__. Да го дебнем на пръсти!
	__ИЛИЙКО__. Той сякаш търси място, за да кацне!
	__ДАСКАЛ КИРО__. Смъртоносна е раната му. Това сигурно е краят! Никой да не прибързва и да не се вдига никакъв шум! Хайде, момчета, да го обградим с дебнене и безшумно! Разпръсквай се! И се снишавай във верига!

N	В центъра са __даскал Киро__ и __Бабина душица__, който вдига чувала с билките на гръб. Останалите почват да се разпръскват във верига, стъпват на пръсти и тръгват към дъното на сцената. Последни са двамата братя с качето. Те също стъпват на пръсти. Изведнъж __Илийко__ извиква.

	__ИЛИЙКО__. Вардииии!
	__АВРАМЧЕТО__. Какво има?
	__ИГОТО__. Заяк, заяк! Дръж!
	__АВРАМ СОВАЛКАТА__. Варди откъм дола!
	__МАТЕЙ НИЩОТО__. Хвани билото!
	__АВРАМЧЕТО__. Фланга дръж, фланга!
	__ИГОТО__. Бре, ще отече тая жена!
	__АВРАМ СОВАЛКАТА__. Няма да отече!
	__ИЛИЙКО__. Обърка конците!
	__МАТЕЙ НИЩОТО__. Връща се!
	__АВРАМЧЕТО__. Обграждай го!
	__ИГОТО__. Дръж, Илийко! Претечи го!

N	Докато си викат един на друг, преследващите заека тичат зигзагообразно, или си пресичат пътищата. Не издържа и се включва в гонитбата и __Петлето__.

	__ПЕТЛЕТО__. Ида, идааа!… Где се изпогуби заяка?
	__ДАСКАЛ КИРО__. Назад, назад! Къде пропаднахте, момчетааа!

N	Гонещите заека по едно време изчезват от сцената, пак се появяват. Те носят жив заек, __Илийко__ го държи високо над главата си, уловен за ушите. Петлето кукурига, пляска се по бедрата и отива към групата.

	__ПЕТЛЕТО__. Хванахме го! _(обръща се към даскал Киро и останалите.)_ Хванахме го! Бравос на нас… Как не!
	__БАБИНА ДУШИЦА__. Недейте мъчи животинката, пуснете я!
	__СОВАЛКАТА__. Ще я пуснем, но нека първо извадя тръна от петата си. Аз где какво стъпя, все набивам някой трън в петата си! Братя апостоли, Петре и Павле, помогнете! _(сяда, братята Петър и Павел обгоряват игла с кибритена клечка, Петър слага очила, Павел сяда върху човека и много дълго и бавно, с охкане и прочие изваждат тръна.)_
	__ПЕТЪР__. Черен трън!
	__ПАВЕЛ__. Лют, но се извади майсторски!

N	__АВРАМ СОВАЛКАТА__ подскача на един крак, опитва как е петата му. __Матей Нищото__ го оглежда сякаш го вижда за прът път и също подскача на един крак и се завърта.

	__МАТЕЙ НИЩОТО__. Твоята е съвсем лесна! Като ти се забие някой трън в петата, имаш си санитария, залягат хората и ти изваждат тръна. А при мен ни санитария, ни нищо, няма кой да ти се притече на помощ да ти извади бълхата! Ето и заяка ще тича на свобода, а бълхата как да я пуснем на свобода!
	__ПЕТЛЕТО__. За какво хващахме тогава заяка, като го пускаме!
	__ИГОТО__. За да види заяка, че можем жив да го хванем! Всичко, към което се устремим ние, живо пада в ръцете ни!
	__МАТЕЙ НИЩОТО__. Да не му се пукне сърцето от страх!
	__АВРАМЧЕТО__. Хайде да го пуснем!
	__ИЛИЙКО__. _(пуска заека)_ Беж, беж!
	__АВРАМ СОВАЛКАТА__. Ние щом жив заяк хванахме с голи ръце, балонът пък съвсем ще хванем!
	__ИГОТО__. Ей, юнаци! Хайде да го хващаме!
	__АВРАМ ОПИТОМИТЕЛЯ__. Нали щяхме с дебнене!
	__ДАСКАЛ КИРО__. С дебнене! Ще го обградим от всички страни!
	__БАБИНА ДУШИЦА__. Чакайте аз да изляза напред, да не би да нагазите в луда трева, та да обезумеете отново. (_Тръгва зигзагообразно, подире му също така зигзагообразно се нареждат останалите. Последни са двамата братя с качето.)_ Внимавай тук, това е изтравниче!… Бял равнец… мащерка… подбел за бездетни жени… козя брада — ако някой изпитва жажда, може да си разкваси устата с нея!… Стъпвай леко, Бабина душица е това — крехка билка, недей я мачка! Заобикаляй внимателно тоя кръг, туй е самодивско игрище! С луди треви.
	__ДАСКАЛ КИРО__. Бабина душице, ние така можем да обикаляме до свечеряване и да не излезем никога от тия ливади!
	__БАБИНА ДУШИЦА__. Ще излезем! Още малко и ще излезем на чисто! Видите ли онуй дръвце? До онуй дръвце е гибелникът на вампира. Щом го задминем, можем спокойно да се разпръснем, по-натам лоши треви няма.
	__ПЕТЛЕТО__. Кой е този вампир?
	__БАБИНА ДУШИЦА__. Не знам кой е. Тук му е гибелта. Кога вампир убоде петата си на трън, той веднага погива.
	__АВРАМ ОПИТОМИТЕЛЯ__. Това изглежда, че е Кумата. Той беше вампир.
	__МАТЕЙ НИЩОТО__ _(започва да подскача на един крак и се върти. Извиква: Балона, балона! Гледайте балона!)_.

N	Всички вдигат очи нагоре и загледани в балона се пръсват на пръсти в различни страни, без да държат сметка каква трева или билка ще настъпят. Единствен __Бабина душица__ излиза на зигзаг от сцената. Сцената остава празна.

N	Звучи мелодията на балона, в дъното на сцената се показва бяло парче плат, високо два човешки боя.


>	Трета картина

M>	x-large 
	Гневна реч, произнесена от __Майка Аврамовица__, с много тържествен тон и тържествена поза. Пълна и точна характеристика на преследвачите на балона. Платното, белено от моми и невести, тръгва към __Аврамовица__, като я обгражда от три страни. Дебненето продължава. Небесна невеста и небесен чеиз. Паника. __Аврамовица__ обвинява момите и невестите, като ги нарича изкусителки. Ритуално белене на платно, придружено с песен от момите и невестите.
M$

N	Подир появата на първото платно, се появява второ платно, подир него следващо, после дълго платно, зад което ще видим част от преследвачите да се прикриват групово и да дебнат. Колкото и да се прикриват нашите герои и да дебнат, те не могат да убегнат от бдителното око на __Аврамовица__. Тържествена и могъща __Аврамовица__ от време — навреме се навежда, грабва камък и го изпраща към някого от дебнещите мъже.

	__АВРАМОВИЦА__. Илийко, ти ли си бре, младоженецо, господ да те убие! Не ти ли стига на тебе младата ти невеста, ами си се домъкнал тука на реката да дебнеш чужди невести, мътните да те вземат. Ах ти, кучи сине, ишпионин със ишпионин! На ти, проклетнико! _(Замерва го с камък)_ Боже, кого виждам, човек да не повярва на очите си! Хаджи Авраме, ти ли се слагаш там с момчетията? Дърти аврамища, а и те се повлякли с момчетията да дебнат момите и невестите на реката, та ни платното си могат да избелят, ни могат да се изкъпят. _(Враната се обажда: Га-Га!)_ И врана повел със себе си! Уж набожен човек си, църковен настоятел, на малък хаджилък ходи при Иван Рилски, на това ли те научи тебе Иван Рилски, аврамище дърто, маскара с маскара, господ да те убие!

N	Прикриващите се зад платната се разместват, на преден план излиза __Петлето__. Той целият се е увил като пашкул в парче плат, с тайната надежда, че като преминат ще отнесе платното заедно със себе си. По решение на режисьора той може да играе по-нататък с бялото парче плат, или пък може да се опакова като какавида с него. По-нататък ние ще имаме ранявания на преследвачите, тъй че бялото парче платно, взето пътьом от __Петлето__, може да бъде нацепено на ивици и тия ивици да послужат като бинтове за превръзка на ранените.

	__АВРАМОВИЦА__. Аааа, и Петлето е тука! Няма защо да се усукваш и да се разсукваш като вретено, див петел проклети! Гола жена ли искаш да видиш как се къпе?… Голо му се дощяло, катранникът му с катранник! На ти голо! _(удря се по задницата)_ Не си гледате вашите мъжки работи, ами сте се емнали всички нас да гледате, очите ви да изпръснат. Даже и попова лъжичка повели със себе си! Чие беше ти, дете Голомеше, та те не разпознавам? Някое аврамче сигурно е! Барабар Петко с мъжете, и то тръгнало да ни дебне! Господ да го помилва, ще стане от него обесник! Ами ти бе, какво се въртиш като че имаш бълха в ухото си?! Я го виж ти как се върти и подскача разбойникът, че даже лицето му не мога да видя! Изглежда, че е Матейчето! Аврамката казваше, че бълха му влязла в ухото. Ти ли си бе, Матейниче? Да ти бе пъхнал дяволът таралеж в гащите, вместо бълха да ти пуща в ухото! Ами че ти с тая бълха къде си се повлякъл да дебнеш невестите и момите как се къпят в реката, нали веднага ще те забележим ние, щом подрипнеш и почнеш да се въртиш като пияна циганка. Ай да му се не види гащникът му с гащник, дано ти самодива разпаше гащите, да пукне бълхата в ухото ти. Сили небесни, защо тъй ни наказахте, та ни запратихте посред тия диви аврамища, как като орлици да се орлиме с тях, като сме крехки аврамки!… Не те оставят да се изплакнеш в реката, отвсякъде дебнат обесниците, та не с камъни, ами с пушка трябва да варди човек! Нааа, поганци с поганци, убил ви господ! Ей, Совалко, ти ли си? Ела, ела, мошенико безподобни, дето ми препродаде тая коза лани, та три пъти досега я водя на пръч да се пърчи! Три пъти се пърчи, а ни веднъж не се окози, гювендията му с гювендия и всички овошки обръсти!… И не остана пръч да не я е пърчил. Ами вие бе, равноапостоли, какво мъркате и се облизвате като мачки. Къде сте се повлякли с туй каче? Ама че глупав народ, дебне и се прикрива, а качето му от сто километра се вижда. По качето ви познавам кои сте, Петър и Павел сте, напразно носите имената на апостолите, вас не на лъвове, ами на кучета да ви хвърлят, кучетата дори няма да ви помиришат! На ви и на вас, проклетници!… Боже, край нямат, от всички страни извират!… Игото ли съзират очите ми? Игото е. Игото, тръгнало и то — дърто вампирище — да ни дебне, ама нали е човек прост и възглупав, не се сеща, че капата го издава. То капа като капа ли е туй неговото, цяла купа сено турил върху главата си!

N	Капата, която стърчи над платното се поклаща, изчезва. В групата на дебнещите се разнася продължително: „Шшшшшшшшт!“

	__АВРАМОВИЦА__. Гледай ги ти разбойниците, шъткат! Имат сурат да ми шъткат! Елате, елате, ще ви даде на вас Аврамица едно шъткане, та ще помните докато сте живи! Бабина душице, ти какво правиш тука, къде си тръгнал да дебнеш, вместо да пасеш твоите билки, ти пък за какво имаш да дебнеш невестите и момите, когато всички знаят, че носиш душа на заяк? Аз тебе ако те духна ще паднеш, дъртако. Гледай го ти, дъртака му с дъртак, кой го знае откога е хвърлил такъмите на тавана, а тръгнал и той да дебне! Ху! _(Тя духа срещу Бабина душица, той се заклаща, обаче не пада.)_ Не пада! _(Обръща се към момите и невестите, вика силно.)_ Крийте си срамотиите, ма! Не видите ли, че отвсякъде надничат мъже и ви дебнат!… Натопявайте се до гушите във водата, господ да ви убие, гювендии с гювендии! Какво стърчите и пискате, съблазнителки недни! Или само това чакате вие, да ви издебне някой мъж, та щом го видите се разписквате, а да си скриете голотиите не се сещате и даже не се изчервява! Мигър има сега мома или невеста, гдето се изчервява! Какви моми и невести бяхме ние едно време, гледахме най-покорно все надолу в земята, ако ни срещне мъж и ни каже той: „Добра среща!“, най-покорно ще отвърнеме: „Дал бог добро!“, без нито една от нас да повдигне очи и всяка от нас се изчервява като божур чак до ушите. Оглушахте ли, че не ме чувате, Еви библейски, дето само чакате някой глупав Адам да се зададе, че да го въведете в изкушение. Натопявайте се във водата… Ангели небесни, и даскал Киро виждам посред тия Аврами! Даскал Киро, да вярвам ли на очите си?
	__ДАСКАЛ КИРО__ _(той единствен не се прикрива)_. Шшшт, тихо Аврамице!
	__ВСИЧКИ__. Шшшшт, тихо!
	__ДАСКАЛ КИРО__. Ние не сме тръгнали да дебнем моми и невести как се къпят в реката, Аврамовице. Прикриваме се с платното ви и дебнем небесна мома! Небесен чеиз ще вземаме! _(Всички показват с показалци нагоре. Аврамовица поглежда нагоре.)_
	__АВРАМОВИЦА__. Господи, това какво е!… Това нас през цялото време ни е дебнало и е гледало отгоре как се къпем досущ голи! Погледнете нагоре, мари, да видите какво ни е нас ишпионирало, докато се къпахме голи в реката!
	__ДАСКАЛ КИРО__. Тихо!
	__АВРАМ СОВАЛКАТА__. Шт!
	__ИЛИЙКО__. Много тежко диша.
	__ИГОТО__. Пъшка.
	__АВРАМ ОПИТОМИТЕЛЯ__. Лошо е ударен. Вижте каква рана зее на хълбока му.
	__ПЕТЛЕТО__. От там му изпада душата.
	__БАБИНА ДУШИЦА__. Мигър балон може да има душа, за да пъшка.
	__ПЕТЛЕТО__. Досущ като човек пъшка.
	__ИГОТО__. Слиза, братя, слиза, започна да слиза!
	__ДАСКАЛ КИРО__. С дебнене и на пръсти.

N	Чуват се женски писъци, възклицателни, плясък на вода, смях и прочие. Преследвачите един по един захвърлят платната, зад които се прикриваха, само __Петлето__ по-яко усуква и превързва платното около себе си.

	__ИГОТО__. Слиза, слиза! Братя, той започна да слиза!

N	Всички се изнизват на пръсти от сцената, като разбутват по пътя си __Аврамовица__, тъй като заедно с мъжете и тя гледа нагоре и не успява да се отмести от пътя на преследвачите.

	__АВРАМОВИЦА__. Мъжка му работа! Загубена работа! Дойдоха, прегазиха платното и заминаха, без да ни погледнат! За кого тогава се трепем и орлим като орлици в тия пусти Аврамови махали!… Гонете дивото, чапкъни, гонете, го, пак ще се върнете при нас на питомното. Вижте ги мари, вижте ги наште аврамища, какви са грозотии тия проклетници, ама са и хубави, господ да ги убие.

N	Вместо да й отговорят, момите и невестите запяват тихо: „Биляна платно белеше“. Песента се засилва, на сцената от всички страни излизат моми и невести с бухалки в ръка. Те пеят и започват да оправят захвърленото от мъжете бяло платно. Някои бухат с бухалките, други опъват или сгъват платната, опъват ги с бавни движения, изтръскват или простират платната. С тази песен и с бавните движения на жените ще се стремим да покажем ритуала при белене на платно. В тази игра ние ще търсим чистотата, полета и поетиката в избелването на платното. В работата на жените се включва и Аврамовица, светлината постепенно чезне, стихва и песента. В здрача остават да играят и да плуват из въздуха само белите платна.

N	Нека не забравяме, че в тая игра трябва да се долавят и оттенъците на свободно летене и приобщаване към балона.


>	Четвърта картина

M>	x-large 
	Пленяването на скитащия балон. Летенето. Преследвачите се ущипват, за да се убедят взаимно, че не сънуват. Обстрелване от една противовъздушна батарея. __Бабина Душица__ изгубва очилата си. Среща с хвърчилото. Балканските народи се струпват да наблюдават летящите хора над Балканите. Среща с ангелите, които пренасят под мишница душата на умрял човек. Пленниците на скитащия балон настигат ято птици и образуват единно ято.
M$

N	По цялата сцена в дълбочина и ширина са изпокъсаните въжета на скитащия балон. Огромна мрежа се поклаща в дъното — това е главната мрежа, с която се придържат баражните балони във време на война. Въжетата са усукани и оплетени, някои образуват люлки, други са като клупове, огромни възли се виждат навсякъде, причудливи извивки и форми. На пръв поглед това прилича на огромен гоблен от въжета. Високо горе, над въжетата се вижда част от хълбока на скитащия балон. Това е сребристосинкаво платно, което трепти като живо. Четири дебели откоса сено лежат до дъното на сцената. В тези откоси се крият преследвачите, един по един ще показват главите си от сеното.

	__АВРАМ СОВАЛКАТА__. Как да я направим сега, даскале?
	__ДАСКАЛ КИРО__. Ще го хващаме!
	__АВРАМЧЕТО__. Пленяваме го и го сдаваме. Щом е военна вещ ще трябва да се плени и да се сдаде.
	__ДАСКАЛ КИРО__. Не ще го предадем! _(Той постепенно става рязък, остър, патетичен.)_ Той помощ търси тука, той целият е в рани, едва бере душа! За предателство кой пръв ръка ще вдигне! Ти ли… ти ли… ти ли…
	__АВРАМЧЕТО__. Виноват! _(козирува)_
	__АВРАМ ОПИТОМИТЕЛЯ__. Такъв пленник ние досега не сме хващали, а и в Аврамови махали не са виждали! Да го примамим с враната!
	__ПЕТЪР__. За да е пленник, то трябва да го хванем и завържем. Това що не е в качето, все едно, че не е доено!
	__ПАВЕЛ__. Къде да го завържем, като наоколо е голо?
	__ДАСКАЛ КИРО__. За себе си ще го завържем!
	__АВРАМ СОВАЛКАТА__. А ако дръпне нанагоре!
	__ПАВЕЛ__. Да хвърчиме с него!
	__ИЛИЙКО__. Ще хвърчим.
	__ПЕТЛЕТО__. Шегуваш се! Да е баща ми, ще полети с него, защото по природа бе летпив, а аз съм спешен човек, пайванисан за духалото и наковалнята.

N	__Илийко__, __Аврамчето__ и __Матей Нищото__, като най-нетърпеливи започват да се катерят по въжетата на балона, увисват над земята. Привързват се кой през кръста, кой под мишниците, люлеят се. Един по един и останалите почват да опъват въжетата, привързват се, или теглят към земята. Само __Петър__ и __Павел__ стоят безучастни с качето.

	__ДАСКАЛ КИРО__. Какво се туткате с това каче!… Ей, вие, равноапостоли, връзвайте се, до второто пришествие ли ще подтичвате с това каче!… Хаджи Авраме, от какво внезапно се изплаши, заради враната ли? Увисвай заедно с опитомената си врана, може би ще и се случи и тя да полети! Хайде, дръж!… Хайде, момчета, опъни мускули, натисни! Още малко да натиснем надолу! Теглиии!… Раз-дваааа! Раз-дваааа!

N	Групата разклаща балона, зазвучава неговата тиха мелодия, тъжна и бавна, тя е ритмувана с движението на преследвачите.

	__АВРАМ ОПИТОМИТЕЛЯ__. Не бой се, Момо!
	__БАБИНА ДУШИЦА__. По-голям е от кита и на Йона! Той всички може да ни побере в себе си!
	__АВРАМ СОВАЛКАТА__. Хващаме го вече!… Ох, пак налепях на трън!
	__ДАСКАЛ КИРО__. Тегли, остави петата с тръна!… Още малко, ей го на! Поляга вече! Айоо-руп!… Оуп!… Айоо-руп!… Оуп!
	__ВСИЧКИ__. Ураааааа!

N	Всички извикват тържествено и победно: Урааа! Викат дълго, стоят околовръст край скитащия балон, опънали въжетата му в различни посоки. Някои почват да си хвърлят шапките, без да спират да викат ура.


>	Антракт

M>	x-large 
	Същата сцена, същата картина. Преследвачите продължават да викат: „Ура!“. Балонът внезапно се повдига нагоре, синьо-сребристото платно изплющява и изчезва, на сцената остават само да висят разлюлени въжета. Привързаните към тях хора са увиснали във въздуха, между небето и земята. Промяна в светлината към сребристо и синьо. Всички са изпаднали в пълно слисване и вцепенение.
M$

N	От тук нататък ще търсим разширяване на пространството и безкрайна дълбочина на сцената, по принципа на панорамите. Земни изгледи не са необходими, необходимо е само насищане със светлина, сияние и музика. Ако всички са застинали в живописни пози върху въжетата, само Петър и Павел се скриват в качето. Звучи по-интензивно космическата мелодия на балона.

	__ВСИЧКИ__. Ура, ура!
	__ПЕТЪР И ПАВЕЛ__. Помощ, помощ!!! _(Показват се и се скриват в качето.)_
	__АВРАМ СОВАЛКАТА__. Помощ!
	__МАТЕЙ НИЩОТО__. Помощ!
	__ДАСКАЛ КИРО__. Защо крещите!? Защо дерете гърлата си?… Тук никой няма да ви чуе! Тук само вятърът се чува и гласовете ни! _(Опитомената врана се обажда: „Га! Га! Га!“)_
	__АВРАМ ОПИТОМИТЕЛЯ__. И Момо чува!… Издигнаха го Момо нависоко и се оживи!
	__БАБИНА ДУШИЦА__. Ето ви най-после пленник, деца! Всички викахте, че Аврамови махали не са виждали такъв пленник, ето ви го и пленника най-после!
	__ИГОТО__. Братя, каква стана тя нашата, братя! Вместо ние да хванеме пленник, сами станахме пленници!
	__ПЕТЛЕТО__. И пленници, и хвърковати станахме, и риби и влечугове… и на маймуни можеме да станем!… Как не!
	__АВРАМЧЕТО__. Военнопленници сме!
	__ИГОТО__. Ба ма’а му!
	__ИЛИЙКО__. Нищо! Най-после и аз да пипна небето, с пръст! _(пипа небето)_ Стига съм летял наум из облаците!
	__МАТЕЙ НИЩОТО__. Оооооо! _(Въздъхва с облекчение)_ Млъкна най-после и се свря като в миша дупка в ухото ми. _(вика силно)_ Ееееей, бълха! Где пропадна, гювендио, та никаква не те чувам! Ха, ха! По небето чак ме караш да се катеря, да викам помощ! И тъ нъ, за да млъкнеш най-после, идиотин с идиотин!
	__ДАСКАЛ КИРО__. Да предприемем най-после и ние нещо! Нагоре ли… надолу ли!?
	__ПЕТЪР И ПАВЕЛ__. Надолу! Надолу!
	__ИЛИЙКО__. Нагоре! Нагоре!
	__ДАСКАЛ КИРО__. Важното е сега спокойствие да запазим! Прищевка станахме на възходящите течения, поде ни вятърът с внезапен порив и ни повдигна заедно с облака над Аврамови махали. Добре, че го завързахме за себе си, сега той може да избяга, само ако ние избягаме с него!
	__АВРАМ СОВАЛКАТА__. Да го пробием!
	__ИГОТО__. Да го изкормим, като риба!
	__АВРАМЧЕТО__. С ножа!

N	Аврамчето почва да се катери по въжетата към балона, захапал в устата си нож.

	__ДАСКАЛ КИРО__. Илийко, спри го! Къде, войниче!? Не виждаш ли, че ако посегнеш с ножа на балона, все едно, че на себе си и на нас посягаш. Мигър не разбираш, че при първата пробойна още, балонът ще се сгромоляса върху земята заедно с нас? Като мухи ще смачка всички ни!… Вържете го!

N	Илийко и притеклият се на помощ Матей Нищото връзват Аврамчето. Аврамчето увисва надолу с глава. Илийко захвърля ножа върху земята.

	__БАБИНА ДУШИЦА__. Който вади нож, от нож умира! Скитащият балон се раздвижва, интензивно зазвучава музика, увисналите или разположени по въжетата преследвачи се залюляват, залюляват се и двамата братя в качето. Уловен яко за въжетата, разкрачен и разперил ръце, Игото изкрещява.
	__ИГОТО__. Братя!… Той тръгна!
	__ДАСКАЛ КИРО__. Дръж се яко със зъби и нокти!… Полетяваме!
	__ПЕТЛЕТО__. Помощ! Помощ!

N	Петлето полетява към земята с викове: „Помощ! Помощ!“ Всички се навеждат надолу към земята, вижда се как Петлето пада, как притичва на едри скокове, докато останалите се мъчат да го изтеглят нагоре с въжето и с викове: „Петлето, Петлето падна!“ Те издърпват накрая ръкомахащия човек, който рита във въздуха и го настаняват помежду въжетата. __Петлето__ се прекръства и плюе в пазвата.
	__ПЕТЛЕТО__. За малко да отхвърча към земята! Ужас!
	__АВРАМЧЕТО__. Отвържете ме бе, хора! Не видите ли, че полетяваме! Защо ме карате да хвърча надолу с главата!

N	Илийко и Матейко го отвързват.

	__БАБИНА ДУШИЦА__. Мигър полетяваме?
	__АВРАМ ОПИТОМИТЕЛЯ__. Полетяхме, полетяхме!… Ей, Момо, я виж как полетяхме! Хайде, Момо, хайде и ти, светиня му, размахай си крилете, дано покрай нас и ти започнеш да хвърчиш!
	__ДАСКАЛ КИРО__. Ето, че най-после и ние спешените хвърчим! Добре се сетихме да вържем скитника за себе си! Докато той кръжи над махалите и Балкана, то и ние заедно с него ще кръжим!… Я погледнете какви висини, какво ширине се простира пред погледа и как величествено е всичко! Олеле мале, чудна природа! _(песен!)_
	__ИЛИЙКО__. Досущ като орли се реем, даскал Киро!… Иго, какво ти стана?
	__ИГОТО__. Плача!… В умиление изпаднах!
	__АВРАМ СОВАЛКАТА__. Аз съм като муха в паяжина!
	__ПЕТЛЕТО__. Аз като чувал с картофи се нося и ми се вие свят! Ето ви идея сега! Кой знае къде ще да се развяваме с таз идея?
	__БАБИНА ДУШИЦА__. Като пилета в кълчища се оплетохме!
	__АВРАМЧЕТО__. Не знам защо, но ме напира нещо отвътре да извикам!… Иска ми се „Ура“ да извикам!
	__АВРАМ ОПИТОМИТЕЛЯ__. В каквото и положение да изпадне, войската знае само своето „ура“ да вика!… Викай!
	__ИЛЙЙКО__. Ако летиме все в една посока, можем и до друга държава да достигнем. Аз никога досега не съм ходил из чуждите държави!
	__АВРАМЧЕТО__. Сега е война и всички граници са строго охранявани. И всички стратегически обекти са строго охранявани. Полицията навсякъде е турила блокада!
	__МАТЕЙ НИЩОТО__. Човек тогава трябва да е птичка, за да може всичко това да прелети!
	__АВРАМ СОВАЛКАТА__. Нали сме птичка!
	__ПЕТЛЕТО__. Птичка сме, как не!
	__ПЕТЪР__. Аз не съм птичка!
	__ПАВЕЛ__. Ние не сме птичка!
	__ПЕТЪР__. Ами то, ако погледнеш ние като муха без глава хвърчим! Накъде хвърчим?
	__ПАВЕЛ__. И аз мисля, на никъде не хвърчим!
	__АВРАМ ОПИТОМИТЕЛЯ__. Дано бог ни запази от чужди държави, даскале! Какво биха казали по чуждите държави: Нямате ли си вие държава да хвърчите из нея, ами сте се юрнали, ще кажат, да хвърчите по нашите държави!
	__ДАСКАЛ КИРО__. Не бойте се, балонът няма толкова сили! Не виждате ли, че той се задъхва. Него просто въздушно течение го вдигна и го поддържа сега, за да може да направи един кръг над Аврамови махали, а заедно с него и ние да направим един кръг над Аврамови махали!

N	Двамата братя Петър и Павел, които са показали само главите си от качето надникват надолу и се скриват мигновено в качето.

	__МАТЕЙ НИЩОТО__. Бълхата, и тя проклетницата заедно с мене кръжи!
	__ИЛИЙКО__. Вижте, вижте, хвърчило! _(Той се пресяга, улавя тънко въженце, издърпва към себе си хвърчилото, то ще го съпровожда до края.)_
	__АВРАМЧЕТО__. И с хвърчило се сподобихме!
	__МАТЕЙ НИЩОТО__. Ами ние май като хвърчило хвърчим!
	__БАБИНА ДУШИЦА__. Ако ни забележат отнякъде, какво ли ще си помислят.
	__АВРАМ ОПИТОМИТЕЛЯ__. Сигурно ще кажат — гледайте ги тия как хвърчат горе като хвърчило. Младите добре, ами ние, дъртите, къде сме се понесли.
	__АВРАМ СОВАЛКАТА__ _(вика)_. — Свате, ей, свате! _(Прави фуния с ръце пред устата си, навежда се, почти увисва надолу и вика.)_ Еееей, сватеееее!… Свате бе… чуваш ли ме, ей, сватееее… Ай да му се не види и свата! Свате бе, ей, сватеее!
	__ДАСКАЛ КИРО__. Какво има, Авраме!
	__АВРАМ СОВАЛКАТА__. Викам на моя сват, ей го къде клечи долу! Тоя мой сват изглежда, че съвсем е оглушал!… Я, момчета, ми помогнете във викането, дано ме чуе тоя мой сват и погледне нагоре да види как хвърча аз гордо над гордия Балкан!
N	Всички турят ръце на устата си, за да направят фунии и наведени надолу викат хорово: „Сватеее… ей, сватееее!“ Те се завъртат бавно, като продължават да гледат надолу. Бавно се отдалечават от света на Аврам Совалката.

	__ИГОТО__. Не ни чу! Той не беше ли малко възглух, Авраме!
	__АВРАМ СОВАЛКАТА__. Ами, възглух!… Никак не е възглух той, ами не ще да вдигне глава и да види как се ние носим над махалите със скитащия балон по най-горд начин. Той моя сват, никога няма да погледне нагоре в небето, за да те забележи, защото е забил своя пусти нос в една тиква и я клъцка със сатъра. Той, моя сват, гледа где какво намери тиква да я насмете и сяда да я клъцка със сатъра, защото прасе угоява. Той все сатъра гледа, тиквата и прасето, затова от тиквата и прасето по-далеко не вижда! Ама че изгубена Станка!… На тая мой сват и с пищов да му гръмнеш в ухото, няма той да те чуе, защото е забил нос в пустата тиква, не вижда по-далече от носа си, тиквата и прасето и никак не се интересува, хвърчиш ли ти горе в облаците или не хвърчиш!
	__АВРАМ ОПИТОМИТЕЛЯ__. Мигър никой няма нас да ни забележи, че хвърчим!… Ами ние с най-пълен риск се хванахме да хвърчим, а ето ще излезе, че никой няма да ни забележи! Мигър е възможно да не ни забележат! Тогава за какво да хвърчим, ако не ни забелязват!
	__ПЕТЛЕТО__. Как не! Колко пъти се е случвало да мине нещо покрай тебе и ти да не го забележиш!
	__МАТЕЙ НИЩОТО__. Ще го забележиш, чак когато се напъха в ухото ти и почне да бучи в него!
	__ДАСКАЛ КИРО__. Дали ще ни забележат от земята или не е все едно! Важното е, че веднъж в живота си и ние се издигаме, лекота на тялото усещаме и на душата съпротивяваме се на земното притегляне, пъпната ни връв със земята може да се скъса и ще се понесем по подобие на Икар из ширинето. Погледнете там, орли кръжат, околовръст край нас са все орлови кръстопътища! _(Той става патетичен и разтваря ръце или жестикулира, сякаш иска да повдигне духа на групата, да я съсредоточи в една цел, за да я накара свободно да полети заедно с него в небето!)_ Небесният гигант сребрее, трепти и вижте как леко диша! Не е той вече нараненият самотник, защото ние му вдъхваме кураж, надежда, на него никой няма да посегне! Ако започне да пада уморен, задъхан от летенето и изтощен, то тогава, братя, ние сами ще размахваме закърнелите крила, от нашите сили сила ще дадем и ще падне скитникът едва тогава, когато в пълно изтощение и ние паднем!
N	Част от групата започва да имитира летене. Като се преместват по въжетата __Илийко__, __Матей Нищото__ и __Аврамчето__ се групират около пламенния даскал Киро, започват да подражават летене на птица, размахвайки бавно с по една ръка. __Игото__ сваля шапката си и я размахва.
	__АВРАМЧЕТО__. Ей, хора, простете ми, че пръв посегнах с ножа, исках пръв аз да атакувам. Сега едва разбирам, че раненият не трябва да се атакува, той трябва да се подкрепи. Кога ударения подкрепиш и се опре на твойто рамо, дваж по-силен чувствуваш, че си станал! Ей на, сега едва разбрах, че е така и не съжалявам никак, че войнишкият ми нож блести и святка долу забит върху Балканите. Заради него аз най-малко три дни ще бъда под оръжие, но не съжалявам и моля всички да ми се прости!
	__ДАСКАЛ КИРО__. Простено да е!
	__АВРАМ ОПИТОМИТЕЛЯ__. Нека е простено!
	__ИГОТО__ _(провиква се към земята)_. Е, хе, хе, еее! Земльоооо!
	__ИЛИЙКО__. Братя! Аз почвам да сънувам! Хвърча — то ще рече, че е сън това! Хвърчилото и то с мен хвърчи, небесният балон хвърчи и като гледам около себе си, всичките хвърчим! Аз мисля, че е сън това!
	__АВРАМ СОВАЛКАТА__. Я дайте да се ощипем един друг, да не излезе наистина, че сме сънували! От нас всеки е летял поне веднъж насън, но като се повдигне нависоко, изплашва се и рипва като яре. Тогава се разбира, че е сън. Защо тъй е наредено на сън да става само тая работа, не знам.
	__ПЕТЛЕТО__. Няма да е вредно да се поощипем! Човек така може и да изкукурига!

N	Всеки от героите се ощипва, после се пресята да ощипе човека до себе си, чува се: „Ах! Ох!“, двамата братя __Петър и Павел__ се показват от качето, ощипват се и те, извикват ох и ах и повече не се скриват в качето. Хората се вторачват един в друг и всеки почва тихо да повтаря на човека срещу себе си: „Не сънуваме!… Не сънуваме!“ Понеже всички повтарят това по няколко пъти шепнешком, то туй „Не сънуваме!“ откънтява като ехтение, шепнещо и трептящо, сякаш подето от небесното ехо: „Не сънуваме, не сънуваме, не сънуваме!“. Далечен вой на сирена. Воят нараства и за да се чуват хората един друг, то все по-високо повтарят това „Не сънуваме, не сънуваме!“. Воят става много силен, летящите в балона се оглеждат тревожно на всички страни, __даскал Киро__ се мъчи да възпламени отново хората.

	__ДАСКАЛ КИРО__. Не сънуваме… не сънуваме, а летим!

N	Воят на дадената въздушна тревога става плътен, за да се чуват хората започват да крещят: „Не сънуваме, не сънуваме, а летим!“. Гръм от оръдие разтърсва въжетата, двамата братя се скриват в качето. Канонадата от оръдието продължава, както и воят на въздушната сирена. Отхвръква обръч от качето.

	__АВРАМЧЕТО__. Обстрелват ни! Това е противовъздушна батарея!
	__ПЕТЪР И ПАВЕЛ__. Обръча от качето ни отиде! Отиде обръча!
	__ДАСКАЛ КИРО__. Всеки да се държи здраво! Завързвай се здраво!
	__АВРАМ СОВАЛКАТА__. Ето, че ни забелязаха най-после!
	__ИГОТО__. Твоят сват не те забелязва, а противовъздушната батарея те забелязва!
	__БАБИНА ДУШИЦА__. Очилата ми! Отхвръкнаха ми очилата! Не виждате ли тъдява някъде очилата ми. Нищо не виждам без тях! Ами че без очила съм като сляп!… Тъмно ли стана? Защо така тъмно стана пред очите ми!

N	Става тъмно, сиво и синьо, подвижна мъгла плува, или хората плуват през нея. Само въжетата бляскат, и мрежите, и един малък отрязък от тялото на скитащия балон.

	__ИЛИЙКО__. Влязохме в облак!
	__АВРАМЧЕТО__. При нашето положение по-хубаво прикритие от облака няма. При въздушен бой всеки облак е непревземаема крепост!
	__ПЕТЛЕТО__. Никога през живота си не бях влизал в облак. _(Канонадата стихва, стихва и воят на сирената.)_ Гледай ти каква интересна работа изглежда облака отвътре. Той изглежда, че е по-голям от балона.
	__ИГОТО__. Според мене е по-голям.
	__ИЛИЙКО__. Отдолу облакът изглежда плосък, а кат влезеш в него се оказва, че не е плосък!
	__МАТЕЙ НИЩОТО__. Не е плосък, мек е, мек! _(Светкавица, гръм.)_
	__АВРАМ ОПИТОМИТЕЛЯ__. Разсърди се облака! Не бой се, Момо!
	__АВРАМ СОВАЛКАТА__. Тоя гръм произлезе от сблъсъка, даскале!
	__ДАСКАЛ КИРО__. Никакво сблъскване няма. Балона просто се вмъкна в облака, за да ни прикрие от батареята. Ей го, започва да просветва вече. Ще излезем пак на чистото небе!
	__ПЕТЛЕТО__. Слънце! Слънчице!
	__ИЛИЙКО__. Вижте, вижте долу какво става! Тия са съгледвачи!

N	Всички се навеждат надолу, като правят с длани козирки над очите си. Двамата братя също се показват от качето, за да погледнат и те надолу. Отдолу зазвучава румънска переница.

	__ДАСКАЛ КИРО__. Това са румъни! Переница свирят! Изглежда, че влашките земи ни забелязаха!
	__АВРАМЧЕТО__. Ето по-нататък друга група! Тия са май нови съгледвачи! Изгърмява пищов, чуват се закани и възклицания: „Йебем ти богу и богородицу!“
	__АВРАМ СОВАЛКАТА__. Аааа, това са сърби, сърби! Я гледайте — от всеки пряс — пищов стърчи!
	__ИГОТО__. Братяяяя! Недей псува, че ако замахна от тука с гегата, като пилци ще се пръснете! _(Отглас, който иде откъм сърбите: „Богу и богородицууу!“)_
	__ИЛИЙКО, МАТЕЙ НИЩОТО, АВРАМЧЕТО__ _(хорово)_. И триста метра около кукюуууу!
	__ДАСКАЛ КИРО__. Момчета, недей влиза в пререкание със съседите. Ако ти подхвръкнеш над Балканите, не може съседите да не те забележат и да не завидят.
	__АВРАМ ОПИТОМИТЕЛЯ__. Гърци, гърци!

N	Чува се тъжна гръцка песен, струнни инструменти пригласят.

	__БАБИНА ДУШИЦА__. Не ги виждам тия братя, гърците, но ги чувам, че тъгуват!
	__ПЕТЛЕТО__. Само турчинът още гдето не ни е съгледал!
	__ИЛИЙКО__. Съгледа ни, братя, съгледа ни!

N	Зазвучават зурли, отпява ходжа, чува се: „Вай, Аллах!“.

	__ИГОТО__. Не може турчинът без маане! Кой с маане, братя, кой с псувня, кой с переница — всеки от съседите иде с нещо срещу тебе. Ами ние с какво да ги поздравим, братя.
	__АВРАМЧЕТО__. Ще ги поздравим с „ура“!
	__ДАСКАЛ КИРО__. Ура! Ура, момчета!

N	Всички извикват до три пъти „Ура“, размахват шапките си или ръкомахат.

	__АВРАМ СОВАЛКАТА__. Равноапостоли, покажете си и вие мишите муцуни от качето, не чувате ли, че „ура“ се вика тука и че всичките Балкани са се струпали нас да гледат!
	__ПАВЕЛ И ПЕТЪР__. Ура, ура.

N	__Петър и Павел__ се показват от качето и двамата извикват тихо своето „ура“ до три пъти. Те викат само защото другите са извикали вече своето „ура“.

	__ДАСКАЛ КИРО__. Трябва да се стегнем! Я дайте, тъй малко по-летящо да застанем, та съвсем летящи да ни запомнят нас Балканите!

N	Пръв даскал Киро дава пример, като заема летяща поза сред въжетата, подире му заемат летящи пози останалите, всеки според характера си, у някои това излиза добре, у други е невинно или малко смешно, двамата братя в качето боязливо или срамежливо помахват с една ръка. Илийко тъй движи ръцете си, че движи и хвърчилото. Групата съставлява едно цяло, което маха с ръце, водена от плаващото и пъстро хвърчило. Летящата композиция, сякаш се блъска в нещо и хората се настаняват удобно върху въжетата.

	__БАБИНА ДУШИЦА__. Блъснахме ли се в нещо?
	__ПЕТЛЕТО__. Май че заседнахме!
	__АВРАМ ОПИТОМИТЕЛЯ__. Увиснахме!
	__ДАСКАЛ КИРО__. Попаднахме на въздушна яма.
	__АВРАМ СОВАЛКАТА__. Сега е пладне, според моя джобен часовник, всичко живо пладнува по пладнищата.
	__ИГОТО__. Да не пладнуваме и ние в ямата!
	__ИЛИЙКО__. Няма вятър. Ей го хвърчилото и то увисна надолу!
	__АВРАМЧЕТО__. Ветрушката така застава на едно място. Избира си едно място във въздуха, застава там и едва-едва потрепва с крилата си.
	__МАТЕЙ НИЩОТО__. Водното конче също може така да застане на едно място, а соколът и щъркелът правят кръгове, без да си махат крилата.
	__ПЕТЪР__. Кога стана пладне?
	__ПАВЕЛ__. Ами докато това-онова, стана!
	__ПЕТЪР__. Дойде време да се доят козите!
	__ПАВЕЛ__. Как ще ги доим от тук?
	__ПЕТЪР__. Не знам, но ако не ги издоим, ще прегорят. По това време всеки си дои стоката.
	__ПАВЕЛ__. Заради тая гонитба и летене, сега козите ни ще прегорят!
	__ПЕТЪР__. Скъпо ще ни излезе хвърчането! Ето, изгуби ни се обръчът от качето!
	__ПЕТЛЕТО__. Аз реших най-после, че не е лошо човек да похвърчи. Ама ей така, малко да подхвъркне и пак да слезе на земята.
	__ИГОТО__. Много високо се зареяхме! И като погледнеш сега — накъде! Наникъде!
	__АВРАМ СОВАЛКАТА__. Нали се каза, че в яма ли, в дупка ли сме попаднали.
	__АВРАМ ОПИТОМИТЕЛЯ__. Ако е дълбока ямата, то все едно, че в кладенец сме попаднали.
	__БАБИНА ДУШИЦА__. Не мога да видя! Мъча се да опипвам наоколо, но нищо не напипвам.
	__ДАСКАЛ КИРО__. Ние няма да излизаме от тази въздушна яма. Ще постоим, ще почакаме, подир малко ще се появи вечерникът. Той ще ни обърне и ще ни понесе обратно към Аврамовите махали.
	__АВРАМЧЕТО__. Значи привечер ще сме си у дома. Тогава можем да се разположим тук и да пладнуваме. Я каква хубава сянка има.
	__ДАСКАЛ КИРО__. Разполагаме се тук и пладнуваме.
	__ИГОТО__. Да знаете, че е много добре дето полетяхме. Ето, като си пладнуваме, мисля си, ако човек не полети не може той да види нищо!
	__ПЕТЛЕТО__. Как не! Това е самата небесна работа тука! По-небесно от това не може и да бъде!
	__ИГОТО__. И аз така мисля. Какво гледаме ние долу, братя? Кози гледаме… И какво сме видяли от тоя свят?… Трици сме видяли ние, братя! Ни ние нищо не сме видяли, ни някой нас е видял. А ето че сега като пладнуваме, разбирам, че оттук всичко ти можеш да видиш и всеки може тебе да те види!
	__АВРАМ СОВАЛКАТА__. Само моя сват гдето ни ни видя, ни ни забеляза. Всичките Балкани ни видяха и ни забелязаха. Той, моят сват, само своята пуста тиква забелязва.
	__МАТЕЙ НИЩОТО__. Балканите ни забелязаха и ни съгледаха, щото хвърчим високо. На високо ли си, всеки ще те забележи и съгледа. Ниско ли си, ни те забелязва някой, ни съгледва. Ами живееш ти незабележим и още по-незабележимо си отиваш!
	__ИЛИЙКО__. Да беше бог и нас направил хвърковати, като птичките!
	__АВРАМЧЕТО__. Човек само на сън може да стане хвърковат!
	__АВРАМ ОПИТОМИТЕЛЯ__. Не разрешава бог на човека да хвръкна в небето и да погледне той отвисоко земния си живот. Който погледне отвисоко, разбира колко е мизерен и презрян земния живот, какво туткане и суета цари по земята. Възгордява се тогаз човекът. Бог ни предвардва от гордостта по тоя начин, затуй е наредил да се суетим и да се туткаме по божията земя.
	__ИГОТО__. Аз никак не се възгордявам, бай хаджи Авраме, но като гледам сега от високо, виждам как всичко се смалява пред очите ми.
	__ДАСКАЛ КИРО__. Маломерен изглежда света отвисоко, Иго, дребен ни се струва той и суетлив.
	__ИГОТО__. Суетлив!
	__БАБИНА ДУШИЦА__. Аз не мога да го видя как изглежда. Но като вдишвам дълбоко си мисля, че много сме се издигнали, защото едва долавям тънките миризми на горски билки. Не пладнуваме ли над Усойката?… Само в Усойката могат да се доловят толкова много миризми на билки: маточина, бабина душица, равнец и жълт кантарион, момина сълза и на всяка трънка в пазвата е скрита срамежлива теменуга, нея ти не можеш да видиш, само дъха и долавяш. Аз мисля, че там и блага билка расте тайно!
	__ДАСКАЛ КИРО__. Каква блага билка, Бабина душице!
	__БАБИНА ДУШИЦА__. Блага билка, гдето всяка рана лекува, даскале — и телесна и душевна. Нея билкарят веднъж само през живота си намира. Кога боса самодива премине, на мястото на босата пета пониква блага билка. Не долавяте ли дъх на боса пета от самодива?

N	Всички вдишват дълбоко. Издишват и пак вдишват дълбоко.

	__ИЛИЙКО__. На пушек мирише… Ахааа, гледайте, влак, влак! Ама че бълва пушек, разбойникът!… Уууууууу!

N	Илийко имитира локомотивна свирка, отвръща му истинска локомотивна свирка.

	__ИЛИЙКО__. И искри бълва, и сажди!… А! _(туря длан на окото си.)_
	__АВРАМЧЕТО__. Какво стана?
	__ИЛИЙКО__. Влезе ми сажда в окото! _(Той разтрива с длан окото си и едната половина на лицето. От саждата, едната половина на Илийко става черна. Оттук нататък, той ще бъде с лице половината бяло, половината черно.)_
	__ПЕТЛЕТО__. Много е лютиво да ти влезе сажда в окото. Това аз съм забелязал в ковачницата. Ти, Илийко, защо точно в комина на локомотива погледна, а не погледна по-отстрани. Така можеше и жива искра да ти влезе в окото. Живата искра е още по-лютива.
	__МАТЕЙ НИЩОТО__. Не се безпокой за саждата, Илийко! Сажда в окото е нищо. Ужас е, ако бълха ти влезе в ухото!
	__АВРАМ СОВАЛКАТА__. Ей, слушам ви и се чудя! Докога ще висим ние на шията на тоя балон!? Дайте нещо да измислим! Човек да повиси в небето известно време не е лошо, но не може вечно да виси.
	__ДАСКАЛ КИРО__. Ние не висим, а съзерцаваме, любуваме се на майката земя! Иго, какво ти стана?
	__ИГОТО__. Плача, затъжих се, братя, за земята!
	__ПЕТЛЕТО__. Какво ли правят ангелчетата ми на земята?
	__ДАСКАЛ КИРО__. Матей, какво правиш там?
	__МАТЕЙ НИЩОТО__ _(разкопчава панталона си и го закопчава сконфузено)_. Ами таковата, даскал Киро, аз нали по необходимост… а то как! ДАСКАЛ КИРО — Е, как по необходимост! Мигър искаш ти да препикаеш отвисоко Аврамовите махали?
	__МАТЕЙ НИЩОТО__. Не искам това, даскал Киро! Аз нищо не искам, ами се сконфузвам, щото по причина на мойта необходимост, а то, как иначе да постъпя?
	__ИГОТО__. Ще стискаш! Ние как стискаме!
	__АВРАМ СОВАЛКАТА__. Не знам докога ще устискаме!
	__АВРАМЧЕТО__. Да предприемем нещо!
	__ИЛИЙКО__. Защо не опитаме с гребане! Вечерникът никакъв го няма, а аз мисля, че ако опитаме с гребане, може да помогнем на балона да ни изведе от тая яма.
	__ДАСКАЛ КИРО__. Ще гребем.
	__АВРАМ ОПИТОМЕНИЯ__. Как да гребем?
	__ДАСКАЛ КИРО__. Кой с ръце, кой с капа, кой с гега, а най-вече със сърце и вяра!
	__ИГОТО__. Да гребем!
N	Той пръв започва да гребе във въздуха с гегата. Подир него и __Аврам Совалката__ започва да гребе с гегата, __Илийко__, __Матей Нищото__ и __Аврамчето__ се приобщават към тях, те гребат само с ръце. Един по един всички се включват, __даскал Киро__ застава в челото с лице към гребците и почва да тактува: „Раз-дваааа!… Раз-дваааа!“. Той е като лодководач на гребците. Само двамата __братя Петър и Павел__ не гребат, те се скриват в качето.

	__АВРАМ СОВАЛКАТА__. Не помръдваме!
	__ПЕТЛЕТО__. Как ще помръднем като равноапостолите висят в това каче като воденичен камък на шията ни! Как ще помръднем!
	__ИЛИЙКО__. Щом тежат ще отсечем въжетата. _(Той тръгва към въжетата, които придържат качето. От качето се изправят Петър и Павел.)_
	__ПЕТЪР__. Как така ще сечете въжетата!
	__ПАВЕЛ__. Ние най-много гребем! _(Той почва да гребе усърдно с ръце)_
	__ПЕТЪР__. Ние гребем по най-апостолски начин! _(почва и той да гребе.)_ и гледаме да ви помогнем в измъкването, а вие се нахвърляте да сечете клона, на който, седите… Греби, брате, греби!… Раз-дваааа!… Раз-дваааа!
	__ПАВЕЛ__. И с ръце.
	__ПЕТЪР__. И с вяра гребем!

N	От гребането и разклащането двамата братя постепенно превръщат качето в махало. В ритъма на махалото се включва и останалата група, __даскал Киро__ поема командата с: „Раз-двааа!“ и като гребат и люлеят напред и назад махалото — каче, хората раздвижват балона.

	__ИГОТО__. Гребете, ама накъде гребете, назад гребете.
	__ПЕТЪР__. Добре де, кое е напред?
	__ИГОТО__. Ба ли ма’а му?

	__ДАСКАЛ КИРО__. След мен греби. Размърдахме се! Добре!… Раз-дваааа, Хайде момчета, ето така, още малко! Раз-дваааа!… Хайде, наш мил чапкънино, раз-дваааа! Напъни още малко! Раз-дваааа! Още по-яко, раз, дай яката, дваааа! С повече вяра й раааз!

N	Далечно ехо отглася: „Ааааааа“. Зазвучава мелодията на балона. __Илийко__, __Матей Нищото__ и __Аврамчето__ извикват: „Ехо, Ехоооо!“. Отвръща им ехото.

	__ИЛИЙКО__. Ето че ни чу и ехото. Това е нашето ехо!
	__ИГОТО__. Не е вашето, а е нашето! Ехооооо! _(ехото му отвръща)_
	__ИЛИЙКО__. Мамка тииии! _(ехото му отвръща със същите думи.)_ Вашето е! Ако беше наше ехо, нямаше да ни напсува на майка!
	__АВРАМ СОВАЛКАТА__. Че то ако твоето ехо не те напсува, чие друго ехо ще те напсува!
	__АВРАМ ОПИТОМИТЕЛЯ__. Да е човек, може и да премълчи някоя псувня, ехото обаче не премълчава. Хайде, Момо, събуди се, що тъй си се умърлушил, Момо! Ей го ехото, чу ли Момо, обади се! Още малко, Момо, и сме у дома!
	__ДАСКАЛ КИРО__. Греби, гребиии, раз-двааа!… Натисни по-силно! Раз-дваааа!
	__ИЛИЙКО__. Птици, птици! Вижте птици пред нас!
	__ДАСКАЛ КИРО__. Греби, греби!… Раз-дваааа! Напъни мишци, да настигнем птиците, да станем единно ято!

N	Тук се обажда ехото, засилва се, мелодията на балона става по-интензивна. Хората гребат под заповедта на ехото, чува се свистене, бягат светлини през хората и по въжетата, част от корема и хълбока на балона се накланят напред, върху хора и балон прожектираме бавно летящи птици. Хората настигат птиците, смесват се с техните силуети и през бягащите светлини и сенки, хора и птици образуват едно ято. Начело на колоната е хвърчилото, което се извива, бляска и води летящите хора. Под групата равномерно се люлее напред и назад качето с двамата братя, които също имитират летене. В тази картина ще се помъчим да внушим илюзията за тържествено и гордо летене в пространството, тежко вдишване и издишване, без да знаем — хората ли дишат или балона. Свистене на крила, мелодията на балона и много птичи гласове. Червен залез. Свечеряване. Нощ. По небето звезди, звездни острови се виждат и по земята. Свирят тихо щурци. Чува се предупредителна сирена на равни интервали. Звукът приближава, обажда се басов глас, много внушителен и спокоен: „Моля ангелите да не пресичат!… Моля, движи се от долната страна на небето! Благодаря… Моля, ангелите да не пресичат!… Движи се от долната страна, на небето! Моля!“ Диагонално през звездното небе се появява пилотен ангел с крила. Той предупреждава: „Движи се от долната страна, моля!“ Подир пилотния ангел лети бавно главният ангел, който носи бял силует надолу с главата. Силуета ангелът е стиснал под мишница, това е душата на умрял човек. Трети ангел завършва шествието… Нашите герои се прекръстват и гледат към отминаващите ангели. Сигналите на равни интервали бавно заглъхват в нощната пустош и самотия.

	__МАТЕЙ НИЩОТО__. Какво беше това?
	__АВРАМЧЕТО__. Пилотен ангел.
	__АВРАМ ОПИТОМИТЕЛЯ__. Пилотен ангел?
	__АВРАМ ОПИТОМИТЕЛЯ__. Ангели!… Пренасят душата на умрял човек! Изглежда, че е умрял някой от Аврамови махали.
	__ИГОТО__. Много терсене го носеше ангела! Под мишница и надолу с главата!
	__ПЕТЛЕТО__. Когато човек умре, за него е без значение накъде ще го носят с главата. Нали ангелите го носят!
	__БАБИНА ДУШИЦА__. Ангели ли казвате, че прелетяха? Где ги?
	__ДАСКАЛ КИРО__. Отлетяха!
	__АВРАМ СОВАЛКАТА__. Где да можехме и ние като ангели да полетиме, да не седиме тука привързани! ИЛИЙКО — Дълбоко сме проникнали в небето!
	__ПЕТЛЕТО__. На кръстопът сме стигнали.
	__АВРАМ ОПИТОМИТЕЛЯ__. Изглежда, че тука се разместват душите на умрелите.
	__БАБИНА ДУШИЦА__. Може някой свой човек да срещнем.
	__ПЕТЪР И ПАВЕЛ__. Къде ги ангелите?
	__МАТЕЙ-НИЩОТО__. Отлетяха.
	__ПЕТЪР__. Други няма ли да минат?
	__ПАВЕЛ__. Тихо, тихо! Не шуми ли там нещо с крила?
	__ПЕТЛЕТО__. Враната на бай хаджи Аврам шуми.
	__АВРАМ ОПИТОМИТЕЛЯ__. Не е враната, тя спи!
	__БАБИНА ДУШИЦА__. Почти съм сляп без очилата, но чувам шумове. Пера шумят, пера! Не чувате ли? Вретено някъде бръмчи… Това е мама, тя цял живот с вретено бръмчеше. Изглежда, че и след, смъртта си, бръмчи с вретеното във небесата!… Тя е, тя е! _(тихо)_ Мале… мале ма… мале!

N	__Бабина душица__ се ослушва и всички край него се ослушват, братята почти са излезли от качето, като и те се вслушват по посока на бръмчащото вретено. Много далеко се чува сигнала на пилотния ангел.

	__БАБИНА ДУШИЦА__. Не ме ли чува мама?
	__ПЕТЛЕТО__. Не е вретено, Бабина душица, по-скоро петел кукурига… Ей на, чухте ли го? Далеко е, но кукурига! Дали баща ми не ми дава знак, бог да го прости!… Тате, ей, тате, аз съм тук, хвърча с балон, позна ли ме? Петлето, Петлето е тук, ние тате всички сме добре, ти как си, тате? Не ме ли чуваш, не помниш ли, където всички кукуригахме, като петлета около наковалнята? Кукуригуууу!

N	Чуват се много петли, които кукуригат много далече, може би чак долу в Аврамови махали.

	__ДАСКАЛ КИРО__. Това са петлите на Аврамови махали. Преваля изглежда полунощ!
	__ПЕТЛЕТО__. Не, тате беше. Аз неговия глас посред всички гласове ще различа! Тате!
	__АВРАМ ОПИТОМИТЕЛЯ__. Те сигурно не могат да ни чуят!
	__ИГОТО__. Тях ангели ги носят из небето, небесни са делата им, а нашите дела са земни, как могат да ни чуят!
	__МАТЕЙ НИЩОТО__. Но нали и ние се носим с балона из небето, защо да не ни чуят? Те трябва да ни чуят, кога друг път ще бъдем тъй близко до близките си хора?
	__ДАСКАЛ КИРО__. До себе си кога тъй близо ще бъдем, и кога всеки един от нас ще бъде тъй близко до сърцето си?… Сега, сега… Нека всеки да повика най-близкото си същество, но тихо! Тук ангели прелитат, души пренасят, трошливи, леки…

N	Тихо едва-едва, почти шепнешком, летящите в небето почват да подвикват, обърнати в различни посоки, ослушват се, пак подвикват и цял хор, шепнейки имена се разсипва около балона.
	__БАБИНА ДУШИЦА__. Мале.
	__ПЕТЛЕТО__. Тате.
	__МАТЕЙ НИЩОТО__. Невесто.
	__АВРАМ СОВАЛКАТА__. Стринко.
	__МАТЕЙ НИЩОТО__. Дъщеричката ми.
	__ДАСКАЛ КИРО__. Момчето ми!
	__АВРАМЧЕТО__. Деде!
	__БАБИНА ДУШИЦА__. Мамо!
	__ИГОТО__. Чичо!
	__АВРАМ СОВАЛКАТА__. Бате!
	__ИГОТО__. Бабо!
	__АВРАМ ОПИТОМИТВЛЯ__. Цвете!
	__БАБИНА ДУШИЦА__. Еленке!
	__ПАВЕЛ__. Апостоле!
	__ПЕТЪР__. Куне!
	__ИЛИЙКО__. Брате!

N	Далечен шепот и шум на крила. Шепотът се усилва и почват да се долавят мъжки и женски гласове, които отдалеко зоват преследвачите: „Илийко! Сине! Даскал Киро! Хаджи Авраме, опитомителю! Петленце! Матейче! Тате! Авраме! Иго! Петре! Дядо! Павле! Чичо! Бабина душице! Аврамче!… Божи кравици!…“
N	Разсипва се и стихва далечния шепот. Остават неистово да пищят само щурците.
N	Разсъмва се бавно, побелява всичко наоколо, като в млечна мъгла. И всички герои са с побелели коси и черна кожа, виждаме ги сякаш се връщат от друг свят… Далечен шум на крила, мелодията на балона, тиха и нежна и птичи гласове. Рязко и остро се врязва картечна стрелба и гърмежи. Ужасеният вик на даскал Киро: „Не стреляйте, тук има хора!“ Ехото повтаря вика. Внезапен мрак!


>	Пета картина

M>	x-large 
	Гибелта на скитащия балон. Разпит и показания на преследвачите. __Петлето__ забравя името си. Спорове с полицията и наивни самопризнания. Гибелта на бълхата и щастлив миг за __Матей Нищото__. Опит от страна на полицията за опитомяване на жителите на Аврамови махали. Окончателно разпокъсване и съсипия на скитащия балон. Грозна гледка. __Петлето__ си спомня името. __Бабина Душица__, макар и почти сляп, открива стъпканата блага билка, която става за всякаква телесна и душевна рана. Птича перушина.
M$

N	Тъмно. Стрелбата продължава. Чува се команда: „Огън!… Огън!… Шашки вън! Сечи, сечииии!… Огън!…“ Стенание, тежко дишане, свистене на въздух, съскане. Просветва постепенно. Сцената е закрита или преградена от огромния хълбок на балона. Сребрист и синкав той трепти, огъва се, по него се плъзгат ивици светлина. Всъщност това е завеса, която закрива сцената. Въжета и мрежи се спускат пред завесата. Полицаи, командувани от старши стражар разстрелват в упор небесния скитник, секат го и го мушкат със саби. Звучи мелодията на балона, тя е драматична. Вик от сцената: „Спрете! Тук има хора!“

	__СТАРШИЯТА__. Раздирай!

N	Разделени на две половини полицаите опъват в средата платното и като теглят встрани, раздират го на живо от горе до долу. Те продължават да теглят, всъщност, разтварят завесата. Пред нас се открива сцената. Пода, стените и тавана са облечени в сребристо — синьо платно, по което прибягват светлини. Това е вътрешността на скитащия балон. Старшията прави няколко крачки и влиза вътре в балона. Тихо звучи мелодията на балона. Старшията оглежда вътрешността на скитника, погледът му се спира в дъното. В дъното са застанали в най-живописни пози всички участници в летенето. Някои имат превръзки на главите, други са с превързани ръце или крака. Игото и Аврам Совалката се подпират на гегите си, двамата братя са осакатили ляв и десен крак. Всички герои са гологлави, обърнати са с лице към полицията, ребром е обърнат само билкарят Бабина душица. Между полицията и нашите герои са паднали враната и хвърчилото. Стъписване или изненада има и от двете страни, ние ще използуваме тази малка пауза, за да послушаме тихата мелодия на балона и да огледаме неговата вътрешност. В дълбочина балонът е по-синкав, повдигнат леко нагоре, за да ни внуши илюзията, че е безкраен. Именно там, в дълбочина, застанали над полицията са нашите герои. Те са като в небесен храм.

	__АВРАМ ОПИТОМИТЕЛЯ__. Какво направихте, господин старши?! _(тръгва напред)_
	__СТАРШИЯТА__. Не стреляйте. Назад!… Тук има хора. Назад или ще стрелям.
	__АВРАМ ОПИТОМИТЕЛЯ__ _(слиза към убитата врана, накуцва)_. Вие вече стреляхте, господин старши! Убихте враната ми… Най-питомната врана, посевна врана, господин старши, полезна птица. Тъкмо започнах да я уча да хвърчи отново и я убихте! _(взима враната)_ Момо, ей, Момо!!!
	__СТАРШИЯТА__. За каква врана бръщолевиш, глупако?
	__АВРАМ ОПИТОМИТЕЛЯ__. За Момо, господин полицейски. Тази врана аз я ударих в крилото, пребих и крилото, с жената почнахме да я прехранваме, тя стана съвсем пешеходна и се опитоми, господин полицейски! В най-пълен смисъл се опитоми и се привърза към нас. Гледай ти, викам на жената, как ние, благодарение на Момо от най-прости поданици и жители на Аврамови махали станахме опитомители!… Аз Момо и на малък хаджилък съм го водил, заедно ходихме ние на Светата Рилска обител да се поклоним на великия рилски пустинник, а и на самата обител да се поклоним, та ето по тоя начин Момо не само се опитоми, ами и християнин стана и малък хаджия! Хаджи Момо, господин полицейски!
	__СТАРШИЯТА__. Кой те би по главата, говедо такова опитомител на врани, та си не гледаш хала и враната, ами си хукнал да гониш балони и да хвърчиш с тях по облаците?
	__АВРАМ ОПИТОМИТЕЛЯ__. Никой не ме е бил по главата, ами заради враната, господин полицейски. По причина на опитомяването, тя забрави как се хвърчи. Кога балонът дойде, рекох си, ще се кача с враната на балона да похвърчи малко с него, щото откакто се опитоми и стана християнин, и малък хаджия, никак не хвърчи. Много е лошо да се опитомиш, господин полицейски! Опитомиш ли се, съвсем преставаш да хвърчиш.
	__СТАРШИЯТА__. _(удря с нагайката Аврам Опитомителя през лицето.)_ Марш, говедо! Махайте го от пътя ми. Да му се ударят десет камшика!…

N	Двамата полицаи повеждат Опитомителя с враната, стигат до едната страна на балона, единият от полицаите замахва със сабята си, прави прорез в балона и през прореза извежда Опитомителя навън. Малко по-късно ще чуем свистенето на камшика. Старшията се разхожда напред и назад. Спира се.

	__СТАРШИЯТА__. Кой тук е подстрекателят и организаторът на тази провокация?… Кой, питам, вдигна в тревога цялата полиция, противовъздушната батарея и внесе смут в околността?
	__ДАСКАЛ КИРО__. Няма тук подстрекатели? Ние сме мирни хора, орачи и копачи, пастири, събирачи на билки, косачи и селски ковачи. Какви подстрекатели в Аврамови махали? Всичко това е мирно и добродушно простолюдие, едва изгазило с голям зор първо отделение и пак е останало неграмотно. То нито Декарт е чело, нито закона на Торичели знае, то гледа повече земята и стоката си, по тоя начин мускулите си развива, а мисълта по-малко развива.
	__СТАРШИЯТА__. Неграмотно, но хвърчи!… Простолюдие, но хвърчи!… Ако всичкото простолюдие се емне да хвърчи по облаците, кой тогава ще оре и копае в тази държава, кой ще гледа добитъка, кой ще жъне житото?
	__ДАСКАЛ КИРО__. Пак простолюдието, господин старши! То затова е създадено, да работи с мускули! Но понякога и въображението му работи. Въображението му е единствената привилегия, господин старши! То е и бедата му. Мигър един умен и образован човек ще седне да измисля всякакви небивалици и да ги разселва тука по Балканите? Това само простолюдието го върши, кой го знае къде се скита неговото въображение, та ето тук туря една гола самодива в реката _(Старшията се обръща да види голата самодива. Даскал Киро излиза напред към Старшията)_, горе пуска змей по небето и не му стига змея ами и пламък пуска от устата му _(Старшията гледа нагоре, търси змея)_. Като стои простолюдието подпряно на гегата си и гледа как се сгромолясват облаците над главата му, праща Крали Марко да разсича облаците, три синджира роби да освобождава и все така подпрян на гегата си, разположено посред своите кози, търкаля въображението си из доловете, прегазва вещици и зли сили, влиза в единоборство с тъмни стихии и с простотията си въобразява, че всичко е във властта му и че всичко е подчинено на него. Беден е тоя Олимп, господин старши, бедни са тия балкански богове, но нали знаете, че сиромах човек и на магаре язди… Махали, колиби, колибарски селища, дивотия. Какво може да роди тая дивотия, освен дивотии! _(Даскал Киро се въодушевява, полицаите се скупчват вторачени в него, заслушани в словото му.)_ И ако в невежеството си тоя народ съзре скитащ балон, първата му работа е да го погне, да го хване яко за опашката и ако се случи може и да покръжи с него над мизерните си Аврамови махали, без да се замисля, че с това ще събуди подозрението на държавата и ще заслужи по десет камшика. Умният и образован човек никога не ще се юрне да гони скитащи балони, а още по-малко ще полети той с непознат балон в небето. Умният и образован човек може само да се усмихне снизходително и да каже още по-снизходително: „Гледай го ти, пустото му простолюдие, какви ги измисля!“
	__СТАРШИЯТА__. Млък!… Нито дума повече да не съм чул. Вие бе, какво зяпате… Кой ти е дал право на тебе да държиш сказки? _(обръща се към полицаите)_ Почни да дереш!

N	Оттук насетне полицаите се раздвижват чевръсто и до края на картината пред очите на хората от Аврамови махали и пред нашите очи ще съсекат, ще раздерат и ще накъсат скитащия балон, ще разрушат светлия храм, ще опаковат всичко в големи денкове, ще оголят те цялата сцена, показвайки ни грозотията и мизерията на живота, извън стените на летящия небесен гигант. Последно ще бъде развързано платното, зад което всеки от преследвачите е получил по десет камшика за назидание.

	__СТАРШИЯТА__. Кой ти е дал право на тебе да държиш сказки?
	__ДАСКАЛ КИРО__. Учител съм в Аврамови махали. Целият ми живот премина в тези махали. Остарях, побелях, оглупях изглежда, господин полицай, съвсем се вдетиних на стари години. Защото как иначе мога да си обясня тоя сиромашки опит да полетим в небето, та чак мъртвите горе да срещнем и ангелите! Или всички сме оглупяли, или всички сме се вдетинили! Щом тръгваме подир всяка скитаща идея, или събитие! Но властите не те питат дали си оглупял или си се вдетинил, властите ти налагат десетте камшика, защото всичко трябва да се заплати. Който хвърчи, той и пада, господин полицай. Не се преодолява лесно гравитацията.
	__СТАРШИЯТА__. Стига!… Махайте от очите ми този изкукуригал даскал! _(Влиза един от полицаите, който придружаваше Опитомителя и през направения със сабята прорез извежда Даскал Киро навън.)_
	__ПЕТЛЕТО__. И аз платих и изкукуригах! Как не!…
	__СТАРШИЯТА__. Ти какво бе, и ти ли…
	__ПЕТЛЕТО__. Отгоре! И аз идвам отгоре! Чух баща ми да кукурига и да ме вика, но платих с ей тая нога, щото ми се преби ногата в коляното. Как не се случи в перата да я ударя тая нога в глезена да я ударя, или на друго някое място, ами точно в коляното я ударих, в самата капачка, но няма как да я прегъна! По-неудобно от това не може и да бъде!
	__СТАРШИЯТА__. Как се казваш?
	__ПЕТЛЕТО__. Илия, май че бях… Не, чакай!… Май че бях Цвятко!
	__СТАРШИЯТА__. Е как така. Ту си Илия, ту Цвятко. Не знаеш ли името си?
	__ПЕТЛЕТО__. Зная го, господин началник! Как не! Като малък ми викаха петлето, щото много кукуригах. Баща ми беше ковач и аз като работя на духалото все си кукуригах. После като умря баща ми и сам станах сирак — ковач, взеха да ми викат петела, макар че аз по-малко кукуригах, щото децата взеха да кукуригат! После Див Петел ми викаха, после Кукуригу ми викаха, само жена ми дето все още ми вика Петлето.
	__СТАРШИЯТА__. Ти за идиот ли ме смяташ мене?… Християнско име нямаш ли? В църква не си ли кръщаван?
	__ПЕТЛЕТО__. Кръстен съм, как не. Ние всички сме християни от памтивека, — все християнски имена имаме, и Богородица е на голяма почит у нас, и баща ми като умря, ангел го отнесе под мишница. Ние от държавата не можем да се оплачем, тя нас ни зачита и на всекиго даде име.
	__СТАРШИЯТА__. Държавата ни един свой поданик не е оставила без име! И най-никакъв да е поданикът, тя му дава име! Това е държава, как мислиш ти, че държавата ще остави някого без име!
	__ПЕТЛЕТО__. Ни за миг не помислям, господин началник! Което е право е право, държавата нас всички ни зачете, не мога да си кривя душата. Но ние нали сме сиромаси хора, все не смогваме да си кръщаваме децата. При нас и църквата е далеко, и община далеко, а царят още по-далеко, чак в София, престолния град! Къде има време да ги разнасяш по църквите. Ето така ние сума години отлагаме, па и забравяме даже, добре, ама държавата не забравя и като ни събере, вземе, че на всички даде имена. Братя, шуреи, зетьове, жени, деца — на всички дава подобаващи имена, а и на тъщата също дадоха подобаващо име, нищо че не живее тя в Аврамови махали, а в други махали живее. Но тогава тя се случи у нас, щото беше дошла да намества пъпове в махалите — тя намества пъпове, господин началник — та като дойде да намества пъпове, се случи тая работа, тогава и на нея дадоха като казаха: Щом се дават имена, значи на всички трябва да се даде, няма значение кой откъде е, нали всички сме християни и равни помежду си. Та ето по този случай на всички ни дадоха имена.
	__СТАРШИЯТА__. Вие не се записвате навреме, в никакви регистри не фигурирате, сигурно и войници не служите? Живеете анонимно в нелегалност, така ли?
	__ПЕТЛЕТО__. Как не? Баща ми на 45 години го взеха новобранец и служи заедно с големия ми брат, щото и той тогава бе новобранец. Държавата забавя, но не забравя! Голяма памет у държавата, господин началник!
	__СТАРШИЯТА__. Щом държавата не забравя, тогава и ти не би трябвало да забравяш. Спомни ли си какво име ти дадоха?
	__ПЕТЛЕТО__. Никола май беше, господин старши! Не, не беше Никола, май че Григор беше!… Или на зет ми беше Григор, а мойто име Петър май беше!… Затруднявам се, господин началник и накуп да кажа как точно беше, защото ни събраха на куп, цялата фамилия, дадоха имена за всички и рекоха: „Делете ги по-натам помежду си!“, та ето защо се затруднявам да кажа с точност. Дали Тудор беше, или Димитър беше! Кога една работа не стане овреме, ето как човек изпада в най-пълно затруднение, не, ами може и да изкукурига накрая! Чакай бе!
	__СТАРШИЯТА__. Сложете този див петел срещу слънцето, нека слънчаса там, докато си спомни името… Простотия ли!
	__ПЕТЛЕТО__. Истина е, господин старши, то затуй е и казано: „Прост народ, слаба държава!…“ Но аз ще се сетя!

N	Един полицай отвежда Петлето встрани, за да го изправи срещу слънцето. Петлето жуми срещу слънцето и се мъчи да си спомни името.

	__ИГОТО__. Господин старши, мога ли да ида да си диря козата? Коза ми се изгуби на мене!
	__СТАРШИЯТА__. Не може! Никой няма да мърда!
	__ИГОТО__. Прощавай, господин старши!
	__СТАРШИЯТА__. Абе вие с качето… Я бегом да донесете вода и внимавайте да не я разплискате и да не сгазите някой полицай по нанадолнището.

N	Полицаите нареждат първите денкове от балона като пирамида. Двамата братя донасят качето с вода, вдигат го и го накланят, за да може Старшията да пие от него. Старшията пие, после наплисква лицето си, намокря темето и се изкачва бавно върху пирамидата от денкове. Горе той се подпира на сабята си.
	__СТАРШИЯТА__. Вие бе, с качето! Вие къде се мотахте с това каче из облаците?
	__ПЕТЪР__. Ние сме еднородни братя.
	__ПАВЕЛ__. Породени!
	__ПЕТЪР__. Козари сме!
	__СТАРШИЯТА__. Не ви питам дали сте еднородни или породени, а ви питам къде хвърчахте като мухи без глави.
	__ПАВЕЛ__. Заедно с качето хвърчахме горе, господин старши! Точно като мухи без глави хвърчахме. Кога на муха и откъснеш главата, тя досущ като муха без глава хвърчи. Та ето и ние по същия начин хвърчахме, кога с краката напред, кога с главата напред, всичко ти се главозамайва, но няма как! Ако ние знаехме, че тъй ще се догоди работата, хич нямаше и да се качваме. На пръв поглед човек си мисли, че се е наредил като куче в каруца, а на втори поглед разбира, че ще се изтърсва от каруцата. Ние сега сме като изтърсени от каруца, и качето заедно с нас се изтърси и му падна един обръч, горкото — удари го артилерията, господин старши — кой ли го знае къде се търкаля сега из Балкана!
	__ПЕТЪР__. Ние никак не искахме да хвърчим с този балон, господин пристав! Мигър сме ние за хвърчене! Нашата работа е да си доим козите, не да хвърчим по облаците. Ако ние се емнеме да хвърчим с балони, кой ще ни гледа козите на нас? Ние гледаме кози и всеки ден носим мляко на мандрата, добре, ама откъм Аврамови махали се зададоха нашите с тоя скитащ балон, попитаха ни закъде сме тръгнали, ние им казахме така и така значи и им разправихме, че сме тръгнали за към мандрата, а те ни казаха — „Като сте за мандрата, качете се на балона да ви повозим, ние също отиваме на мандрата, няма защо да бъхтате пътя пеша.“ Ние се качихме заедно с качето, защото цял живот мааме и бъхтаме пътя пеша до тая пуста мандра да я наситиме с мляко, ама то нали е мандра, господин старши, пустата и уста ненаситна! Затова се качихме да се повозим, ама то така се догоди работата, че ни се повозихме, ни мляко остана в качето. Всичко се разплиска из пътя, за малко и ние щяхме да се разплискаме. Обаче! Имената си ние знаем наизуст — Петър и Павел, и мислим, че най-голямото ни наказание ще бъде ако ни пуснете да дирим обръча от качето из Балкана.
	__СТАРШИЯТА__. Дайте на тия еднородните.
	__ПЕТЪР И ПАВЕЛ__. Какво?
	__СТАРШИЯТА__. По десет камшика за летенето, и още десет камшика за качето! _(Полицай извежда двамата братя.)_
	__ПЕТЛЕТО__. Сетих се, господин старши.
	__СТАРШИЯТА__. Кажи щом си се сетил.
	__ПЕТЛЕТО__. Рачо май че беше, господин началник. Мисля, че Рачо беше.
	__СТАРШИЯТА__. Мисли, мисли, още не бързай.
	__ПЕТЛЕТО__. Мисля, господин старши! Откакто ме турихте тук под охрана аз все мисля… Ей сега ще се сетя! Как не!

N	Игото изтичва бързо в средата на сцената, ослушва се, туря длан над ушите си, пак се ослушва с длан турена на ухото. Цвилене на коне.

	__СТАРШИЯТА__. Ти къде скочи?!
	__ИГОТО__. Счу ми се, че коза врещи!
	__СТАРШИЯТА__. Каква коза? Продължавай да дереш.
	__ИГОТО__. Изгуби ми се коза, господин старши, та ми се счу, че врещи. Трети ден се лутам да я търся из тези планини, ама то планини големи, а коза малка, не може лесно да се намери!
	__СТАРШИЯТА__. И ти ли си козар?
	__ИГОТО__. И аз съм козар. Ние сме предимно прости хора, козари, а другите махали са предимно овчари, също така прости хора. А най-предимно тука е дивотия. Откъм сила сме много добре, не си знаем силата, ако тука не се държиш яко, господин старши и не задържаш с мускул и жила, вихрушките ще те отнесат. Тука ту буря те връхлита, ту някоя идея, дето вика даскал Киро, ту вълци насмитат стадото, ту гръмотевици се събарят отгоре ти, та всичко е като умопобърканост. Някоя коза стане въртоглава, почва тя да се върти в кръг, изгубва се от стадото, ти завързваш яко цървулите, казваш си: „С бога напред!“ и се емваш като умопобъркан да претърсваш чуки и долища за една въртоглава коза. По-умопобъркано не може и да бъде! И като погледнеш, че нещо непознато се задава от небето към тебе, съвсем се умопобъркваш, защото си помисляш дали това не е второто пришествие, с което ни плаши старият поп Качо, кога идем на църква. Ние рядко ходим на църква, но кога се случи да идем, старият поп Качо веднага ни сплашва с второто пришествие. А то като се погледне, при нас е все второ пришествие! Първо пришествие ние никога не сме имали тука, господин вахминистър.
	__СТАРШИЯТА__. Щом си козар, що не си гледаш стадото, ами си оставил питомното и си се юрнал да гониш дивото!?
	__ИГОТО__. Кое диво?
	__СТАРШИЯТА__. Тоя балон.
	__ИГОТО__. Аз тоя балон, дето сега го дерете и цепите като басма никак не съм го гонил. Моя работа ли е да гоня балони! Що да го гоня! Той си хвърчи горе и си скита, за какво трябва аз да го гоня, когато за тая работа си има полиция, нека тя да го гони. На полицията работата и е да гони и да прави блокада! Моята работа е да се държа яко за гегата и да гоня козите да бръстят. Ако се нещо изгуби — да завържа яко цървулите, да седна като умопобъркан по долищата и чуките, щото нали си признах, че тука се всичко изгубва, господин старши, та съвсем човек може да се умопобърка. Аз кога видях балона как се скита, си рекох: Туй добиче трябва да се е отлъчило от някое стадо, както моята рижа коза се отлъчи и кой ли го знае къде се щура сега стопанина му да го дири, а то, добичето, дошло чак в нашите Аврамови махали. Небе широко, господин старши, добитъкът там най-много може да се скита, в тая мера пъдари няма. Не е моя работа да бъда пъдар на небесния добитък, моята грижа е да си търся козата. Това всички тук могат да го кажат. Кажете бе! Защото видяха те колко съм угрижен и ме попитаха: що си така угрижен, гемиите ли ти потънаха? Аз им казах, че не са ми потънали гемиите, ами ми се губи козата, кажете бе! Аврамища! Тогава те ми казаха: ела да се качим на тоя скитащ балон, отгоре по-добре се вижда, ще потърсим заедно козата, ей Аврамища, кажете бе! Аз се качих, истина е, че отгоре като на длан се виждаше всичко, обаче коза не се видя никъде.
	__СТАРШИЯТА__. А звезди горе видя ли?
	__ИГОТО__. Съвсем не, господин вахминистър.
	__СТАРШИЯТА__. Сега ще видиш и звезди посред пладне… Вземете го да му покажете звезди! _(Полицай извежда Игото извън балона.)_
	__ИГОТО__. Ба ма’а му.
	__ПЕТЛЕТО__. Вълко май че беше, господин старши! От вълк.
	__СТАРШИЯТА__. Кой е следващият? Ти ли си следващият?
	__АВРАМ СОВАЛКАТА__. Аз бях по-следващият, но нека да кажа, за да разбере полицията как точно беше. Относно умопобъркването, Игото не е съвсем прав и не беше точно така. Първо на първо, никой не се умопобърка, тука нямаше място за умопобъркване, ами се ние слисахме. Игото винаги бърка, прост човек е и не може да различи умопобъркване и слисване. Ние се слисахме. Той като небесна коза се скиташе, от самите егреци го забелязахме, че се скита безцелно, отвсякъде висяха въжета и върви. Щом ни мина слисването се окопитихме, взехме да се питаме един друг защо трябва да обикаля отгоре тоя скитащ балон и да ни гледа? Какво има той да ни гледа, господин старши? Мизерията ли да ни гледа, господин старши!?… Ние да не сме мечка, че да виси той отгоре ни и да ни гледа!?… Че тука не е цирк, господин старши, та кой откъде иде да гледа! Възмутителни чувства у нас се надигнаха — рипнахме се ние и го погнахме, къде с „юбреее!“, къде с камъни, къде с геги го замеряхме, най-после го обградихме от всички страни и се хвърлихме вкупом отгоре му.
	__АВРАМЧЕТО__. С „ура“ го атакувахме, в центъра и по фланговете! Съвсем по военния устав го атакувахме.
	__СТАРШИЯТА__. Марш оттука!
	__АВРАМ СОВАЛКАТА__. Атакувахме го и го пленихме, защото така го бяхме загащили, че няма къде повече! Щом го пленихме, възникна въпросът как да го удържим и за какво да го вържем! Тежко ранен беше и се мяташе на всички страни, а наоколо ни дръвце се случи, ни нищо. Тогава даскал Киро ни подсети, той, всеки да завръзва балона за себе си. Добре, ама щом го завързахме за себе си, варваринът дръпна изведнъж и ни вдигна всички във въздуха, плутократинът му с плутократин. Тогава ние съвсем изпаднахме в най-пълно слисване, изумление и умопобъркване. Игото преди мене даде пълни показания, затова искам само… малко нещо да добавя, за да е съвсем наясно полицията.
	__ПЕТЛЕТО__ _(припада)_.

N	Старшията заповядва „Плиснете вода отгоре му!“ Илийко и Аврамчето се спускат бързо, плисват качето с вода върху него. Той подскача високо и извиква:

	__ПЕТЛЕТО__. Цанка май че беше, господин старши!… Не, не беше Цанка. Цанка беше балдъзата. Аз съвсем слънчасах, господин старши, затова се обърках, слънчев удар ме удари в главата, затуй изумях, та вместо да се сетя за моето име, сетих се за балдъзата. Но аз ей сега ще се сетя, господин старши! Как не!
	__АВРАМ СОВАЛКАТА__. Искам само още нещо да добавя!
	__СТАРШИЯТА__. Добави, добави!
	__АВРАМ СОВАЛКАТА__. Да добавя, че ние не искахме да имаме никакво вземане-даване с него. Но щом то ни сграбчи и ни понесе, рекох на нашите съгледвайте всеки откъм свойта страна, дано съгледаме някой да дойде на помощ! Пръв аз съгледах моя сват, клъцкаше една тиква със сатъра да храни прасето си. Почнах да му викам, другите ми се притекоха на помощ да викат и те: „Свате, ей свате!“, но той ни ни чу, ни ни забеляза, щото беше забил носа си в тая пуста тиква и нищо друго не го интересуваше. То като погледнеш, господин старши, по нас тука наоколо всеки е забил нож в нещо, ни те съгледват, че хвърчиш, ни те пък съгледват, че викаш за помощ. Никаква благонадеждност, господин полицай.
	__СТАРШИЯТА__. Това ли е добавката ти?
	__АВРАМ СОВАЛКАТА__. Това ми е добавката.
	__СТАРШИЯТА__. Прибавете му към тая добавка и камшиците… _(Полицай извежда Совалката.)_ Следващият!
	__АВРАМЧЕТО__. Аз, редник Аврамчо Вълчев, от 7-ми пехотен на Негово величество полк в тридневен домашен отпуск за старателна служба и отличие, мога да рапортувам следното: Към часа единадесет косях сено в ливадата, находяща се в землището на Аврамови махали, когато забелязах й небето летящ военен обект. С приближаването на обекта можех да различа, че това е скитащ баражен балон, дезертирал от фронтовете на Втората световна война. Под прикритието на нощта, дезертьорът беше минал неприкосновените ни и свещени граници на Отечеството и търсеше място в планините да се укрие. Аз тутакси преустанових косенето, господин старши, защото помня войнишката клетва, че дълга преди всичко, а косенето после! И се включих тутакси в преследването и залавянето на дезертьора. Тъй като не разполагахме с никакво огнестрелно оръжие, наложи се да влезем в ръкопашен бой. Боят продължи не само на земята, но и във въздуха, и докато се носехме ние във въздуха, вкопчени в летящия военен обект, появиха се съгледвачи и наблюдатели от съседните балкански страни. Това още повече повдигна нашия боен дух и стана причина да полетим стремглаво в най-героически пози над Балканите. Пилотен ангел се появи със сирена, предупреждаваше ни да не пресичаме небето, подире му втори ангел се появи, носеше под мишница душата на умрял земен жител, подир него трети ангел завършваше ескорта, но нас това не ни стресна, а напротив, и отговорихме ние на предупреждението на пилотния ангел с гръмогласно „ура“. Ангелите щом усетиха, че работата е сериозна се оттеглиха тутакси подир своя пилотен ангел.
	__СТАРШИЯТА__. Всички ли участвуваха в гонитбата, водени от подобни патриотически подбуди?
	__АВРАМЧЕТО__. Тъй вярно, господин старши! Всички и целокупно участвуваха, подбуждани от патриотични подбуди, а съгледвачите и наблюдателите от съседните балкански страни участвуваха като сеирджии. Аз чак горе разбрах нашия ротен, господин старши, дето все ни втълпяваше кога маршируваме така да вдигаме крак, че земята под нас да трепери, защото, викаше той, кога удряш крак, целите Балкани тебе гледат! Слисаха се Балканите, господин старши, като видяха те как стремително атакуваме летящ военен балон, че полетяхме заедно с него във въздуха. Само батареята, гдето не насочи правилно огъня си, та вместо балона, ние бяхме обстрелвани… Рапорт сдаден, господин старши! Разредете да се оттегля!
	__СТАРШИЯТА__ _(слиза бавно от денковете)_. — Авраме, строй хората! _(пред строя)_ Войската никога не може да координира действията си така, както полицията може да ги координира! Ясно. Нещо повече — войската винаги се движи в опашката на събитията, а полицията винаги прегражда пътя на събитията!… _(вика)_ Почни да товариш! Всички коне да се натоварят! Обратния път ще минем спешени! Вземайте войника! Да му се прочете едно конско евангелие, задето е допуснал да бъде пленен от скитащ балон. Затова, че е разнасян в небето като чучело от този балон, пред очите на целия Балкански полуостров, да му се ударят десет камшика! _(Полицай извежда Аврамчето)_ Ти защо си се направил на маймуна бе? Едноок ли си?
	__ИЛИЙКО__. Не съм едноок, а ми съм къдрокос, но ми влезе сажда в окото. Докато хвърчахме горе, се излъгах да погледна в комина на един локомотив. Ако си бях седял у дома, при невестата, нямаше да ми влезе сажда в окото, но как да седя у дома, господин старши! Аз съм слаб човек, мене всяко събитие ме замита и ме повлича със себе си.
	__ПЕТЛЕТО__. Имам име, господин началник, може ли човек без име. Кучето, що е куче и то има име! Но не мога отведнъж да се сетя! Човек от круша падне, па отдъхне, а аз от балон паднах! Още малко да отдъхна и ще се сетя!
	__ИЛИЙКО__. Кога забелязах балона в небето, видя ми се подозрителна тая работа, помислих си дали не е някой шпионин, гдето дебне и слуша, защото той досущ като шпионин се шляе, дебнеше ни и слушаше. Рекох си, Илийко, тая работа тебе няма да те размине, ще падне гонитба тука, шпионин се лесно не хваща! Жените писнаха в реката — той ги бил шпионирал как се къпят голи в реката. Ние не си шпионираме голи жените, господин старши, откъде — накъде той ще ги шпионира!
	__СТАРШИЯТА__. Затова го хванахте и полетяхте с него! За да шпионирате заедно с него държавата ли? На държавата яйце и се пече на задника, а вие сте тръгнали да хвърчите с балон над нея и да я шпионирате! Малко са ви по десет камшика!… Марш!… Ти бе, какво подскачаш и се въртиш около себе си? Като дервиш.
	__МАТЕЙ НИЩОТО__. Съвсем не съм дервиш! Аз съм най-нищото нещо, господин старши. Няма нещо по-нищо от мене, всички в Аврамови махали го знаят, а и самото ми име може да го докаже. Аз съм Матей Нищото. _(Почва да подскача на един крак и да се върти.)_
	__СТАРШИЯТА__. Не се прави на смахнат! Всички тук се правите на смахнати и малоумни! Кой тръгнал да кара мляко на мандрата, кой дезертьор гонил, на кого коза се била изгубила, онова говедо заради врана хвърчало, тоя идиот тука името си забравил, всички за потърпевши се представят тука, пред полицията с глупавите си идиотски признания искате да доведете полицията до пълно умопобъркване!
	__МАТЕЙ НИЩОТО__. Точно така, господин старши! Аз в най-пълна степен се умопобърках и съвсем умопобъркан хвърчах, та стигнах до най-пълно умопобъркване. За всичко бълхата беше виновна!
	__СТАРШИЯТА__. Каква бълха, нищожество?
	__МАТЕЙ НИЩОТО__. Не Нищожество, а Нищото ми е името, господин старши!… Относно бълхата всички тук могат да кажат, че за всичко тя е виновна. Ако не беше бълхата, аз по никакъв начин нямаше да участвувам в тази гигантска гонитба и да хвърча над Балканите. За какво да хвърча, да ме видят всички Балкани ли и да кажат „Гледай го тоя, заради една нищо и никаква бълха тръгнал да хвърчи горе по облаците“. Ами нали всеки ще те вземе тебе за най-нищото нещо, що заради една бълха си се понесъл в облаците! Но какво можех да направя аз, след като бълхата ме подлуди. Ако бръмбар ти влезе в главата, господин старши, побръмчи, побръмчи и отбръмчи. Понякога ти отбръмчаваш с него, понякога не отбръмчаваш. А бълхата, проклетницата, не отбръмчава, ами бучи и те довежда до най-пълна лудост и не знаеш накъде да отбръмчиш. Ние тука сме на самото било на Балкана, от нас нататък е небе, освен в небето наникъде другаде не можеш да отбръмчиш. Ужас, господин старши! Ако погледнеш, няма нищо по-нищо от бълхата. Но те довежда до най-пълно подчинение и малоумност.
	__СТАРШИЯТА__. Изведете този идиот оттука, че напълни всичко с бълхи и навсякъде започва да ме засърбява. Да му се изтупат всичките бълхи с камшика!
	__МАТЕЙ НИЩОТО__. Но тя е само една, господин старши! Нали през цялото време се мъча да обясня на полицията, че е само една нищо и никаква бълха. Ако подскача наоколо — нищо, нека си подскача, но като ми влезе в ухото, стана ад, бучи, цялата ми глава бучи и полудях. Тя е вътре в ухото ми, идиотинът му с идиотин, както сам възмутено и справедливо я наричаш, господин старши!
N	Старшията изпада в ярост, улавя яко Матей Нищото за ризата, разтърсва го, замахва и такава плесница му удря, че Матей се завъртява около себе си. Той извиква, стъписва се, гледа вторачено старшията, засмива се още по-широко и по-широко, накрая избухва в гръмогласен смях.
	__МАТЕЙ НИЩОТО__. Благодаря, господин старши! Спасихте ме, родих се!… Вие убихте идиотинът му с идиотин! Предаде богу дух, проклетницата! Много благодаря, господин старши, най-покорно благодаря! Родих се, родих се! Урааа! Урааа! Олеле мале, чудна природа.
	__ПЕТЛЕТО__. Сетих се! Аврам беше, Аврам.
	__СТАРШИЯТА__. Махайте тая дрипа! Авраме, строй хората. Кой иска тука още да лети? Кой иска да гони още скитащи балони?!… Ти ли?!… Ти ли?!… Ти ли?!… _(Старшията размахва камшика и удря сочените от него. Удря яростно с крак. Още веднъж. Още веднъж.)_. Кой, питам?… Авраме, командвай! Пушки, на ремък! Ходом!… Марш!

N	Строените полицаи тръгват диагонално към дъно то на сцената, марширувайки, откъм единия им фланг крачи старшията. Диагонално, с простряни напред ръце, препъвайки се върви сякаш опипвайки въздуха Бабина душица.

	__БАБИНА ДУШИЦА__. Спрете!… Стойте!… Чакайте!… Спрете!… Какво е това тъпкане? Какви са тия ботуши? Никой ли не ме чува? Боже… Изпотъпкаха благата билка! Тя е тук! _(Изправя се, върти се, търси да се ориентира на сцената, опипва наоколо си с ръце.)_ Усещам дъха й, никой ли не усеща дъха й?!
	__ДАСКАЛ КИРО__. Какво има, Бабина душице?
	__БАБИНА ДУШИЦА__. Даскал Киро, тук ли си?
	__ИГОТО__. Всички сме тук, Бабина душице.
	__АВРАМ ОПИТОМИТЕЛЯ__. Само Момо, Момо го няма!
	__БАБИНА ДУШИЦА__. Блага билка тука изпотъпкаха. Най-рядката и ценна билка, тя за всяка телесна и душевна рана става. Не усещате ли, вечерникът дъхти на блага билка. Ех, такава е съдбата на билкаря, орисията му е такава, цял живот да търси блага билка и цял живот да събира проста Бабина душица.
	__ДАСКАЛ КИРО__. С балона риза за Балкана можеше да се ушие, момчета, та да се белее ризата му отдалеко. На ветровито място сме се пръкнали, момчета, ту вихри ни отнасят в небесата, ту в безветрие попадаме, ту тих вечерник ще премине, ще пошепне, нещо тайно на ухото ни. Вечерник се появи, най-нежният вятър. Той всяка птича перушинка вдига от земята.
	__АВРАМ ОПИТОМИТЕЛЯ__. Момо е мъртъв, а перушинката му хвърчи.
	__ДАСКАЛ КИРО__. Макар и мъртва, тя е перушинка от птица, която е летяла.

N	Една птича перушинка започва да пада бавно и светлее. Гърбом към нас хората гледат нагоре към перушинката. Тя се люлее, но не пада. Поемат я човешки длани. Гасне светлината, и нова перушинка светлее във въздуха.

N	Завеса
