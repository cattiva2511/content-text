	__ЗЕВС__
	Ти нареди пейките и приготви мястото за пристигащите, а ти докарай животите и ги подреди, но първо ги поукраси, да изглеждат по-представителни и да привлекат колкото се може повече народ. — Ти пък, Хермесе, обявявай и приканвай — хайде, на добър час! — купувачите да идват на тържището. Ще продаваме философски животи от всеки вид и от различни направления. Ако някой не може да плати в момента, ще плати догодина, като представи поръчител.

	__ХЕРМЕС__
	Мнозина се събират, не бива да губим време и да ги бавим.

	__ЗЕВС__
	Тогава да почнем продажбата.

	__ХЕРМЕС__
	Кого да изведем най-напред?

	__ЗЕВС__
	Този тук, дългокосия, йониеца, защото изглежда такъв един внушителен.

	__ХЕРМЕС__
	Хей ти, питагорееца, слез и дай на публиката да те разгледа!

	__ЗЕВС__
	Хайде, обявявай.

	__ХЕРМЕС__
	Най-хубавия живот продавам, най-внушителния, кой ще го купи? Кой иска да бъде повече от човек?*1 Кой иска да узнае хармонията на вселената*2 и да възкръсне след смъртта си*3?
	[*1 Хермес загатва за божеските почести, които били отдавани на Питагор. — Б.пр.]
	[*2 Има се предвид питагорейският възглед, според който вселената представлява единство благодарение на съществуващата в нея хармония. — Б.пр.]
	[*3 Визира се теорията за превъплъщаването на душите, за така наречената метемпсихоза. — Б.пр.]

	__КУПУВАЧ__
	Наглед не е лош. Но какво знае най-добре?

	__ХЕРМЕС__
	Аритметика, астрономия, измамничество, геометрия, музика, шарлатанство. Пред тебе е пророк от класа.

	__КУПУВАЧЪТ__
	Може ли да го питам?

	__ХЕРМЕС__
	Питай, на добър час!

	__КУПУВАЧЪТ__
	Откъде си?

	__ПИТАГОР__
	От Самос.

	__КУПУВАЧЪТ__
	Къде си учил?

	__ПИТАГОР__
	В Египет, при тамошните мъдреци.

	__КУПУВАЧЪТ__
	Я ми кажи, ако те купя, на какво ще ме научиш?

	__ПИТАГОР__
	На нищо не ще те уча, но ще ти припомням*.
	[* Според Питагор ученето и придобиването на знания представлява припомняно, идея, развита от Платон в диалога „Менон“. — Б.пр.]

	__КУПУВАЧЪТ__
	Как?

	__ПИТАГОР__
	Като почистя най-първо душата ти и отмия нечистотията от нея.

	__КУПУВАЧЪТ__
	Добре, сметни, че вече съм изчистен. Какъв е начинът на припомнянето?

	__ПИТАГОР__
	Първо — дълъг покой, мълчание и цели пет години никакво приказване.

	__КУПУВАЧЪТ__
	Я върви, драги, да възпитаваш Крезовия син*! Аз искам да бъда един приказлив човек, а не статуя. Все пак, след мълчанието и петгодишния срок — какво?
	[* Единият от двамата синове на цар Крез бил глухоням (срв. Херодот). Купувачът подигравателно забелязва, че Питагор, който проповядва петгодишно мълчание, е по-пригоден за възпитател на едни глухоням, отколкото на един нормален човек. — Б.пр.]

	__ПИТАГОР__
	Ще се упражняваш в музика и геометрия.

	__КУПУВАЧЪТ__
	Хубава работа, щом трябва да стана първо китарист, а след това — мъдрец!

	__ПИТАГОР__
	После ще се учиш да броиш.

	__КУПУВАЧЪТ__
	И сега зная да броя.

	__ПИТАГОР__
	Как броиш?

	__КУПУВАЧЪТ__
	Едно, две, три, четири…

	__ПИТАГОР__
	Виждаш ли? Това, което смяташ за четворка, то е десетка, съвършен триъгълник и нашата клетва*.
	[* Четворката е десетка, доколкото тя, събрана с предхождащите числа, дава сбор 10, т.е. l+2+3+4=10. Тя е и съвършен, т.е. равностранен триъгълник. Най-сетне, четворката е свещеното число, в което питагорейците се кълнели. — Б.пр.]

	__КУПУВАЧЪТ__
	Не, кълна се с най-великата клетва, в четворката, никога не съм чувал по-божествени и свети думи!

	__ПИТАГОР__
	След това, чужденецо, ще узнаеш за земята, въздуха, водата и огъня, какъв е техният кръговрат, каква е формата им и как се движат.

	__КУПУВАЧЪТ__
	Че има ли форма огънят, въздухът и водата?

	__ПИТАГОР__
	И то съвсем очевидна: без форма и фигура не могат да се движат. Освен това ще узнаеш, че богът е число, разум и хармония.

	__КУПУВАЧЪТ__
	Чудни работи говориш.

	__ПИТАГОР__
	Освен казаните неща ще узнаеш също, че ти се смяташ за един, а изглеждаш друг, и всъщност си друг*.
	[* Питагор има предвид загатнатата по-рано от Хермес своя теория за метемпенхозата. Смисъл: ти изглеждаш един, а всъщност си друг, тъй като според теорията за метемпенхозата всеки носи в себе си душата на другиго и всъщност въплъщава една двойствена личност. — Б.пр.]

	__КУПУВАЧЪТ__
	Какво казваш? Значи, аз съм друг, а не съм аз, който сега разговарям с тебе?

	__ПИТАГОР__
	Сега си ти, но някога си се явявал в друго тяло и под друго име, а след време ще се превърнеш отново в друг.

	__КУПУВАЧЪТ__
	С други думи, ще бъда безсмъртен, преминавайки в различни форми? Но стига по това. По отношение на яденето как си?

	__ПИТАГОР__
	Не ям никаква животинска храна, а от останалите ям всичко, освен боб.

	__КУПУВАЧЪТ__
	Защо? Не обичаш ли боб?

	__ПИТАГОР__
	Не, ами той е свещен и природата му е чудна: първо, целият представлява родително начало и ако обелиш един още зелен боб, ще видиш, че по форма е подобен на мъжки детеродни части; ако го свариш и оставиш на месечина определен брой нощи, ще получиш от него кръв. Но по-важно е, че атиняните имат закон да избират управниците си с бобови зърна.

	__КУПУВАЧЪТ__
	Хубаво и благочестиво изрече всичко. Но съблечи се, искам да те видя и гол. — О, Херакле! Бедрото му е златно! Изглежда, че е бог! Купувам го на всяка цена! Колко искаш за него?

	__ХЕРМЕС__
	Десет мини.

	__КУПУВАЧЪТ__
	Вземам го.

	__ЗЕВС__
	Запиши името на купувача и откъде е.

	__ХЕРМЕС__
	Изглежда, че е някакъв италиец, Зевсе, от жителите на Кротон, Тарепт и тамошна Гърция*. Но той не е сам, а почти трийсет души го купуват общо.
	[* Тамошна Гърция с така наречената Велика Гърция (Magna Graecia), т.е. Южна Италия и Сицилия. Школата на Питагор се намирала в гр. Кротон. — Б.пр.]

	__ЗЕВС__
	Нека го отведат! Хайде да изведем друг!

	__ХЕРМЕС__
	Искаш ли онзи, мръсния, понтиеца*?
	[* Понтиец е Диоген от Синопа, град на Понтос Евксинос (Черно море). — Б.пр.]

	__ЗЕВС__
	Разбира се!

	__ХЕРМЕС__
	Хей, ти, с торбата на гърба, с голите рамене, ела и мини в кръг покрай публиката. — Живот мъжествен продавам, живот прекрасен и благороден, живот свободен!

	__КУПУВАЧЪТ__
	Глашатаю, как каза? Продаваш свободен човек?

	__ХЕРМЕС__
	Е, да.

	__КУПУВАЧЪТ__
	А не се ли боиш да не те съди за незаконно заробване и да те призове в Ареопага?

	__ХЕРМЕС__
	Него никак не го е грижа, че го продават. Той мисли, че е абсолютно свободен.

	__КУПУВАЧЪТ__
	Ами за какво може да се използува толкова мръсен и в тъй окаяно състояние? Освен ако речем да го направим копач или водар.

	__ХЕРМЕС__
	Не само това. Ако го туриш вратар, ще ти бъде много по-верен от куче. Не току-така името му е „Куче“*.
	[* Куче в случая означава философ-киник; срв. „Разговори на мъртъвци“. — Б.пр.]

	__КУПУВАЧЪТ__
	А откъде е, каква професия упражнява?

	__ХЕРМЕС__
	Него питай. Тъй е по-добре.

	__КУПУВАЧЪТ__
	Страх ме е от неговия навъсен и мрачен вид, да не би, ако го доближа, да лавне срещу ми и ме ухапе, бога ми! Не виждаш ли как е дигнал тоягата си, как е смръщил вежди и поглежда някак заплашително и злъчно?

	__ХЕРМЕС__
	Не бой се. Питомен е.

	__КУПУВАЧЪТ__
	Най-напред, любезни, откъде си?

	__ДИОГЕН__
	Отвсякъде.

	__КУПУВАЧЪТ__
	Какво?

	__ДИОГЕН__
	Пред тебе е гражданин на света.

	__КУПУВАЧЪТ__
	Чий последовател си?

	__ДИОГЕН__
	На Херакъл.

	__КУПУВАЧЪТ__
	Тогава защо не облечеш и лъвска кожа? По тоягата приличаш на него.

	__ДИОГЕН__
	Ей това ми е лъвската кожа, дрипавият ми плащ. Боря се като Херакъл против насладите, не по заповед, а доброволно, решил съм да очистя живота от тях.

	__КУПУВАЧЪТ__
	Браво за решението ти! Но какво знаеш най-добре? Какъв занаят имаш?

	__ДИОГЕН__
	Освободител съм на хората и лекар на страстите. Изобщо, искам да бъда пророк на истината и свободното слово.

	__КУПУВАЧЪТ__
	Я кажи, пророче, ако те купя, как ще ме учиш?

	__ДИОГЕН__
	Първо, като те взема, ще те съблека от изнежеността, ще те заключа с бедността и ще те наметна с дрипав плащ, после ще те карам да се трудиш и мъчиш, да спиш на земята, да пиеш само вода и да ядеш каквото ти падне, а парите, ако ги имаш, по мой съвет ще занесеш и хвърлиш в морето, няма да мислиш за брак, за деца и отечество, всичко това ще бъде за тебе празна приказка, ще напуснеш бащината си къща, ще обитаваш или гроб, или пуста кула, или бъчва. Торбата ти ще бъде пълна с вълчи боб и с книги, писани и на гърба на листа, и при това положение ще кажеш, че си по-щастлив и от великия цар*. Ако те шибат и мъчат, това не ще бъде страдание за тебе.
	[* Велик цар гърците назовавали персийския цар. — Б.пр.]

	__КУПУВАЧЪТ__
	Как тъй, казваш, да ме шибат и да не ме боли? Че аз нямам черупка на костенурка или рак!

	__ДИОГЕН__
	Ще следваш прочутия Еврипидов стих, като леко го измениш*.
	[* Става дума за стих от Еврипидовата трагедия „Иполит“, който гласи:
P>
	Езикът се закле, но не и разумът.
P$
	По-долу следва Диогеновата пародия на тоя стих. — Б.пр.]

	__КУПУВАЧЪТ__
	Кой?

	__ДИОГЕН__
P>
	Ще те боли сърцето, но езикът ти
	ще казва „Не!“
P$
	А качествата, които особено се налага да имаш, са следните: трябва да бъдеш безсрамен и дързък и да псуваш всички наред, и царе, и граждани. Тъй всички ще те сочат с пръст и ще те смятат за храбрец. Нека гласът ти бъде варварски, говорът ти — неблагозвучен и подобен на кучи лай, лицето ти — намръщено, а вървежът ти — съответен на такова лице, и изобщо всичко у тебе да бъде зверско и свирепо. Свян, приличие, умереност да няма, без остатък изтрий от лицето си способността да почервеняваш. Търси най-многолюдните места, но гледай тъкмо там да бъдеш самичък и недостъпен, не допущай до себе си нито приятел, нито гост: такива неща са разруха за твоето царство. Пред очите на всички смело прави това, което човек дори пред себе си не би правил, от любовните връзки предпочитай най-смешните и накрай, ако сметнеш за уместно, изяж суров полип или сепия и умри. Това блаженство ти предлагаме.

	__КУПУВАЧЪТ__
	Махни се! Отвратителни, нечовешки неща говориш!

	__ДИОГЕН__
	Да, драги, но много леки и лесноизпълними за всеки. Не ще имаш нужда от обучение, от речи и глупости, не — този е за тебе краткият път към славата. И неук да си — кожар, търговец на солена риба, дърводелец, сарафин, — нищо не ще ти пречи да бъдеш предмет на удивление, стига само да те съпровожда безсрамието и дързостта и да се изучиш хубаво да псуваш.

	__КУПУВАЧЪТ__
	За тези неща не ми трябваш. Но може би някой ден ще станеш веслар или градинар, и то — ако той се съгласи да те продаде най-много за два обола.

	__ХЕРМЕС__
	Вземи го, твой е! С радост се отърваваме от него. Постоянно ни досажда, кряска, всичко живо псува и одумва.

	__ЗЕВС__
	Викай друг, онзи, киренеца*, с пурпурната дреха, с венеца на главата.
	[* Киренецът е Аристип, родом от Кирена, град в Северна Африка. — Б.пр.]

	__ХЕРМЕС__
	Хайде, всички насам! Нещо скъпоценно, богати купувачи търси! Сладък живот, преблажен живот! Кой желае разкош? Кой ще купи най-деликатния живот?

	__КУПУВАЧ__
	Ела и кажи какво знаеш. Ще те купя, ако си полезен.

	__ХЕРМЕС__
	Не му додявай, драги, недей го пита. Пиян е. Няма да ти отговори, езикът му, виждаш, се плете.

	__КУПУВАЧЪТ__
	Че кой свестен човек ще купи такъв развален и негоден роб? А как мирише на парфюми, как несигурно и колебливо стъпва! Но поне ти, Хермесе, кажи какви способности има и с какво се занимава.

	__ХЕРМЕС__
	Изобщо той е добър компаньон, годен пияч, знае да се весели с флейтистката в дома на влюбен и разпуснат стопанин. От друга страна, той е познавач на лакомства и много опитен готвач, с една дума, специалист е по сладострастието. Образование е получил в Атина, а е робувал на тираните на Сицилия и е бил на голяма почит у тях. Същината на учението му е: всичко презирай, всичко използвай, отвред събирай наслади!

	__КУПУВАЧЪТ__
	Ще трябва да подириш друг купувач, от богатите и паралиите. Аз не мога да купя такъв весел живот.

	__ХЕРМЕС__
	Изглежда, че той ще ни остане непродаден, Зевсе.

	__ЗЕВС__
	Дръпни го! Изкарай друг или, по-добре, тия двамата, засмения от Абдера и плачещия от Ефес*. Искам да ги продадем наведнъж.
	[* От Абдера (в Тракия) бил Демокрит, а от Ефес (в Мала Азия) — Хераклит. — Б.пр.]

	__ХЕРМЕС__
	Слезте на средата. — Два отлични живота продавам, най-мъдрите от всички обявявам!

	__КУПУВАЧ__
	О, Зевсе, каква разлика! Единият не престава да се смее, а другият, изглежда, жалее някого, постоянно плаче! — Какво е това, драги? Защо се смееш?

	__ДЕМОКРИТ__
	Питаш? Защото и работите ви, и вие самите ми се виждате смешни.

	__КУПУВАЧЪТ__
	Как? Присмиваш се на всички нас и не смяташ за нищо нашите работи?

	__ДЕМОКРИТ__
	Така е. В тях няма нищо сериозно, всичко е празно пространство, движение на атоми и безкрайност.

	__КУПУВАЧЪТ__
	Не е тъй, ами ти си наистина празен и безкрайно прост. Ах, какво нахалство! Няма ли да спреш да се смееш?
	Ами ти защо плачеш, драги? Мисля, че ще е много по-добре да поприказвам с тебе.

	__ХЕРАКЛИТ__
	Чужденецо, смятам, че човешките работи са жалки и плачевни и в тях няма нищо, което да не е смъртно. Затуй ви съжалявам и окайвам. Настоящето не смятам за нещо голямо, а това, което ще бъде по-късно, е ужасно — имам пред вид пожара и гибелта на вселената. Това е, което оплаквам, и още — че няма нищо устойчиво, а всичко се превръща в някаква каша: едно и също нещо е удоволствие и неудоволствие, знание и незнание, голямо и малко, те се въртят нагоре-надолу и се сменят в детинската игра на века.

	__КУПУВАЧЪТ__
	Що е век?

	__ХЕРАКЛИТ__
	Дете — играе си, хвърля кокалчета, своенравничи…

	__КУПУВАЧЪТ__
	Какво са хората?

	__ХЕРАКЛИТ__
	Смъртни богове.

	__КУПУВАЧЪТ__
	Какво са боговете?

	__ХЕРАКЛИТ__
	Безсмъртни хора.

	__КУПУВАЧЪТ__
	Гатанки ли задаваш, драги, главоблъсканици ли съставяш? И ти, като Локсий, не казваш нищо ясно*.
	[* Хераклит бил наричан „Тъмният“. — Б.пр.]

	__ХЕРАКЛИТ__
	Никак не ме е грижа за вас.

	__КУПУВАЧЪТ__
	Затова и никой човек с ум в главата няма да те купи.

	__ХЕРАКЛИТ__
	А пък аз ви пращам поврага всички, и купувачи, и некупувачи!

	__КУПУВАЧЪТ__
	Болестта му не е далеч от безумие. Никого няма да купя.

	__ХЕРМЕС__
	И тия ще останат непродадени.

	__ЗЕВС__
	Обяви друг.

	__ХЕРМЕС__
	Искаш ли — онзи атинянина, устатия?

	__ЗЕВС__
	Добре.

	__ХЕРМЕС__
	Хей, ти, ела тук! — Хубав живот, разумен живот продавам! Кой ще купи най-светия живот?

	__КУПУВАЧЪТ__
	Кажи ми какво знаеш най-добре.

	__СОКРАТ__
	Любител съм на момчета и познавач на любовните въпроси.

	__КУПУВАЧЪТ__
	Е, та как ще те купя! Трябваше ми възпитател за сина ми, едно хубаво момче.

	__СОКРАТ__
	Кой би бил по-подходящ от мене да общува с едно хубаво момче? Та аз не любя тялото, аз смятам душата за прекрасна. Дори да спи под една завивка с мене, не ще чуеш да каже, че съм му сторил нещо лошо.

	__КУПУВАЧЪТ__
	Невероятни работи говориш! Любител на момчета, пък да не се занимава с нещо повече от душата, и то при възможност да лежи под една и съща завивка!

	__СОКРАТ__
	А пък аз ти се кълна в кучето и в платана, че е така.

	__КУПУВАЧЪТ__
	Херакле, какви странни богове!

	__СОКРАТ__
	Ти какво казваш? Не смяташ ли, че кучето е бог? Не виждаш ли какъв голям бог е Анубис в Египет? Ами Сириус на небето, ами Цербер в долния свят?

	__КУПУВАЧЪТ__
	Право казваш, аз съм грешил. Но какъв е твоят начин на живеене?

	__СОКРАТ__
	Живея, като съм си измислил една държава, прилагам нова обществена уредба и за закони признавам само своите*.
	[* Загатва се за „идеалната“ държава, която Сократ създава в Платоновия диалог „Държавата“. — Б.пр.]

	__КУПУВАЧЪТ__
	Бих желал да чуя едно от твоите законоположения.

	__СОКРАТ__
	Тогава слушай най-важното, което съм установил за жените: никоя жена да не бъде само на едного, а да принадлежи на всеки желаещ съжителство с нея.

	__КУПУВАЧЪТ__
	Какво говориш? Отменят ли се законите за прелюбодеянието?

	__СОКРАТ__
	Да, бога ми, и всички дребнавости, свързани с тия въпроси.

	__КУПУВАЧЪТ__
	А какво си постановил за хубавите момчета?

	__СОКРАТ__
	Целувките им ще бъдат награда за най-добрите граждани, които са извършили нещо славно и юначно.

	__КУПУВАЧЪТ__
	Охо, каква щедрост! А на философията ти каква е същината?

	__СОКРАТ__
	Идеите и образците на съществуващите неща. Всичко, което виждаш — и земята, и нещата по земята, и небето, и морето, — на всичко това съществуват невидими образи, извън вселената.*
	[* Има се предвид Платоновата теория за идеите. — Б.пр.]

	__КУПУВАЧЪТ__
	Къде съществуват?

	__СОКРАТ__
	Никъде. Ако са някъде, значи, изобщо не са.

	__КУПУВАЧЪТ__
	Не виждам образците, за които говориш.

	__СОКРАТ__
	Естествено. Окото на душата ти е сляпо. Аз пък виждам образите на всичко, и невидимия тебе, и другия мене и изобщо всичко виждам двойно.

	В такъв случай трябва да те купя, защото си мъдрец с остър поглед. — Хайде да видя какво ще ми искаш за него.

	__ХЕРМЕС__
	Дай два таланта.

	__КУПУВАЧЪТ__
	Вземам го на тая цена. Но парите ще платя друг път.

	__ХЕРМЕС__
	Как ти е името?

	__КУПУВАЧЪТ__
	Дион от Сиракуза.

	__ХЕРМЕС__
	Вземи го и го води, на добър час! Сега викам тебе, епикурееца. — Кой ще купи тогова? Ученик е на онзи, смеещия се, и на пияния, които преди малко обявявахме. Едно нещо знае повече от учителите си, по-безбожен е от тях. В останалото е приятен човек и чревоугодник.

	__КУПУВАЧ__
	Каква му е цената?

	__ХЕРМЕС__
	Две мини.

	__КУПУВАЧЪТ__
	Вземай. Но… един момент, да видя какви яденета обича.

	__ХЕРМЕС__
	Яде сладки неща, медени, особено смокини.

	__КУПУВАЧЪТ__
	Нищо мъчно. Ще му купим пестил от карийски смокини.

	__ЗЕВС__
	Викай друг, онзи, остригания до кожата, мрачния, от Стоата.

	__ХЕРМЕС__
	Добре казваш. Изглежда, че голямо множество от надошлите на пазара чакат него. — Самата добродетел продавам, най-съвършения живот! Кой иска сам да знае всичко?

	__КУПУВАЧ__
	Какво значи това?

	__ХЕРМЕС__
	Че само той е мъдрец, само той е красив, само той е справедлив, храбър, цар, оратор, богаташ, законодател и всичко друго, каквото има.

	__КУПУВАЧЪТ__
	Значи, драги, само той е и готвач, и кожар, бога ми, и строител, и други подобни?

	__ХЕРМЕС__
	Изглежда.

	__КУПУВАЧЪТ__
	Ела, любезни, и кажи на мене, купувача, кой си и, първо, не се ли дразниш, че те продават и че си роб?

	__ХРИЗИП__
	Никак. Това не зависи от нас. А което не зависи от нас, то ни е безразлично.

	__КУПУВАЧЪТ__
	Не разбирам в какъв смисъл казваш това.

	__ХРИЗИП__
	Как? Не разбираш ли, че едни от тези неща са предпочитани, а други — не са предпочитани?

	И сега не разбирам.

	__ХРИЗИП__
	Естествено. Не си свикнал с нашите термини, нито пък имаш възприемателно въображение, докато опитният, изучилият логическото учение знае не само това, но и що е предикат и вторичен предикат и до каква степен се различават помежду си.

	__КУПУВАЧЪТ__
	В името на мъдростта, не отказвай да ми обясниш какво е предикат и какво — вторичен предикат! Не зная как, уплаших се от звученето на тези думи.

	__ХРИЗИП__
	О, няма да откажа. Ако някой е куц и с куция си крак стъпи на камък и случайно се нарани, за него куцането е предикат, а раната, която е придобил, е вторичен предикат.

	__КУПУВАЧЪТ__
	О, какъв тънък ум! Какво друго знаеш?

	__ХРИЗИП__
	Словесни плетеници, с които обвивам събеседниците си, запушвам им устата и ги карам да мълчат, като им турям намордник. А името на тая сила е прочутият силогизъм.

	__КУПУВАЧЪТ__
	Херакле! Непобедима и могъща сила!

	__ХРИЗИП__
	Внимавай сега! Имаш ли дете?

	__КУПУВАЧЪТ__
	Защо?

	__ХРИЗИП__
	Ако, както то си играе край реката, го види и грабне крокодил, но обещае да ти го върне, ако отгатнеш какво е решил относно връщането на детето, какво ще кажеш. Какво е решил*?
	[* Тоя софизъм се върти около отговора на въпроса дали крокодилът ще върне детето: ако бащата отговори „Да“, крокодилът ще каже: „Не, няма да го върна“; ако бащата каже „Не“, крокодилът ще потвърди: „Да, няма да го върна“. — Б.пр.]

	__КУПУВАЧЪТ__
	Труден въпрос. Не зная какво да отговоря, за да го получа. Но, заклевам те в Зевс, отговори и ми спаси детето, докато крокодилът не го е глътнал!

	__ХРИЗИП__
	Бъди спокоен. Ще те науча и на други, още по-чудни неща.

	__КУПУВАЧЪТ__
	На какви неща?

	__ХРИЗИП__
	На „Жътварят“, на „Стопанинът“* и преди всичко на „Електра“ и на „Покритият“.
	[* Софизми, чиято същност не е напълно ясна. — Б.пр.]

	__КУПУВАЧЪТ__
	За какъв покрит и за каква Електра говориш?

	__ХРИЗИП__
	За оная, прочутата Електра, дъщерята на Агамемнон, която и знае, и не знае едно и също нещо. Когато до нея стои Орест, още непознат, тя знае, че Орест е нейният брат, но не знае, че този именно е Орест. А за покрития ще чуеш ей сега едно чудно разсъждение. Кажи ми, познаваш ли баща си?

	__КУПУВАЧЪТ__
	Да.

	__ХРИЗИП__
	Ами ако поставя до тебе покрит човек и те запитам дали го познаваш, какво ще кажеш?

	__КУПУВАЧЪТ__
	Естествено, че не го познавам.

	__ХРИЗИП__
	Но този покрит е твоят баща. Така че, щом не познаваш покрития, ясно е, че не познаваш собствения си баща.

	__КУПУВАЧЪТ__
	Съвсем не — ще го открия и ще разбера истината. Но каква е крайната цел на твоята мъдрост и какво ще правиш, когато стигнеш върха на добродетелта?

	__ХРИЗИП__
	Ще се устремя към първите блага, съобразни с природата — към богатството, здравето и други подобни. Но по-напред е необходимо много да се мъча, да изостря погледа си със ситно изписани книги, да събирам обяснения, да се натъпча със солецизми и странни думи. И, главното, не можеш да станеш мъдрец, ако не пиеш кукуряк три пъти подред*.
	[* Вж. забел. към „Разговори на мъртъвци“. — Б.пр.]

	__КУПУВАЧЪТ__
	Всичко това е благородно и ужасно мъжествено. Но да бъдеш Гнифон* и лихвар — виждам, че и това е едно от твоите качества — какво трябва да кажем, присъщо ли е за човек, вече пил кукуряк и съвършен в добродетелта?
	[* Гнифон: име на лихвар — скъперник. — Б.пр.]

	__ХРИЗИП__
	Да. Само на мъдреца би подобавало да дава в заем, защото нему е присъща умозаключителната дейност, а пък да заемаш и пресмяташ лихвите, изглежда близко до умозаключителната дейност: както едното, тъй и другото е присъщо единствено на мъдреца, и той трябва да взема не прости лихви, като останалите, ами и лихви от тези лихви. Нима не знаеш, че едни от лихвите са първи, а други — втори, нещо като потомци на първите? Ето, виждаш какво говори силогизмът: „Ако той вземе първата лихва, ще вземе и втората; но той ще вземе първата, следователно ще вземе и втората.“

	__КУПУВАЧЪТ__
	Следователно същото трябва да кажем и за възнагражденията, които ти вземаш от младежите срещу мъдростта си: ясно е, че само мъдрецът ще вземе възнаграждение за преподаваната добродетел, нали?

	__ХРИЗИП__
	Ти разбираш. Аз вземам парите не заради себе си, а заради самия даващ. Понеже единият харчи, а другият взема, аз упражнявам себе си във вземане, а ученика си — в харчене.

	__КУПУВАЧЪТ__
	А би трябвало да бъде обратно, младежът да взема, а ти, единственият богаташ*, да харчиш.
	[* Хризип е назован единствен богаташ иронично, срв. по-горе, където Хермес го определя като единствен в цяла редица отношения, включително и като единствен богаташ. — Б.пр.]

	__ХРИЗИП__
	Шегуваш се, драги. Но гледай да не те застрелям с един недоказуем силогизъм.

	__КУПУВАЧЪТ__
	И какво страшно има в тая стрела?

	__ХРИЗИП__
	Безизходност, мълчание и бъркотия в мислите.
	Но най-главното е, че ако пожелая, ще те превърна в камък.

	__КУПУВАЧЪТ__
	Как тъй в камък? Та ти, драги, не ми приличаш на Персей*.
	[* Персей вкаменил чудовището, което трябвало да разкъса Андромеда, като му показал главата на мъртвата горгона Медуза. Срв. „Морски разговори“. — Б.пр.]

	__ХРИЗИП__
	Как ли? Горе-долу тъй: камъкът е тяло, нали?

	__КУПУВАЧЪТ__
	Да.

	__ХРИЗИП__
	А живото същество не е ли тяло?

	__КУПУВАЧЪТ__
	Да.

	__ХРИЗИП__
	А ти живо същество ли си?

	__КУПУВАЧЪТ__
	Изглежда.

	__ХРИЗИП__
	Тогава, щом си тяло, ти си камък.

	__КУПУВАЧЪТ__
	Не, не! Освободи ме, в името на Зевс, направи ме отново човек!

	__ХРИЗИП__
	Не е мъчно. Хайде, стани отново човек. Кажи ми, всяко тяло живо същество ли е?

	__КУПУВАЧЪТ__
	Не.

	__ХРИЗИП__
	Ами камъкът живо същество ли е?

	__КУПУВАЧЪТ__
	Не.

	__ХРИЗИП__
	А ти тяло ли си?

	__КУПУВАЧЪТ__
	Да.

	__ХРИЗИП__
	А като си тяло, живо същество ли си?

	__КУПУВАЧЪТ__
	Да.

	__ХРИЗИП__
	Значи, не си камък, щом си тяло.

	__КУПУВАЧЪТ__
	Добре стори, защото краката ми бяха вече изстинали и вледенени като на Ниоба. Ще те купя. — Колко ще платя за него?

	__ХЕРМЕС__
	Дванайсет мини.

	__КУПУВАЧЪТ__
	Вземай.

	__ХЕРМЕС__
	Сам ли го купуваш?

	__КУПУВАЧЪТ__
	Не, всички тия, които виждаш.

	__ХЕРМЕС__
	Много сте, все плещести, достойни за жътваря.

	__ЗЕВС__
	Не губи време. Викай друг — перипатетика*.
	[* Перипатетици, т.е. разхождащи се, били наречени учениците на Аристотел. — Б.пр.]

	__ХЕРМЕС__
	Тебе викам, хубавия, богатия. — Хайде, купувайте най-разсъдливия, всезнаещия!

	__КУПУВАЧ__
	Какъв е той?

	__ХЕРМЕС__
	Умерен, приличен, годен за живота и, най-важното, двоен.

	__КУПУВАЧЪТ__
	Какво значи то?

	__ХЕРМЕС__
	Отвън изглежда един, а отвътре се вижда друг. Затова, ако го купиш, не забравяй да наричаш единия екзотерически, а другия — езотерически*.
	[* Езотерически, т.е. вътрешен; екзотерически, т.е. външен. С тези термини били означавани философски съчинения, предназначени съответно за вътрешните нужди на школата и за външна публика. — Б.пр.]

	__КУПУВАЧЪТ__
	А какво знае най-вече?

	__ХЕРМЕС__
	Че благата са три вида: в душата, в тялото и във външните неща*.
	[* Чрез думите външните неща Хермес означава богатствата. Същата мисъл е изразена по-ясно в диалога „Евнухът“, където богатствата са обявени за трето благо. — Б.пр.]

	__КУПУВАЧЪТ__
	По човешки мисли. Колко струва?

	__ХЕРМЕС__
	Двайсет мини.

	__КУПУВАЧЪТ__
	Много искаш.

	__ХЕРМЕС__
	Не, любезни. Изглежда, че и самият той има някакви пари. Затова няма да загубиш, като го купиш. Освен това от него веднага ще научиш колко живее комарът, на каква дълбочина морето се осветлява от слънцето и каква е душата на мидата.

	__КУПУВАЧЪТ__
	Боже мой, каква точност!

	__ХЕРМЕС__
	А какво ще кажеш, ако чуеш други неща, много по-фини от тези — за семето и зачеването, за образуването на зародиша в матката, за човека като смеещо се същество и за магарето като същество, което не се смее, не строи и не плува с кораби?

	__КУПУВАЧЪТ__
	Много важни и полезни знания, затова ще го купя за двайсет.

	__ХЕРМЕС__
	Добре.

	__ЗЕВС__
	Кой ни остава още?

	__ХЕРМЕС__
	Тоя, скептикът. — Я, Пирий*, ела, че по-скоро да те обявя. Повечето вече се разотиват и продажбата ще стане пред малцина. — Все пак, кой ще купи тогова?
	[* С робското име Пирий е означен философът — скептик Пирон, който учел, че истината е непостижима за човека. — Б.пр.]

	__КУПУВАЧ__
	Аз. — Но първо кажи ми какво знаеш.

	__ПИРИЙ__
	Нищо.

	__КУПУВАЧЪТ__
	Какво искаш да кажеш с това?

	__ПИРИЙ__
	Че според мене изобщо нищо не съществува.

	__КУПУВАЧЪТ__
	Значи, и ние не съществуваме?

	__ПИРИЙ__
	И това не зная.

	__КУПУВАЧЪТ__
	Нито кой си ти?

	__ПИРИЙ__
	Това още по не зная.

	__КУПУВАЧЪТ__
	Ох, каква безизходица! А за какво ти са тези везни?

	__ПИРИЙ__
	Меря на тях доводите и ги изравнявам и когато видя, че са съвсем подобни и еднакво тежки, тогава — тъкмо тогава! — не зная кой е по-верен.

	__КУПУВАЧЪТ__
	А от другите неща какво можеш да правиш добре?

	__ПИРИЙ__
	Всичко, освен да преследвам избягал роб.

	__КУПУВАЧЪТ__
	Защо това е невъзможно за тебе?

	__ПИРИЙ__
	Защото, драги, не мога да го хвана… да го схвана*.
	[* Чрез думите „Не мога да го хвана… да го схвана“ се предава двусмислие, изразено в оригинала чрез употребата на глагола, който означава и „хващам“, и „схващам“. — Б.пр.]

	__КУПУВАЧЪТ__
	Естествено. Виждаш ми се такъв един ленив и отпуснат. Но каква е целта на твоята наука?

	__ПИРИЙ__
	Незнанието и невъзможността да слушаш и виждаш.

	__КУПУВАЧЪТ__
	Значи, казваш, че си глух и сляп?

	__ПИРИЙ__
	И още — неспособен за съждение, неспособен за възприемане и изобщо по нищо не се отличавам от червей.

	__КУПУВАЧЪТ__
	Трябва да те купя заради това. — Колко струва този?

	__ХЕРМЕС__
	Една атическа мина.

	__КУПУВАЧЪТ__
	Вземай. — Какво ще кажеш, драги? Купих ли те?

	__ПИРИЙ__
	Не се знае.

	__КУПУВАЧЪТ__
	Напротив, знае се! Купих те и платих парите.

	__ПИРИЙ__
	Въздържам се от мнение по този въпрос, размишлявам.

	__КУПУВАЧЪТ__
	Хайде, тръгвай с мене, както подобава на мой роб.

	__ПИРИЙ__
	Кой знае дали наистина казваш това.

	__КУПУВАЧЪТ__
	Кой знае ли? Глашатаят, парите и присъствуващите.

	__ПИРИЙ__
	Че присъствува ли тук някой?

	__КУПУВАЧЪТ__
	Като те хвърля в мелницата, ще ти дам да разбереш по друг начин, че съм ти господар!

	__ПИРИЙ__
	Въздръж се от мнение по този въпрос.

	__КУПУВАЧЪТ__
	Бога ми, казах вече!

	__ХЕРМЕС__
	Престани да се опъваш и върви с купувача. — А вас каним за утре. Тогава ще продаваме обикновени граждани, занаятчийски и търговски животи.
