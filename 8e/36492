	На югозападната граница на Индия се намирало царството Чандрапур. Преди много, много години там царувал Пратапчандра. За своето време той се бил прославил като един от най-достойните и мъдри владетели.
	Цар Пратапчандра нямал син. Имал само една-единствена дъщеря на име Сундари. Принцеса Сундари била много надарена. Освен че била необикновено красива, тя имала нежно и добро сърце, изпълнено с любов и състрадание. А нейните ръце притежавали чудотворна сила: само от едно тяхно докосване изчезвала и най-неизлечимата болест.
	На принцеса Сундари вече й било време да се омъжи. Цар Пратапчандра искал да намери за дъщеря си най-достойния жених. Но желанието на принцесата било да си го избере сама и царят се съгласил. Той изпратил известия до всички съседни царства, че който иска да се ожени за принцесата, трябва малко да поживее в Чандрапур, за да може тя сама да си хареса годеника.
	От съседното царство Ханспур дошли четирима принцове да опитат щастието си. И четиримата искали да се оженят за принцесата. Но още преди пристигането им Сундари казала на баща си, че ще изпита принцовете и чак тогава ще си избере един от тях. Царят много се зарадвал на решението й.
	Принцовете от Ханспур били настанени според високото си положение. Щяла да им прислужва една млада жена на име Нагина.
	Когато Нагина влязла при първия принц, Рупсундар, той попитал:
	— Нагина, можеш ли да ми уредиш среща с принцесата?
	— Защо не, господарю. Аз тъкмо сега отивам при нея — отговорила Нагина и завела принца в една тъмна стаичка. Там черна като смола девойка правела богослужение. Тя имала толкова големи зъби, че в тъмното приличала на демон. Като я видял, принцът си помислил: „По-добре цял живот да си остана сам, отколкото да имам такава жена“.
	И, разбира се, Рупсундар се отказал да се жени за Сундари, и си заминал.
	На другия ден Нагина отишла при втория принц. Той се казвал Лакшмикант. Принцът веднага попитал:
	— Кажи, Нагина, защо Рупсундар си тръгна, преди да си опита щастието?
	Нагина отговорила:
	— Ами, като видя колко е черна, дебела и с големи зъби принцесата, той се уплаши и си замина.
	Тогава принц Лакшмикант казал:
	— Та той е глупак! Че кой гледа красотата на една принцеса? На принцесите трябва да се гледат богатствата, владенията.
	— Ако Вие искате да се ожените заради богатството, трябва да се върнете разочарован — казала Нагина. — Царят вече остави на друг всичките си владения и наследство.
	Като чул това, Лакшмикант също изчезнал незабелязано. Та нали той бил дошъл да се ожени за принцесата от алчност за богатство.
	На третия ден Нагина влязла в покоите на принц Вандрадж. Тя му разказала всичко за двамата му братя. Вандрадж казал:
	— Слушай, Нагина. Не ме интересува нито красотата, нито богатството на принцесата. Аз искам да се оженя за нея само за да излекува болестта ми с чудотворната сила на ръцете си.
	— О, някой Ви е излъгал, че принцесата може да лекува — казала Нагина. — Аз живея с нея от толкова години и досега не съм видяла ръцете й да правят чудеса.
	Принц Вандрадж повярвал на Нагина и също си заминал.
	Накрая Нагина отишла при четвъртия принц, който се казвал Деврадж. Но като влязла при него, видяла, че принцът е болен. Деврадж стенел от непоносима болка в гърдите. Нагина веднага извикала лечителя. Той му дал лекарство, а тя самата сложила ръцете си върху гърдите му и не след дълго Деврадж се почувствал по-добре. Лечителят си отишъл, но Нагина останала при него през цялата нощ. На сутринта принцът й казал:
	— Знаеш ли, Нагина, аз търся грижовна и любеща жена, каквато си ти. Не за принцесата, а за тебе искам да се оженя. Кажи ми, готова ли си да станеш моя жена?
	Сълзи на обич и радост се отронили от очите на Нагина. С наведена глава тя седнала тихо до него и казала:
	— Аз също търсех честен и добър човек като Вас, който да може да ме обича. Аз не съм Нагина, а Сундари, принцеса Сундари! Изпитах ви и четиримата братя. Единият принц се интересуваше от красотата ми, на другия му трябваше богатство, на третия — чародейната ми сила, а на Вас — само обичта ми и нищо друго. Искам да се омъжа за Вас, защото само с Вас ще бъда щастлива.
	Ето как успешно завършил подготвеният от цар Пратапчандра и принцеса Сундари план. С голяма радост царят вдигнал богата сватба на дъщеря си и на принц Деврадж.
