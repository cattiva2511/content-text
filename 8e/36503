	— Мамо, какво е това? — попита учудено Румпи и посочи малката крилата животинка със златист гръб, кацнала току-що върху неговото парче диня.
	— Това ли? Ами че това е… оса! — рече майка му и дръпна Румпи по-близо до себе си. Двамата бяха излезли на следобедна закуска пред къщата, а таткото все още се въртеше вътре. Нарязаната диня червенееше на дървената масичка и приятно ухаеше.
	— Хапе ли осата? — полюбопитствува Румпи, като се мъчеше да заобиколи майчиния хобот.
	Но тя го дръпна пак:
	— Осата не хапе, а боде с жилото си… То е малко, но много остро — щом го забие някъде по тебе, дълго боли и кожата се подува.
	— Но ти си ми казвала, че моята кожа е доста дебела… Как ще я пробие тогава едно малко жило?
	— О, дребната оса е хитра и находчива — винаги си намира тъничко местенце по кожата, за да ти причини болка. Например може да влезе в ухото ти или да те боцне по езика… Никога не е известно къде ще забоде жилото си една оса.
	— А няма ли сега да ми изяде динята? — попита отново слончето.
	— Не, това не може да направи! — засмя се майка му. — Виж я какво малко коремче има — ще си пийне глътка динен сок и ще си отиде по живо, по здраво. А показва жилото си само когато я разсърдиш с нещо. Няма да я закачаме и тя сама ще избяга.
	Осата като че ли чу нейните думи, трепна с крила и литна право нагоре: „Зъм-зъм-зъм-зъм!“.
	Така слончето научи, че и малките животинки могат да бъдат опасни за него. Особено щом имат крила. Затова, когато в двора долиташе отнякъде оса, Румпи бързо отиваше до стените на къщата и оттам я проследяваше с предпазлив поглед. А когато тя направеше кръг встрани — към къщата на маймунките или към двора на бялото пони, слончето си отдъхваше и започваше да си тананика весела песничка:
P>
	Тя е дребна като семчица.
	Но е жълта
	и омразна.
	Затова стоя на сенчица
	и със нея
	не приказвам!
P$
	Но заваляха есенните дъждове и жълтата оса престана да бръмчи из двора. Вместо нейното звънко бръмчене Румпи чуваше мекия шум на падащите капки.
	Понякога си мислеше:
	„Къде ли се крие осата, когато дойде дъжд? Може би тя също има къщичка някъде наблизо… Такава една къщичка — дребна и жълта като нея… Ала нека се крие, хич не ми трябва! А дъждът колко приятно вали… Татко ми е казвал, че тази вода, която пада от небето, е дошла чак от Африка. Била е там, но слънцето я превърнало в пара, парата станала на облак, а облакът пътувал, пътувал и дошъл чак дотук. И сега вали дъжд.“
	Една сутрин слончето не издържа и излезе на двора да си поиграе с дъждовните капки.
	— Едно, две, пет, осем! — опита се да ги преброи то, но се обърка, защото още не можеше да брои правилно и защото дъждовните капки нямаха брой. Затова пък разбра, че е много по-добре да ги остави да подскачат по ушите му, да го почукват челото и по хобота, да тичат весело по гърба му… „Бърр! Студеничко!“ — потрепваше от време на време Румпи, но продължаваше своята игра с дъжда.
	На другия ден легна болен.
	Мама и татко уплашено се затюхкаха около него:
	— Видя ли какво стана сега? Все не слушаш и всичко вършиш на своя глава… Казвахме ли ти да не стъпваш в басейна повече, да не правиш къпаница в басейна?
	— Буха-буха! Отдавна не съм стъпвал в басейна! — обясни с кашлящ глас Румпи-румп. — А дъждът стъпваше по мен. И сега сякаш продължава да тича по гърба ми… Буха-буха! А на главата ми сякаш е сложен горещ камък. Буха-буха!
	— Значи Румпи е много болен! И сигурно има висока температура! — извика разтревожената му майка!
	— Трябва да го прегледа лекар! И то веднага! Отивам да го доведа! — обади се вървешком баща му и излезе в дъждовната вечер.
	Скоро дойде и лекарят на зоологическата градина.
	Той извади от джоба на бялата си престилка голяма лъжица, пъхна я в устата на слончето и рече:
	— Кажи „А“. Но искам да чуя едно хубаво дълго „А“.
	— Аааааааа! — изпълни послушно молбата му болният Румпи.
	— Сега дишай дълбоко.
	Румпи-румп пое въздух с хобота и шумно въздъхна. Бялата кръгла шапка на лекаря отхвръкна към тавана и пак се върна на главата му.
	— Стига толкова! — рече намръщен лекарят. — Такава настинка отдавна не бях виждал!
	После отвори черната си чанта и извади от нея дебела спринцовка с дълга игла.
	— Започваме лечението — обяви важно лекарят. — По две инжекции три пъти на ден! Обърни се малко — каза той на болното слонче. — Такааа.
	Повдигна се на пръсти и бързо заби в хълбока на Румпи дългата игла…
	Лечението продължи цяла седмица. Инжекциите идваха една след друга и винаги бяха големи, и винаги имаха остри игли. По едно време на Румпи му се струваше, че цялата му кожа отзад е станала на дупки и през тях свободно влиза есенният хлад. Но ако искаме да бъдем справедливи, трябва да кажем, че хладно му ставаше повече от страх. Вън дъждовете бяха вече престанали и слънцето отново стопляше с лъчите си земята.
	Една сутрин лекарят заяви тържествено:
	— Румпи, ти си вече здрав! Нямаш кашлица, нямаш хрема, нямаш температура. Мисля, че можеш да направиш една малка разходка из двора — тъкмо ще разбереш дали си отвикнал да ходиш!
	Румпи подскочи от радост — край на досадното стоене в стаята, край на страшните големи инжекции! И веднага щом лекарят си тръгна, слончето бързо се измъкна на кръглия двор.
	Разбира се, че не беше отвикнал да ходи.
	Разбира се, че щом тръгна по двора, веднага запя:
P>
	Хей,
	че радостни минутки!
	Виж ме,
	слънчо заблестял!
	Кожата ми
	е на дупки,
	но съм вече
	оздравял!
P$
	„Зъм-зъм-зъм-зъм!“ — завъртя се около песничката му познатата жълта оса. Тя също цяла седмица беше чакала слънчевото време, за да се появи отново тук… И за да изплаши отново слончето.
	Ала Румпи-румп този път дори и не трепна.
	— Какво толкова си се разбръмчала? — викна й смело слончето. — Да не мислиш, че ще ме уплашиш със своето жило? На мене такива големи инжекции ми биха, че от теб вече нямам никакъв, ама никакъв страх!
	— Зъм-зъм! Щом нямаш страх от жилото ми, няма смисъл да идвам повече в двора! — завъртя се обидено осата. — Аз ходя само там, където се плашат от мен!
	Вдигна се в синкавия есенен въздух и изчезна.
	А доволният Румпи-румп продължи песента си:
P>
	Хитростта ви
	днес разбрах,
	дребосъци
	бързокрили!
	От осата
	нямам страх.
	Затова
	не ме ужили!
	Румпи-бам,
	румпи-бой!
	Аз съм бил
	голям герой!
P$
	„Я, какво е това?“ — си рече слончето Румпи-румп и протегна хобот към малкия тъмен предмет, който лежеше на оранжевата пейка! Помириса го, хвана го внимателно и го завъртя пред очите си.
	Не ставаше за хапване, за игра също не го биваше… Кутийка някаква с две бели копчета отстрани и с черни чертички отпред. Нито се разбира за какво служи, нито се знае на кого е. Но май човешка ръка го бе държала допреди малко, понамирисваше на тютюн и на ментови бонбони. „Сигурно е на пазача — само той може да го е забравил тук!“ — предположи Румпи и понечи да върне предмета на предишното му място.
	Но преди да стори това, в кутийката нещо изпука и неочаквано се обади важен глас:
	„Днес се очаква умерена облачност с кратки превалявания в следобедните часове. За утре — ново покачване на температурата от пет до десет градуса…“
	Това не беше гласът на пазача. А и самите думи бяха едни такива — хем строги, хем не съвсем разбираеми.
	„Хм, има някаква загадка тук… Но щом говори за температура — навярно тази кутийка е на лекаря! Я да я взема със себе си и да я послушам малко… Пък ще му я дам, когато мине край нашия двор“ — си помисли слончето.
	Вдигна чудноватия предмет над главата си и тръгна към къщи.
	Но кутийката отново изпука и както се люлееше във въздуха, започна да пее:
P>
	Искам утре
	да е лято!
	Златен изгрев
	да блести!
	И в небето
	волно ято
	като песен
	да лети!
P$
	После мелодията заглъхна и след няколко крачки изчезна съвсем. Румпи отново завъртя тъмната кутийка пред очите си, но тя продължавате да мълчи…
	— Румпи, ти ли пееше така хубаво? — се обади от отсрещния двор Розовото фламинго.
	— Не, аз само си вървях по пътя… — трепна слончето и побърза да прикрие кутийката зад разпереното си ухо. — Как да ти обясня… И аз чух, че нещо пееше, но това нещо не бях аз.
	— Жалко, че не си ти. Щях да те помоля да изпееш онази дивна песен още веднъж.
	— Така ли? Че какво дивно имаше в нея? — полюбопитствува слончето.
	— Тази песен, драги приятелю, ми напомни свободата! — рече с прочувствен глас птицата и размаха на място своите розово-бели крила. — Напомни ми за слънчевата степ, за волното наше ято, за онова безкрайно небе! Ах, толкова ми е омръзнал този тесен двор…
	— Че защо тогава не излетиш на свобода? Нали си имаш крила? — примигна неразбиращо слончето.
	— Защото тук храната винаги е сигурна. Дъжд да вали, вятър да вее — човката ми рядко остава празна. Някак си по-удобно се живее в този двор, разбираш ли?
	— Абе… Разбирам… — кимна нерешително Румпи и замислен се отдалечи.
	Но когато вече завиваше покрай следващия двор, тъмната кутийка, скрита в навития му хобот, пак се обади:
	„Обръщаме внимание на всички пешеходци, особено на децата, да преминават само по зебрата! Напоследък зачестиха случаите…“
	— Хей, Румпи! — подвикна Зебрата с ядосан глас. — Какви глупости говориш? Как ще преминават децата по мене, нали ще ми нацапат шарките?… Нека посмеят само! Такъв ритник ги чака!
	— Това не го казах аз… — поиска да обясни слончето, но в този момент кутийката запращя, запиука, после загърмя с все сила:
P>
	Рок! Рок! Рок!
	Кой обича рок?
	По света широк
	всеки иска рок!
P$
	Напразно слончето въртеше хобота си във всички посоки — кутийката продължаваше своята гръмогласна песен:
P>
	Пей
	само рок!
	Само рок,
	хей!
P$
	— Румпи, престани! Това не е песен като песен, а дивашки шум! — проехтя още един гневен глас. — Спри да си дереш гърлото! На всичко отгоре бъркаш думите — вместо „носорог“ казваш „само рок“.
	Слончето изви глава и видя, че от близката къща с тежки стъпки идваше Носорог — вирнатият му нос се поклащаше застрашително.
	— Брей, да му се не види… — промърмори Румпи. — Всички викат по мен… Ей сега ще се махна оттук.
	Песента сякаш сама разбра, че не е желана на това място, и изчезна някъде. А Румпи-румп ускори крачките си и задъхан влезе у дома си.
	Обиколи двора, спря се до един голям нащърбен камък и пъхна чудноватата кутийка под него.
	„Ще я държа тук и на никого няма да я показвам. Щом съм я намерил аз, значи мой е бил късметът. А когато ми се прииска да чуя разни интересни неща — ще я извадя, ще я завъртя във въздуха и тя сама ще нададе глас… А сега е време да направя едно «фър-бър-плим» в басейна!“
	Но още несторил и крачка, някой наблизо попита:
	— Румпи, да си виждал случайно моето транзисторче?
	Слончето обърна глава към мястото, където лежеше скрита кутийката, но гласът този път не идваше от нея. Вдигна поглед и чак тогава забеляза пазача, изправен до оградата.
	— Няма ми транзисторчето! — продължи ядосано пазачът. — Стори ми се, че нещо свири насам, та реших да проверя дали не е моето транзисторче.
	— Транзист… транзисторче ли? За първи път чувам за такова нещо! — изрече смутено слончето.
	Веднага му дойде наум, че пазачът може би търси онази чудновата кутийка, и се обърка съвсем — какво да каже сега: хем е взел със себе си кутийката, хем е решил да я скрие под камъка… Не, по-добре да му я даде друг път, когато човекът не е толкова ядосан.
	И Румпи премести единия си крак пред нащърбения камък, за да не се вижда какво е пъхнато там. Ала докато скришом правеше тази крачка, без да иска, бутна ръба на кутийката — нещо в нея отново изпиука и над двора се разнесе песен:
P>
	Идат
	слънчевите дни.
	Ти при мене
	се върни!
P$
	— Аха, значи така било! — размаха пръст пазачът. — Бързо да ми върнеш транзисторчето!
	— Ето ти го… — промърмори слончето и протегна пеещата кутийка над оградата. Зарадваният пазач я грабна, после натисна едно от белите копчета и песента мигом спря.
	— А сега да ти кажа, Румпи — вече по-спокоен рече пазачът. — От мен запомни: чуждото нещо, където и да го скриеш, все ще се обади! Разбра ли?
	— Ами, разбрах… — отвърна умърлушен Румпи. — Друг път ще знам: едното бяло копче е било за пускане, а другото — за спиране…
	И с бавни стъпки се отправи към басейна.
