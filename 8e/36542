>	Сонети за живота на мадона Лаура

#	1.

P>
	О, вий дочули в тия песни тук
	въздишките, които мойта младост
	е ронила и в радост и в нерадост
	навремето — когато бил съм друг,

	за тая жал, на разума напук,
	горчилки сладки и горчива сладост,
	аз чакам отклик жив, а не злорадост —
	че кой не си е в любовта неук.

	Днес вече знам: сред болките човешки
	за смях съм станал с моите болежки
	и как от срам да се покажа вън;

	да, плод на мойте мисли изтерзани е
	срамът и ясното — уви — съзнание,
	че всичко дивно сън е… Кратък сън.
P$


#	2.

P>
	Да отмъсти за не един провал —
	Амур стрела извади от колчана
	и нагласи лъка си, и остана
	да бди в засада — слух и трепет цял.

	В гърдите моят дух се бе прибрал,
	и той готов за истинска отбрана,
	но ето че в гръдта ми зейна рана —
	Амур бе стрелял пак и бе успял.

	Уви, не бе съдбата благосклонна —
	и как при тоя удар бърз и тия
	беди да взема броня, лък, стрели,

	или поне да изпълзя по склона,
	от страшната опасност да се скрия…
	Не, късно е, Амур ме повали!
P$


#	3.

P>
	В часа, когато гаснещият ден
	с помръкнал лик Спасителя изпраща,
	и аз, от вашите очи пленен,
	сам оковах душата си скърбяща,

	не вярвах, че Амур кръжи над мен;
	душата ми, света боготворяща,
	тъй не разбра, че нов живот захваща:
	на скърби, на страдания и плен.

	Амур ме свари слаб, с очи от скръб
	изтекли — и, чевръст хитрец, от тука
	намери към сърцето ми пролука.

	И колко подло ме удари — в гръб! —
	и стон дори не смогнах да отроня,
	а вас пожали — защитена с броня.
P$


#	7.

P>
	Доволство, леност, пухени постели —
	в калта направо ще ни завлекат;
	затънал в грях, в безнравственост, духът
	към висша цел света ще поведе ли?

	Беззвездна нощ отдавна е светът —
	помръкнаха духовните предели.
	С Пегас към Хеликон да сте поели —
	чудак най-много да те нарекат.

	Кому са нужни лаврови венци?
	Поезийо, от тебе полза няма —
	твърди тълпата безсловесна, няма.

	Малцина с мен вървят към светлината
	и нищо, че не сме в света слепци —
	водач бъди ни, Добродетел свята!
P$


#	8.

P>
	На хълма, огласен от нежни трели,
	където Злият в клетка ни плени
	и прати ни в града — за свойте дни
	да жалим и да мрем, смъртта презрели,

	на хълма, там, сред родните предели,
	се къпехме из модри висини
	и никакви прегради и стени
	не биха устрема ни горд възпрели.

	Но в тази клетка, дето дълги дни е
	животът ни отчаяно мъждял,
	една утеха имаме и ние:

	за нас плати жената с взор небесен —
	плени го тя и хвърли го без жал
	в затвор от нашия кафез по-тесен.
P$


#	12.

P>
	Ако дочакам, ако в младост ранна
	не ме смъртта с несгоди покоси
	и видя утре горест насъбрана
	как пламъка в очите ви гаси,

	и сива стане пъстрата премяна,
	и сребърни — златистите коси,
	ликът ви — блед и спре да се коси
	човек за своята сърдечна рана. —

	тогава чак ще дръзна може би
	за толкова години тегоби
	признание горчиво да откъсна;

	но ако не дочакам старини —
	за мойте мъки, скърби, изпитни
	дарете ме поне с въздишка късна.
P$


#	13.

P>
	Амур, в лика й дивно въплътен,
	яви ли се внезапно сред жените,
	от чара й зарят и те самите —
	и двойно по-желан е моят плен.

	И благославям място, месец, ден,
	когато взор възвих към висините.
	— Кажи сполай, душа, че сподоби те
	с такава чест творецът възхитен.

	От нея иде поривът крилат
	и той от този жалък, грозен свят
	към друг — по-чист и хубав — ни повежда.

	От нея тайно никнат ти крила
	и литваш с тях сред нови светила —
	в небето на сияйната надежда.
P$


#	15

P>
	На всяка крачка хвърлям взор назад
	и пак се спирам — дъх да си поема,
	и вдишал свежест сякаш от Едема,
	аз тръгвам пак по пътя непознат.

	Но мисълта, че сам съм в тоя свят
	изправя ме пред същата дилема:
	да спра сломен и с мисъл да поема
	назад, назад, към вас — в сълзи облят.

	И пак се питам: в клетото ми тяло
	без нея — моята душа — дали
	сърцето още дълго би туптяло?

	Но тук Амур с насмешка сподели:
	при влюбените друго е опора —
	те не живеят като всички хора.
P$


#	16.

P>
	Превит старик, но с дух неутолим,
	макар с изстинали отдавна жили,
	напуска дом, деца и внуци мили
	и тръгва сам — усърден пилигрим;

	той грохнал е, но пак, неуморим —
	о, дух, опора на плътта не си ли? —
	отдава сетни дни и сетни сили
	на своята мечта — да иде в Рим,

	да види в храма онзи образ свят,
	пред който — храни старецът надежда —
	и утре, на небето, взор ще свежда.

	Така и аз сред тоя пъстър свят
	се взирам в другите с душа кахърна —
	любимото лице сред тях да зърна.
P$


#	17.

P>
	Браздят лицето ми сълзи солени
	и вятър от въздишки ледени —
	и в радостни и в безутешни дни —
	страните ми… О, срещи въжделени!

	С очи, от вашите очи пленени,
	аз виждам как светът е светлини
	и как пригасват адските главни
	в гърдите ми, от страст опустошени.

	Кръвта ми стине… Ах, за сетен път
	тя хвърли поглед, прелестна и млада,
	преди звездите й да се стопят;

	с ключа на любовта освободен,
	духът ми литва, следва я, отпада
	и дваж по-мрачен се завръща в мен.
P$


#	19.

P>
	Едни не ги е страх от светлината
	и впиват даже в слънцето очи;
	а друг го плашат първите лъчи
	и чака нощ да падне над земята.

	И трети знам — за истината свята
	на клада е готов да се качи;
	уви, и аз съм тъй. И ми личи —
	не можеш да избягаш от съдбата.

	И аз така ще свърша някой ден —
	от ясния й взор изпепелен,
	не, аз не мога да се крия в мрака;

	Облян в сълзи, напред съм полетял,
	към пламъка — това е моят дял! —
	където неизбежна смърт ме чака.
P$


#	20.

P>
	Горя от срам, че в звънък стих, мадона,
	аз дивната ви прелест не възпях,
	ни онзи миг, когато ви видях:
	звезда, единствена на небосклона.

	Не вярвах в свойта дарба — смаян, плах,
	че Музата към мен е благосклонна;
	и зърнех ли ви — истинска икона —
	се спирах вцепенен от смут и страх.

	Щом Музата отвореше уста,
	аз млъквах и край мене — пустота,
	че пее ли човек, от скръб отнесен?

	И колчем съм посягал за перо,
	оставях го — за ваше уж добро —
	намирах недостойна свойта песен.
P$


#	32.

P>
	Така е близо сетният ми час —
	ще сложи край на мойта скръб горчива.
	Отлита времето — къде отива?
	Отдавна не градя надежди аз.

	Да, още малко страст ще ни опива
	и за любов ще шепнем в тих екстаз;
	топи се като сняг плътта, а мраз
	сковава жилите, душата свива.

	Страстта ще стихне с жалката ни плът
	и сълзи, гняв и страх ще се стопят,
	и ще прозрем след страсти и нагони:

	човек от сенки тук е ограден,
	отбрулен лист е всеки негов ден
	и шепа прах — това, което гони.
P$


#	35.

P>
	Из пустоша самотен, угнетен
	вървя, където видят ми очите
	и плашат ме единствено следите
	на някой пътник, минал преди мен.

	Тук само съм далече от тълпите
	и само тук се чувствам защитен,
	понеже всички знаят, че съм в плен
	на любовта — тъй моят взор открит е!

	И мисля си дори — дали полето,
	потоците и хълмите, горите,
	и те не знаят моя дял суров…

	Не, няма нийде пустош, кът, където
	хлапакът да не ми е по петите
	и да не бъбри с мене за любов.
P$


#	36.

P>
	Ако Смъртта — най-страшният ни враг! —
	от мъките любовни отърве ме,
	готов съм сам това греховно бреме —
	живота — да захвърля в ада чак.

	Но като знам, че той — Амур — не дреме
	и с лък в ръка ще ме издебне пак,
	разбирам днес защо на тоя праг
	стоя — разколебан — от дълго време.

	Защо, о ти, стрелец на любовта,
	пролял на не един до днес кръвта,
	не ме уби, оставил ме на мира?

	Смъртта отдавна взряла се е в мен:
	покри лицето ми с мъртвешки тен,
	а бави се и все не ме прибира.
P$


#	38.

P>
	Кажи ми, Орсо, ти да си видял
	блата, скали, гъстаци, пустош дива,
	мъглата, дето всичко тук попива,
	морето и деветият му вал,

	прегради, пречки — нещо, тъй да скрива
	от мен — като проклетия воал —
	очите дивни, нежния овал
	и да шепти: — Ридай от скръб горчива!

	Или притворените клепки — свян?
	надменност? — красота за мен зловеща,
	залог за мойта смърт от много дни,

	или пък беломраморната длан,
	готова милите очи при среща
	от моя жаден взор да заслони.
P$


#	45.

P>
	Примамливото подло огледало,
	в което взирате се час по час,
	държи ви в плен, но чрез самата вас,
	на прелестта ви дивен облик дало.

	Заради него съм нещастен аз,
	с измами, с козни ви е повлияло:
	аз вън, на прага, със сърце примряло,
	а вие вътре — царствена, без власт.

	Не бях в сърцето ви аз пуснал корен,
	така че огледалото надви —
	превърна ви в кокетка с нрав престорен.

	Но участта на Нарцис си спомнете —
	да станеш цвят! Ужасно е, уви,
	сред бурени да бъдеш дивно цвете.
P$


#	46.

P>
	И златото, и бисерът в косите,
	огърлиците, розите с бодли
	пронизват ме… Ще спре да ме боли,
	щом само спрете с тях да се гласите.

	А засега остават ми сълзите…
	И вашите огледала — дали
	в тях суетата ще се утоли,
	или сама не ще ги изнурите?

	Възпряха те Амур, да подкачи
	с вас разговор за мен — видял ви само
	как жадно ги изпивате с очи.

	Отлети в ада, не огледала —
	да изкушават мало и голямо! —
	а извори на моите тегла.
P$


#	48.

P>
	Щом с огън огънят не се гаси,
	щом не пресъхва от порой реката,
	щом чуждото не се за свое смята
	и само живото Смъртта коси,

	то любовта, душите и телата
	в едно преплела — да ги възвиси,
	защо от мойта страст не ме спаси,
	а с нов копнеж разпалва я самата?

	Тъй както Нил бучи и пенест, мътен
	ще оглуши човека с грозен тътен
	и взора дързък Феб ще порази —

	не е ли тъй и с мойта страст?… С юзда я
	подтикна уж, а всъщност — обуздая,
	и пак целта се мярка — през сълзи…
P$


#	61.

P>
	Благословени — час, и ден, и лето
	господне, място, време — о, мигът,
	когато две очи да ме пленят
	успяха — и примря сърцето клето;

	и тоя сладък стон — за първи път! —
	преди да разбере дори сърцето,
	лъка звънтящ на хлапето проклето,
	стрелата му, забита в мойта гръд;

	благословени всичките слова
	за нейната възвишена възхвала,
	въздишки, сълзи, мъка накипяла;

	благословен и листът — за това,
	че мога чувствата си да излея
	и мислите за нея, все за нея.
P$


#	69.

P>
	Амур, аз знам, че разумът студен
	пред теб е слаб и немощен, че няма
	коварство тук, капан или измама,
	с които да не си дошъл при мен.

	И все пак съм — и днес! — озадачен
	(загадката е още по-голяма:
	край Елба на гърба си тая драма
	изпитал съм… до болка изнурен!) —

	аз бях избягал уж от твоя плен,
	от ветри брулен и за небесата
	неведом странник… Ала този ден

	пак ме настигна свитата крилата
	от вестоносци: да търпя смирен
	и да не вдигам глас срещу съдбата.
P$


#	74.

P>
	Сломен съм от самата мисъл аз,
	че все за вас си мисля и говоря
	и чудно как при цялата умора
	не е раззинал гробът алчна паст?

	Възпявах и лицето аз, и взора,
	на къдрите златистия атлас,
	дар слово не загубих, нито глас,
	каквото казал съм — ще го повторя.

	И как ли още ме държат нозете,
	за да ви следвам сам по тоя стар
	измамен път, по който ме зовете.

	И от къде листа, пера, мастило?
	Грешил ли съм — сърцето е мъстило,
	вината е в Амур, не в моя дар.
P$


#	77.

P>
	И както да се взира Поликлет
	и с него всички майстори старинни,
	не ще съзрат след хиляди години
	божественото в земното наглед.

	Но моят мил Симон — той дни наред
	следял я е сред райските градини,
	щом долу тук тъй щедро подари ни
	лика й дивен в мъничък портрет.

	Божествено твори се в небесата,
	че тленнното, уви, гнети душата,
	очите ни от плът са гъст воал;

	добре, че той я е рисувал горе,
	че тук, сред нас, човек със смъртен взор е
	и може би не би я и видял.
P$


#	79.

P>
	Тринадесет години оттогава,
	а всичко си е както и преди:
	бушува огън в моите гърди
	и мисли и мечти опустошава.

	Човек тук нищо май не научава,
	ако над него сам Амур не бди;
	ни сянка, ни ветрец ще охлади
	душата ми, опалена от лава.

	От ден на ден смалявам се — не ден,
	година сякаш чакам угнетен
	единствен поглед, мъничко сполука.

	Душата гасне. Близък е денят,
	звездите скоро ще се подредят —
	смъртта е вън и вече ще почука.
P$


#	90.

P>
	Косите й летяха — лек зефир
	заплиташе се в златните къдрици
	и бляскаха примамливи искрици
	в очите й, помръкнали подир.

	Ликът й — блед, но тя бе мой кумир
	и зърнах милост в нейните зеници,
	и лумнаха в мен огнени езици —
	пожар, от който нямам вече мир.

	Вървеше тя — не смъртно същество,
	а лекостъпна и ангелогласа,
	за земния живот — неземно странна;

	сияен ангел, слънце, зарево
	съзрях… Но други земните неща са:
	ослабен лък не е зарасла рана.
P$


#	92.

P>
	Ридайте, дами! О, Амур, плачи!
	О, влюбени, плачете благочинно:
	смъртта срази самия месер Чино,
	навеки вече склопил е очи.

	Ридай ти, моя скръб, че се помина
	такъв поет; кого ще отличи,
	кого от нас на трона ще качи
	Амур, терзал и него без причина?

	Звучете скръбно, стихове! Без тоя
	певец какво е днес градът? И ти,
	пистоецо, сълзите не пести!

	Ридай, о, вероломен град Пистоя,
	че няма го синът ти сладкоглас…
	Ликуйте, небеса, че е сред вас!
P$


#	93.

P>
	Възпявай я — веднъж Амур ми рече —
	със златни букви я описвай ти;
	как ту бледнее всеки, ту пламти,
	и как за миг възкръсва — мъртъв вече.

	Ти знаеш го — за всичко си плати,
	за всички пример: как се сам отрече,
	съдбата уж на помощ се притече,
	но пак обсебих твоите мечти.

	Не помниш ли очите — лекокрил
	и весел там в засада бях се скрил,
	стрелата ми — тя трудно се изважда;

	ако лъка ми върнат — се пази,
	че пак ще се облееш цял в сълзи,
	разбра, че с тях засищам свойта жажда.
P$


#	97.

P>
	О, дар безценен, скъпа свобода,
	побягна ти от мен и чак тогава
	разбрах: веднъж се щастието дава,
	но стреля и Амур, за зла беда.

	И сам си слага разумът юзда —
	за погледа пленен светът престава
	да съществува, нямаш и представа
	какво и как духа ти обузда.

	За друга аз не искам и да знам —
	и на сърцето ми е тя самата,
	и името й ми е на устата.

	Така съм вече устремен натам,
	че все по тоя път вървя — към нея
	и няма как за друга тук да пея.
P$


#	100.

P>
	И южният прозорец, в който две
	слънца — и тя, и божието — греят,
	и онзи, в който слуша как Бореят
	беснее зиме с люти студове,

	и камъкът, на който с часове
	бленува и мечтите й пъстреят
	като цветя уханни, и злодеят
	Амур, постлал по тия брегове

	за влюбени килима на тревата,
	и пролетта, и пролетната меса,
	стрелата му, с която ме срази,

	ликът й мил, речта витиевата —
	на дъното на клетото сърце са:
	о, излак жив на моите сълзи.
P$


#	102.

P>
	Когато Цезар в жарките пустини
	главата на Помпей съзрял в чувал,
	престорил се, навел очи невинни
	и в сълзи лицемерни се облял.

	Тъй свойта скръб прикрил и Анибал,
	когато Рим — врагът му от години —
	превръщал вече Картаген в руини:
	с насмешка гледал хорската печал.

	Сърцето тъй преструва се, уви,
	не иска никой тук да се досеща
	какво му е — цъфти или кърви.

	И аз така — уж пея с бодър глас,
	уж весело усмихвам се при среща,
	а всъщност сълзите си крия аз.
P$


#	107.

P>
	Къде да бягам — дивните очи
	не ме оставят никъде на мира;
	сърцето в свойта крепост се намира,
	но тя ще рухне, както си личи.

	Да бягам? Но зелените лъчи
	пронизват ме — по-остро от рапира.
	Петнадесет години… И напира
	врагът — на крепостта да се качи.

	Лъчите стрелкат се край мен и днес,
	замрежват пак очите благосклонни
	и виждам все това — зелени клони.

	И лавърът е вече лавров лес,
	и кара ме Амур, пред мен зареян,
	да бродя като Скитникът Евреин.
P$


#	108.

P>
	О, край честит, сред който в светъл час
	случайно любовта се бе вестила
	и въздуха сияен осенила,
	ме стрелна с поглед чист, искрящ от страст.

	По-скоро с време твърдият елмаз
	ще се изтрие, ще изгуби сила,
	отколкото ликът й с прелест мила
	да свехне и да го забравя аз.

	И като видя стъпки сред лъката,
	аз втурвам се и с поглед замъглен
	пак търся нейните следи в тревата.

	Ако е жива любовта, то нека,
	Сенучо мой, си спомни тя за мен
	с една сълза или… въздишка лека.
P$


#	110.

P>
	Преследван от Амур, от своя враг,
	в светото място от стрелите вражи
	се скрих и — на сърцето верни стражи —
	поставих мислите на всеки праг.

	И както за отпор се готвех пак,
	на пода зърнах сянка аз и даже,
	преди самата тя да се покаже,
	за ангел взех я в тоя полумрак.

	— Кажи, сърце, какъв е тоя страх?
	И докато сърцето да простене,
	аз вдигнах жаден взор и я съзрях;

	и както гръм след мълния ечи —
	тъй блеснаха прекрасните очи
	и после весел смях дочух край мене
P$


#	115.

P>
	Щом слънцето се спусна на земята,
	и трима души зърнах в миг: жена,
	до нея аз, от другата страна
	самото слънце, цялото в позлата.

	А после то наметна и жената
	със златна мантия от светлина;
	но тя към мен — на този свят една! —
	очи извърна нежно. Тя самата!

	И бурна радост ме обзе след миг,
	а ревността, която бях изпитал
	стопи се… И разплаканият лик

	на слънцето посърна и дори
	зад златен облак изведнъж се скри —
	болеше го, че аз бях победител.
P$


#	118.

P>
	Шестнадесет години вече става:
	въздишки, жал… Към сетния си ден
	вървя. А сякаш вчера бях ранен
	в гръдта — как бързо времето минава.

	Ах, сладката любов, тъга такава
	помага ни в живота изнурен:
	дано смъртта ме грабне първо мен,
	за да не виждам лавърът как става

	на прах… Кому се моля днес — не зная!
	Да искам повече? Сега? Към края?
	При две злини, и двете ми ги дай!

	За миналото плача. Зла присъда:
	каквото бил съм — пак съм и ще бъда!
	Не искам свобода, а близък край!
P$


#	122.

P>
	За седемнайсти път на небесата
	звъни часът, когато ме рани
	Амур; горя — личи и отстрани,
	а зъзна цял дори в горещината.

	Да, вълкът козината си мени,
	но нрава — не. Плътта мъжди, горката,
	слабеят и отпадат сетивата,
	но страстите са лумнали главни!

	Съдбата дял жесток ми отреди —
	с годините полека аз да гасна,
	но не жарта на болката прекрасна.

	Не ще дочакам радостта последна:
	да мине тя, по-дивна отпреди,
	и аз без капка страст да я погледна.
P$


#	123.

P>
	Оная лека бледнина, оная
	мъглица — знак, че все тъй се свени…
	И вече аз съм с пламнали страни,
	че тайната успях да разгадая.

	Видях как може да се обясни
	без думи всичко — тъй навярно в рая
	душите си говорят. Ето, зная
	коя е тя сред другите жени.

	Да, чужди пози, погледи до днес
	са нищо тук пред плахия й жест:
	знак, дето взорът нежен бе ми пратил.

	Свенливо сведе прелестни очи
	и сякаш чух край мене да звучи:
	— Защо тъй бърза моят мил приятел?
P$


#	124.

P>
	Амур, Съдбата и духът ми клет,
	света презрял, изгубил всяка вяра,
	тъй тровят ме — отново страх и гнет! —
	че облажавам сенките в Тартара.

	Топя се от любов — Амур ме кара!
	Духът ми страда, изтерзан и блед,
	а злобната Съдба — уви — в пожара
	на чувствата пак хвърля буци лед.

	Какво да чака тук душата чиста,
	щом зло след зло съдбата ми отрежда
	и на Христова възраст чак разбрах,

	че не елмази — стъклени мъниста
	изронват се — надежда след надежда —
	и падат и разбиват се на прах.
P$


#	128.

P>
	Юздата дръпне, после впие шпори,
	скове ме в мраз и в жар ме обгори,
	ту ме похвали, ту ме укори,
	ту каже „Да“ Амур, пак заспори.

	Ту съм в прахта, ту в светлите простори,
	уверен е, а аз не знам дори
	кого презрях, кой с обич ме дари.
	Душата ми със себе си се бори!

	Дано крепи я мисъл на приятел,
	че не в сълзите — кой ли не е патил! —
	е изходът, а в пътя към целта.

	Но властен порив я влече в небето
	и тя лети, лети натам, където
	и мен, и нея чака ни смъртта.
P$


#	132.

P>
	Ако не е любов, какво е, Боже?
	Любов ли е — защо това тегло?
	Такова ли горчилото било?
	Наслада уж — а остра като нож е!

	Защо го търся, щом без него може,
	защо роптая, щом не би могло
	без вас — о, жива смърт, о, сладко зло?
	Не съм ли легнал сам на смъртно ложе?

	Блаженство и покруса: завилнели
	насрещни ветри, без да знам къде ли
	духа ми — жалък члун — ще отнесат;

	поредната заблуда ли срази ме,
	не вижда бряг спасителен умът
	и лете лед съм и жарава — зиме.
P$


#	133.

P>
	Амур стрели към мен все още мята.
	Аз — восък в огън и на слънце сняг,
	мъгла на вятър — се топя и пак
	зова…. — Защо студ вее от душата?

	Ни лек, ни време има за стрелата,
	запратена към мен от моя враг.
	Не ви се вярва — с тоя образ благ! —
	че огън, слънце, вятър сте самата.

	Страстта е огън, мислите — стрели,
	сияйно слънце — образът небесен:
	Амур боде, слепи ме, пепели…

	И думите, и ангелската песен,
	и чарът ви — неземен сладък плод —
	са въздуха за моя клет живот.
P$


#	134.

P>
	Ни мир край мене, нито гина в бран;
	пламтя през зимата и зъзна лете,
	духът ми на възбог, в прахта — крилете.
	Обсебил всичко, чувствам се обран.

	Не съм под ключ, а сякаш съм в зандан,
	на воля, а с верига на нозете;
	Амур нехае уж, а с мен зает е;
	камари скръб — животът пропилян!

	Аз гледам без очи, крещя без глас,
	презирам се, а друг обичам аз,
	зова смъртта, а тук се чувствам в рая.

	През сълзи смея се, скърбя със смях.
	Живот и смърт — не ща да знам за тях…
	Заради вас, мадона, се терзая.
P$


#	136.

P>
	Да те удари гръм, засипе жупел!
	Живял до вчера на вода и жир,
	ти алчно грабеше света на шир
	и длъж — и кръв и мъка си натрупал

	в дворците си… Живееш ти от пир
	до пир — с блюда изискани подкупил
	безброй души, пиян, разплут, под купол
	от чуждо злато вдигнал си потир.

	В разкошните вертепи Велзевул
	със свойте гнусни свити е нахлул:
	девици блудни в старчески обятия.

	А в студ и в дъжд, окъсан и убог,
	до скоро ти презираше богатия…
	Но има бог. И всичко вижда Бог!
P$


#	137.

P>
	О, Вавилоне, о, престъпен град,
	и Бога разгневи, но не престана:
	прокуди Зевс, Палада е презряна
	и в теб Венера, Бакхус и разврат

	царят… Възмездие те чака! Ад!
	А виждам и най-страшната закана:
	на трон да седне в тоя свят Султана,
	един — сред свойта столнина Багдат!

	Ще рухнат идолите в дим и прах
	и ще се сринат кулите, а с тях
	ще паднат твоите презрени войни.

	И нови хора ще те съградят —
	безгрешни, с добродетели, достойни…
	И пак ще е като преди светът.
P$


#	141.

P>
	Тъй както малката мушица лете
	подмамва се от ярките лъчи
	в окото ни… и както си хвърчи,
	попада там и мре — така с крилете

	на сляпата ми страст и греховете
	към мойто слънце с грейнали очи
	политам в миг… И разумът мълчи —
	как силните си чувства ще възпрете!

	Добре аз виждам този блясък леден
	и знам, че ще загина, в тях загледан,
	но няма как да устоя пред тях.

	Омайва ме Амур и аз копнея
	и жал ми е единствено за нея —
	и втурвам се към пламъка без страх!
P$


#	145.

P>
	Да бях, където Феб гори лъките,
	където го прогонват студ и сняг,
	където грейва и се скрива пак,
	където пръсва с колесар тъмите,

	да бях богат човек, да бях бедняк,
	да бях младеж или със скреж в косите,
	и който гладен е и който сит е,
	и в жарко пладне и в среднощен мрак,

	да бях аз в рая, в пъкъла да бях,
	с дух — волна птица, червей — в кал и прах,
	с товар на гръб, захвърлил всяко бреме,

	и мъж достоен, и човек без чест,
	пак щях да страдам, както и до днес,
	петнадесет години — златно време.
P$


#	162.

P>
	О, радостни цветя, треви блажени,
	че е оставила следи по вас,
	ти, бряг, заслушан в сладкия й глас,
	и стъпките й, в тебе съхранени;

	дървета стройни сред лъки зелени,
	и теменуги, тръпнещи от страст,
	и тъмни дебри в залезния час,
	към гаснещото слънце устремени!

	О, дивен край, о, ти, река пенлива,
	в теб сутрин тя очите си измива
	и ти прелива нова светлина.

	Да можех като теб да я докосна!
	Блажен тук всеки камък — че позна
	какво е страст гореща, съдбоносна.
P$


#	164.

P>
	Сънят очите на света слепи,
	спи всичко — свод, земя, и звяр, и птица,
	нощта пътува в звездна колесница,
	морето в свойто ложе тежко спи.

	И само моята душа кипи:
	ридае, стене, плаче — мъченица,
	захвърлена в безрадостна тъмница,
	където всеки спомен я слепи.

	Един е изворът, от който пия
	и радост, и горчива орисия,
	една ръка ранява и цери.

	И в тоя свят, където още жаждам,
	аз всеки миг умирам и се раждам
	и в мене само болката цари.
P$


#	166.

P>
	Когато сред цветя и сочен злак
	върви и нежно милва я зефира,
	от всичко живо благодат извира
	и в пъпки и листа сияе зрак.

	А взорът — храм на Любовта — е пак
	вратите си разтворил към всемира
	за всичко, дето блика и пулсира,
	и злото тук държи зад своя праг.

	И колко прелести — лице, очи,
	усмивка, гъвкав стан — се в нея крият,
	и как гласът й сладостно звучи.

	А заговори ли — струят зари
	от погледа й чист и аз, горкият,
	съм нощна птица, стресната в зори.
P$


#	173.

P>
	Щом грейнат слънчевите й очи
	и озарят бездънните простори,
	духът ми — жаден цвят — ще се разтвори
	и райска музика ще зазвучи.

	О, миг, ти — паяжина от лъчи —
	се късаш, чарът как ще се повтори;
	Амур ту впие в мен жестоки шпори,
	ту дръпне пак юздите… и мълчи.

	Ту пламвам аз, ту студ ще ме скове,
	а дните бързат — пъстри или сиви…
	Тъй крея — и смирен, и непокорен.

	И светли мисли — сладки плодове,
	бодли и тръни — размисли горчиви:
	това, уви, расте на моя корен.
P$


#	176.

P>
	Вървя в леса — където е със свита
	душа дори човекът с меч в ръка;
	от друго аз се плаша все така —
	от мойто слънце… Още, без насита

	възпявам я — бленувана, честита,
	готов да падна в нейните крака…
	Сред трепетликите в една лъка
	тя сякаш бе със свойта дивна свита!

	И аз я чувам — щом се люшне клон,
	запее славей, слитне лист със стон
	и ручей сромоли в тревата няма.

	Как дивни са горите, пълни с мрак,
	така да ми се нрави всичко пак…
	А само мойто слънце да го няма.
P$


#	181.

P>
	Амур прострял е тънките си мрежи
	от перли и от злато… Но от мен
	прикрил ги е под лавъра зелен,
	сред сенките на клонките му свежи.

	Зрънца, трошици хвърля всеки ден,
	но ловко скрива своите кроежи
	с гугукане, което ще разнежи
	дори Адам сред вечния Еден.

	И стрелнаха ме двете й слънца —
	тъй птицеловецът с огледалца
	отблясъци на жертвата си праща —

	и паднах — птичка — в мрежите й аз,
	подмамен пак от ангелския глас…
	О, мрежата, от знойна страст искряща.
P$


#	186.

P>
	Да би видели Омир и Вергилий
	как в мойто слънце аз очи съм впил,
	не би я никой сам обезсмъртил
	и в нов поет се биха въплътили.

	От завист биха клюмнали унили
	Еней и Одисей, и сам Ахил,
	и Август, към шейсет години бил
	на трона — и отдал му ум и сили.

	За жалост, този цвят, от мен възпят,
	със свойте добродетели безценни
	напомня дивния отколе цвят,

	в наивен стих обезсмъртен от Ений…
	Дано тя мойте мисли вдъхновени
	не срещне с гняв, презрение и яд.
P$


#	189.

P>
	О, моят кораб, пълен със забрава! —
	на руля Той, и господар, и враг! —
	се носи в бурното море и пак
	край Сцила и Харибда преминава.

	А мислите-гребци не търсят бряг
	и само бурята ги настървява;
	платната ръфа вечен северняк
	от стонове, надежди, страст за слава.

	Под дъжд от сълзи и мъгла от скука
	прогизват пак протритите въжа,
	които безразсъдството усука.

	Изгубих двете светлинки, горкия
	мой ум мълчи, духът не издържа…
	И аз не вярвам пристан да открия.
P$


#	190.

P>
	Веднъж в зори кошута златорога
	на зеленеещия вече бряг
	изящна, бяла като преспа сняг
	под лавровите клони спря с тревога.

	Омаян цял — тъй стройна, тънконога —
	поех припрян след нея (знаех как
	и иманярът в горския гъстак
	копае с жар и моли се на Бога).

	„Не ме докосвай! — белият й врат
	извезан бе с елмази и топази —
	сам Кесарят в лъките си ме пази!“

	на запад слънцето клонеше, хлад
	повя, когато като в тъмна бездна
	в реката паднах аз. А тя изчезна.
P$


#	192.

P>
	Поспри, Амур, пред славата в захлас
	да спрем… Една сред цялата вселена,
	от хиляди звезди е озарена;
	и колко нежност пръска тя край нас.

	От злато, бисер, рози и атлаз
	е дрехата й, пищно украсена.
	Как мило гледа, в нега потопена
	сред хълмите в предутринния час.

	Тревите свежи, ситните цветя,
	разпръснати в столетната дъбрава,
	се молят с жар по тях да мине тя.

	От светлите предутринни лъчи
	небето с нова радост засиява —
	че то сияе с нейните очи.
P$


#	195.

P>
	Менят се къдрици, лица, тела,
	но моята любов е неизменна;
	дърво с раззеленени вейки, стена
	и в студ и в зной, и в радост и в тегла.

	Аз ще забравя страх и жад стаена,
	и раната от подлата стрела,
	когато зърна свод без светила
	и всяка морска бездна — пресушена.

	Не, няма да завехне мойта рана
	и — кръв и плът! — и аз не ще престана,
	ако врагът любим не се смили

	или не дойде тук Смъртта желана,
	та тя сърцето ми да изцели,
	надупчено от погледи-стрели.
P$


#	199.

P>
	О, прелестна ръка, ти в шепа скрила
	сърцето ми — затворник клет… И как
	пред нас разкриваш дарбата си пак,
	небето и земята съюзила.

	Богат съм аз, последният бедняк:
	пет перли — източен разкош — о, мила,
	са впити в мойте рани с пълна сила;
	какво не прави слепият хлапак!

	И ти, о, ръкавицо снежнобяла!
	За миг съкровище безценно грейна —
	не рози ли, не слонова ли кост?

	Да можеше да падне и воала…
	Но вдигам ръкавицата и с прост
	покорен жест я връщам. Тя е нейна.
P$


#	203.

P>
	Аз цял горя, а тя не го усеща,
	цял свят го вижда, тя едничка — не;
	не искам тя в любов да се кълне,
	а да я трогне мойта страст гореща.

	Не вярва тя! Не вижда ли поне
	как пламват в миг очите ми при среща?
	Ако не страдах под звезда зловеща,
	ще ме държи ли тук на колене!

	Нехае тя за адските въртопи —
	но с нейната спасена красота
	сърцето на света ще запламти.

	О, дивен пламък, тя очи ще склопи,
	ще занемее моята уста,
	но ти ще грееш пак, ще грееш ти!
P$


#	208.

P>
	О, бързей чист, избликнал от каверна
	сред Алпите, гризеш брега и ден
	и нощ, и бързаш с устрем дръзновен —
	река, на своя нрав и име верна.

	Върви — какво са пред любов безмерна
	умора, сън; лети сега пред мен
	и стигнеш ли сред оня край зелен
	със свеж ветрец и хладина вечерна —

	ще видиш мойто слънце как с позлата
	поръсва твоя бряг и се свени
	за мен да те попита… Но с вълни

	ти целуни нозете й, ръката
	и промълви: — Духът му е на път,
	но бави го измъчената плът.
P$


#	212.

P>
	Щастлив в мечтите си, на сън блажен,
	вървя сред вихри, вземам сянка в скута,
	в море без бряг се корабът ми лута,
	живея в дом, на пясък построен,

	на вятър пиша; вечно заслепен,
	без слънцето не мога и минута;
	в горите гоня пъргава кошута,
	но с тромав вол, от оран изнурен.

	За всичко сляп, от дива скръб сломен,
	и ден и нощ аз роня стон след стона,
	зова Амур, смъртта и мойта дона…

	Тъй двадесет години е край мен:
	въздишки, сълзи, под звезда нещастна
	стръвта-любов захапал, бавно гасна.
P$


#	223.

P>
	Щом Феб в морето свойта колесница
	взе сам да мие — бързо се здрачи.
	Знам — цяла нощ с отворени очи
	ще чакам ранобудната зорница.

	Пак моят поплак скръбно ще звучи,
	макар че тя не чува… С лък в десница
	хлапакът сляп повел е върволица
	беди, злини — нощта да ми вгорчи.

	Сънят не идва… и въздишки, вопли
	изпълват тишината пак. И в топли,
	обилни сълзи къпя се… Защо?

	Разсъмва се, но не и там, в душата,
	че друго слънце чака тя, горката.
	И то ще я зарадва, само то!
P$


#	226.

P>
	Врабец под стрехите и звяр в горите
	не са били самотни като мен;
	лицето й не виждам — ден след ден, —
	а чуждо слънце грее, но гори те.

	Теглата са ми празник въжделен,
	плачът ми — радост, сладък хляб — корите,
	кошмарът — сън, небето плащ протрит е,
	поле за битка — одърът студен.

	Сънят за мене смърт е, с дъх тлетворен
	суши мечтите в моето сърце.
	И само вие сте блажени, вие,

	лъки уханни, ниви, свод просторен —
	че гледате тук дивното лице,
	а аз ридая и сърцето вие.
P$


#	249.

P>
	Припомня ли си онзи тъжен ден,
	когато я оставих тъй унила —
	макар да е в гръдта ми мойта мила! —
	за кой ли път аз тръпна угнетен.

	Сред прелестни жени тя с вид вглъбен
	бе роза сред цветя, глава склонила;
	невинна жертва на нечиста сила
	с невиждащ взор, от мъка помрачен.

	Преди изящна, вяла — този път,
	бездушна, няма — тя ли бе? Това ли? —
	без диадема, накити, воали…

	И тъй предчувствия ме днес гнетят,
	така душата ми в мрачнилка тъне,
	че моля се: дано тук всичко сън е!
P$


#	251.

P>
	О, страшно ужасяващо видение!
	Нима угасна слънцето над мен,
	което ме държеше вечно в плен
	между жестоко тъмно неведение

	и светлите надежди… Зло знамение,
	зла вест без вестоносец съкрушен!
	Дано не доживея този ден,
	дано е всичко сън, лъжа, съмнение!

	Надявам се ликът й пак да грейне,
	да съживят лъчите чудодейни
	света и да не страдам вечно аз!

	Но ако тя е вече в небесата,
	захвърлила плътта си на земята, —
	по-скоро да удари моят час.
P$


#	255.

P>
	Как мразят всички влюбени зората
	и чакат залеза с копнеж стаен.
	Но мен гнети ме гаснещият ден
	и изгрева очаквам в самотата.

	Че две слънца изгряват тук за мен
	по хубост равни, целите в позлата,
	и пламва Феб от обич непозната,
	от чара на земята запленен.

	И както лавърът листа сребристи,
	поникнал от сърцето ми, разлисти
	и то и досега пламти от страст,

	тъй бърза изгревът да пръсне мрака…
	По цели нощи сълзи роня аз,
	но знам какво и призори ме чака.
P$


#	265.

P>
	Сърце жестоко и душа корава
	и дивното лице на серафим…
	Не спре ли този ужас нетърпим,
	ще ме сломи бездушната разправа.

	Дали се мръква или зазорява,
	в калта ли съм, на цветен ли килим,
	аз стена все… Разбит, неутешим.
	Амур на мойта дама пример дава.

	Крепи ме още крехката надежда,
	че капката пробива канари;
	и с моята любов е тъй, изглежда.

	Сърцето й да е от лед дори,
	пред моите молби и жални вопли
	ще се стопи от сълзите ми топли.
P$



>	Сонети за смъртта на мадона Лаура

#	267.

P>
	Къде са дивното лице, очите,
	къде е кръшният, изящен стан?
	Гласът — да те спаси от твоя свян
	и сепне в дързостта им наглеците.

	Смехът — стрела, една между стрелите,
	най-острата в хлапашкия колчан?
	Духът — с корона царска увенчан,
	къде е днес? — цари във висините.

	За тях сърцето диша и гори.
	Днес няма ги, но в мойта страст гореща
	не ме е страх и от смъртта дори.

	Тъй радостен и окрилен от тях
	бе споменът за сетната ни среща…
	Но вятър зъл развя ги като прах!
P$


#	269.

P>
	Съборена е моята колона
	и лавърът низвергнат. Повален,
	духът ми страда пак. Не бди над мен
	съдбата и до днес неблагосклонна.

	Къде да найде скитникът подслона?
	Смъртта обра ме. Аз съм разорен!
	Кой би ме възмездил? В любовен плен
	какво се перли, жезъл и корона?

	Съдбата е това — какво да стори
	човек? Кълне той жребия нелек,
	но изходът един е — няма втори.

	Животът бил красив — каква измама!
	С години алчно трупал е човек,
	но вейне в миг ветрец — и нищо няма.
P$


#	271.

P>
	Разжарения възел, в който аз
	се мятах двайсет и една година,
	смъртта го скъса… Ужасът премина,
	но кой ли страдал е така от вас?

	Амур, все тъй опит от свойта власт,
	пак сложи примка в буйната градина
	с безброй примамки… Можех да загина,
	но ловко се спасих от тая страст.

	Нали душата с опит е и умна!
	А инак щях отново аз да лумна
	подобно шума или гол клонак.

	Какво са ум и разум тук! Добре, че
	и днес смъртта на помощ се притече —
	разкъса мрежата коварна пак.
P$


#	272.

P>
	Тече животът, бърза устремен
	към миналото, в него се завръща…
	А миналото — скръб една и съща,
	край мен — отново скръб и скръб — пред мен.

	Духът от всичко рухнало сразен,
	поредна битка с бъдното разгръща.
	О, жажда за живот — ти по-могъща
	и от смъртта си… И държиш ме в плен.

	Не радва нищо моето сърце.
	Зад мен е мрак, срещу ми — урагани
	назад ме хвърлят. Цял залян е кеят.

	Кормчията отпуснал е ръце,
	изкъртен — рулят, флаг, платна — съдрани,
	и пътеводните звезди не греят.
P$


#	273.

P>
	Защо все мрачни мисли? Стига страда,
	душа злочеста! Не търси това,
	което прах е… И сама дърва
	не хвърляй пак на собствената клада.

	Божествен взор и сладостни слова
	от не един сонет или балада —
	не са тук (знаеш го). Душата млада
	не можеш я тук долу призова.

	Не, не зови каквото е сразила
	смъртта. И в себе си търси ти сила,
	възвий очи към радостния свод —

	небето трябва нас да ни опива!
	Каква е тая хубост, щом и жива,
	и мъртва трови нашия живот?
P$


#	274.

P>
	Тревожни мисли, дайте ми покой;
	Амур, Съдбата и Смъртта в обсада
	държат ме с дни и всеки ме напада —
	и вътре врагове ли, боже мой?

	И ти, сърце, предаде ме без бой!
	Ти връчи им с усмивчица злорада
	ключа от крепостта — срещу награда;
	врагът — как ловко ни подкупва той.

	Амур в теб прати интриганти тайни,
	Съдбата повери им свойте тайни,
	Смъртта им даде острата стрела;

	животът ми отдавна застрашен е —
	ти мислите насъскваш срещу мене,
	от теб ми идат всичките тегла.
P$


#	275.

P>
	Очи, угасна нашто слънце вече!
	Не, не в небето, то е там, гори,
	там ще го видим — грее и дори
	скърби, че сме един от друг далече.

	Уши, за вас тук ангелската реч е
	неясен шум, недейте с мен спори!
	Нозе, недейте се из път мори,
	че и за срещи времето изтече.

	Не е за мене тая битка! Знам,
	че колкото и сълзи тук да роня,
	не ще я върна никога от там.

	Смъртта корете; не — хвалете оня,
	съдбите който вече е раздал
	и сменя с радост тъжния ни дял.
P$


#	278.

P>
	През пролетта на земния живот,
	когато цъфва любовта в сърцата,
	остави тя плътта си на земята
	и се въззе към грейналия свод.

	Но пак напътства всеки земен ход
	и вдъхва свежи сили на душата;
	да бях умрял — при сянката й свята
	да вкуся сладкия небесен плод.

	И както мислите летят след нея,
	и моят дух — щастлив и окрилен —
	да полети към райските градини.

	Тук вече е опасно сам да крея,
	по-скоро да умра — не ден след ден
	да страдам… Вече цели три години.
P$


#	279.

P>
	Щом люшне вятър вейките зелени
	и тъжна птичка любовта зове
	по тия тучни цветни брегове,
	от пенестия ручей огласени —

	редя унесен нови стихове
	и тя — от свойте небеса блажени —
	възпира плач и вопли спотаени,
	от мойта скръб дано ме отърве:

	— Защо без време се косиш така?
	Защо проливаш — ми кажи — река
	от сълзи — там, сред земните простори?

	За мен недей да страдаш. Не плачи.
	Смъртта щом склопи моите очи,
	за нов живот ги Вечността отвори.
P$


#	285.

P>
	Не, няма по-закрилян тук от мен —
	ни нежна майка своите дечица,
	ни своя мил любяща годеница
	не е подкрепяла до тоя ден

	тъй както моята добра светица
	се грижи денс за хванатия в плен;
	следи ме властно с поглед умилен,
	над мен прастряла майчинска десница.

	Днес тя за мен е майка и любима,
	и сочи ми къде по пътя има
	коварни клопки, дебнат теглила;

	пламти и тръпне, страда любопитна —
	защо към вечността и аз не литна?
	От думите й раснат ми крила.
P$


#	287.

P>
	При все че потопи ме в скръб дълбока,
	как радвам се, Сенучо, че и ти
	с плътта си бренна вече се прости
	и си при мойта дона слънцеока.

	Ти виждаш, че земята се върти
	с планетите в избраната посока,
	че долу слепотата е жестока,
	но има и небесни висоти.

	Щом в трета сфера стигнеш ти, от мен
	стисни ръка на Гуидо, Данте, Чино,
	на всички и най-вече Франческино.

	Кажи на мойта дона, че сломен
	като подгонен звяр съм аз и пея
	за нея само, нея, само нея!
P$


#	288.

P>
	С въздишка — ще въздишам цял живот —
	огласям аз небе, гори, поляни,
	тук, дето се роди жената, в длани
	сърцето ми поела — сочен плод…

	Прибра я скоро грейналият свод
	и затова очите изтерзани
	я търсят всуе… Цял в душевни рани,
	облях света в сълзи и кървав пот.

	Ни храст, ни стрък по голите бърда,
	ни камъче, ни капчица вода,
	ни жива твар — да лази, хвърка, щъка —

	ни звяр сред тия девствени гори,
	ни вейка има, ни цветче дори —
	да не познават мойта дива мъка.
P$


#	291.

P>
	Зарумени ли се едва зората
	и грейне весел златокъдрав ден:
	— Ах, Лаура е! — трепва нещо в мен
	и в сладка мъка свива се душата.

	Завиждам ти, Титоне — на земята
	ти свойто злато гледаш възхитен,
	а аз зова смъртта — на смърт ранен —
	да зърна моя лавър в небесата.

	И вашето — нима е то раздяла?
	Тя вечер, свойта светлина раздала,
	при теб се връща — вече беловлас.

	Какво е ден, какво е нощ за мене,
	животът ми навеки помрачен е.
	Уви, на спомени се радвам аз!
P$


#	292.

P>
	Ръце изящни, кожа кадифяна,
	очи — най-дивните на тоя свят,
	о, образ мил, с такава жар възпят,
	че станах за тълпата бяла врана,

	златисти къдри, устни — дъхав цвят
	и гъвкав стан, и свилена премяна —
	днес прах са, прах, от вятъра развяна,
	и раят земен е отдавна ад.

	А аз съм жив. А аз скърбя и стена!
	Без пътеводната звезда над мен
	какво съм? — кораб с мачта поломена.

	За сетно пея може би, отнесен,
	че секна моят извор вдъхновен…
	И стон след стон е тази моя песен!
P$


#	300.

P>
	Как облажавам те, о, алчна пръст,
	че ти държиш в обятия оная,
	от чийто дивен лик покой не зная,
	ни мога да докосна даже с пръст.

	И теб, небе — каква бе тази мъст,
	че взе душата й блажена в рая,
	а тук остави прах… И мен докрая
	обрече ме да нося своя кръст.

	Как облажавам те, небесна свита,
	че рееш се край нея до насита,
	а аз съм тук и всичко ми горчи.

	И теб, о, Смърт, че угасила вече
	живота ми, пак с нейните очи
	ме гледаш… И държиш ме надалече.
P$


#	301.

P>
	В сърцето си я нося — само нея —
	и тя — смирена красота — цари:
	в небето е богиня до зори,
	а аз замрял — не само смъртен! — крея.

	Кой любовта — да чезне в мрак — прокле я,
	душата кой ограби, примири?
	Те в свойта жал ще сринат канари,
	но кой би чул за тази одисея?

	Те вътре плачат и, за всичко глух,
	цял състрадание, аз всичко чух,
	а то е жалби, вопли — друго няма.

	Наистина сме сенки, повей слаб,
	наистина е жребият ни сляп
	и цялата надежда — зла измама.
P$


#	302.

P>
	На леките криле на мисълта
	понесох се натам — към небесата
	и там сама сред свита непозната
	вглъбена, плаха мярна ми се тя.

	И взе ръката ми: „Какви места,
	и ти ще бъдеш тук, до мен самата;
	душата ти аз карах да се мята,
	но влязох преди залеза в нощта.

	Пред чувствата и разумът мълчи.
	Как липсваш ми — от моите очи
	воалът падна, тлен в пръстта презряна“…

	— Защо замлъкнахте? Изгубил свяст,
	аз бях готов и ангел чист да стана,
	но само, само да остана с вас.
P$


#	303.

P>
	Амур, ти, който беше вечно с мен
	по тия брегове с печални иви
	и бъбреше с талазите пенливи,
	от всичко — като мене — вдъхновен.

	Ветрец, цветя, треви, лъки и ниви,
	закътани долчини — рай зелен,
	за любовта ми — пристан въжделен
	и за съдбата с плодове горчиви.

	Ята и нимфи в дебри и лъки
	и, вие, риби, в бистрите реки,
	потокът, утоляващ всяка жажда…

	До вчера ясни, мойте дни сега
	като смъртта са мрачни от тъга.
	Със своя участ всичко тук се ражда.
P$


#	305.

P>
	О, ти, душа, захвърлила плътта
	и бремето на земните окови,
	хвърли отгоре взор, кажи „горко ви“
	и забрави за кратко радостта.

	Презряла страхове и суета,
	ти вече гледаш на живота с нови
	очи; но мойте стонове сурови
	те връщат пак в юдола на скръбта.

	Виж бликащата под скалата Сорга,
	и аз, като осъден на каторга,
	превит от скръб, за тебе мисля пак.

	Дано не връхлети и в двата свята
	тъгата ми — че тук, на тоя бряг —
	за скръб! — роди се любовта ни свята.
P$


#	310.

P>
	Повя зефирът и светът за дни
	се промени… Цъфтят цветя. Край мене
	пак плаче Прокна, Филомела стене.
	Земята с накит нов се премени.

	Лъките греят, въздухът звъни.
	И Зевс от дъщеря си възхитен е.
	В лъки, в горички цвъркот и жужене —
	любов пак всичко живо пияни.

	И само аз затворил съм в сърцето
	въздишки и сълзи по тази, дето
	взе ключа и в отвъдното се скри.

	За мен не грее висината синя,
	за мен е цялата земя пустиня
	и звяр — най-милата жена дори.
P$


#	311.

P>
	Кого ли жали славеят в зори —
	за свидни рожби, тъжни старини ли
	извива трели, нежно огласили
	полетата и сънните гори?

	И мен ли с тая болка ме дари —
	и аз да самотувам, слаб, без сили,
	разбрал, че тя — Смъртта — се нагло хили
	и смъртни са богините дори.

	Как лековерен е човек, уви!
	В безкрая пак се върнаха звездите,
	които слизат на земята рядко…

	Съдбата и сега ме уязви —
	да разбера на края чак на дните:
	прекрасното край нас е, но за кратко.
P$


#	312.

P>
	Ни пребледнелите звезди в зори,
	ни заливите с лекокрили ладии,
	ни сбруите на пъстри кавалкади,
	ни дивеч бърз в столетните гори,

	ни радостта от вестите добри,
	ни шепота на станси и балади,
	ни ручеи сред тучните ливади,
	ни смях на хубави жени дори —

	не, нищо тук не би утеха дало
	на моето сърце — то гасне там,
	с очите й — сияйно огледало.

	Животът бреме е, върви към края
	и аз зова смъртта — да зърна тая,
	която по-добре бе да не знам.
P$


#	313.

P>
	Изчезна времето, когато аз
	и в студ се чувствах като пред огнище;
	изчезна тя — духът ми все по-нищ е
	и страдам аз и жаля се на глас.

	Изчезна дивното лице и вижте —
	такава пустота е, мрак и мраз!
	Но тя в сърцето ми разпали страст,
	сърце — недогоряло пепелище.

	Под плаща взе го — в гроба си и в рая —
	та с лавър увенчана и с оня
	небесна добродетел — да блести.

	Аз чакам ред, да хвърля бренно бреме,
	дано по-скоро само позове ме
	сред своите неземни висоти!
P$


#	317.

P>
	С годините човек е омъдрен
	и се сбогува с младостта гореща.
	Амур — след всички бури — сам посреща
	в тих пристан твоя кораб поломен.

	Да, взорът благосклонен бе към мен —
	това сърцето мигом го усеща!
	Но как помиташ, ти, о Смърт зловеща,
	което друг градил е вдъхновен.

	Да беше жива — може би и аз
	щях да разкрия жарката си страст
	и чувствата, сърцето поболели;

	за да дочуя как ще промълви
	с въздишка тиха на уста: — Уви,
	и двамата сме вече побелели!
P$


#	319.

P>
	Отлитат дните — хукнали сърни
	и щастието — дим във висините —
	изчезва… Но човек поне честит е
	и някой спомен скъп да съхрани.

	О, тленен свят — най-хубавите дни
	направиха ме сляп за бъднините:
	сърцето й е прах и прах са дните,
	наречени щастливи младини.

	Но нейната душа и днес сияе
	и мами ме сред тая звездна бездна
	и аз — плътта й бренна надживял —

	да зърна колко чиста и сега е
	и носи се сред самотата звездна —
	по-нежна, по-ефирна от воал.
P$


#	320.

P>
	Пак вдъхвам свежестта ви, нахълмени
	поля… Тя тук видя за първи път
	света… Сега очите ми сълзят,
	а зърнали я — бяха две вселени.

	Надежда рухнала, крила сломени,
	размътени води, тревясал път;
	тя тук, сред теб лежи, о, свиден кът,
	а исках гроб да станеш и за мене!

	Очите ми, изтекли от тъга,
	дано се приютят под тоя камък
	и образа й нежен да прогоня.

	На господар-скъперник бях слуга:
	за кратко ме дари с любовен пламък
	и вечно — сълзи в пепелта да роня.
P$


#	321.

P>
	Гнездо на моя феникс златокрил —
	той тук ли в перест пурпур се облече?
	Взе под крило сърцето ми и вече
	на клетото светът не му е мил.

	Горчилки тук за кой ли път съм пил.
	О, лъчезарен лик, днес тъй далече,
	защо на сладки мъки ме обрече?
	Тук слънце — горе си се преродил

	в звезда… Оставаш ми ти, свиден кът,
	на гроба й да идвам — всеки път
	с натегнало сърце, с душа нещастна…

	Но все по-мрачна нощ край мен цари;
	тя отлетя, тя — златен плам — угасна
	и няма вече пак да зазори.
P$


#	329.

P>
	О, ден, о, сетен час, о, миг — последна
	въздишка към звездите… Скръбен ден!
	Око, какво — кажи ми — скри от мен,
	когато ти за сетно ме погледна?

	Сега разбрах какво е непрогледна
	тъма… и ти — от дива скръб гнетен!
	Какви надежди тук са вече тлен!
	И става вярата все по-зловредна.

	Че друго вече ми се беше счуло:
	решило бе жестокото небе
	светилото ми тук да погребе.

	Но пред очите си аз имах було —
	да не узная всичко може би
	и да не ме жестоко наскърби!
P$


#	333.

P>
	Лети, мой стих, към камъка студен
	над моето съкровище… Замина,
	но тук е тленната є половина.
	И ти зови, което не е тлен.

	Кажи є, че отчаян и сломен,
	с талазите се боря, че мърцина,
	поел след нея, може да загина,
	но ще вървя до сетния си ден.

	И жива, и след тежката раздяла —
	за всички в тоя свят — със своя стих
	любимата си аз обезсмъртих!

	Дано ме чака в свойте висини
	и срещне ме — душа осиротяла —
	и там, до себе си, ме прислони.
P$


#	336.

P>
	Завръща се… О, не, тя тук остана —
	в душата ми… Тук няма власт Харон
	над нея — пъпка на разцъфнал клон,
	когато я видях в лъчи обляна.

	Замислена, самотна, в плен на бляна
	и днес край мен минава с лек поклон.
	„Тя жива е! — отронвам бодър стон —
	и пак от свян навярно е смълчана.

	Ту трогват я, ту не слова злочести“.
	И аз се кая: „Господи пресвят,
	защо се мамя пак — в хиляда триста

	четирдесет и седмо лято, шести
	април, в един часа душата чиста
	напусна вече този грешен свят“.
P$


#	338.

P>
	Ти, смърт, света лиши без време
	от слънце… И Амур се лута сляп;
	наказа Красотата с тоя хап
	горчив, а мен — с това ужасно бреме;

	срази Честта, затри самото семе
	на Добродетелите, хвърли в трап
	самата Доблест — а човек е слаб
	и друга откъде в света да вземе?

	Защо земята, свода и Борея
	не плачат днес? Какво са те без нея —
	бижу без камък, ваза без цветя.

	Не бе на показ. Само аз без жал я
	преследвах тук. И само аз я жаля
	там, дето е отдавна вече тя.
P$


#	346.

P>
	Сонм праведни души и цяла свита
	от ангели — щом само се вести —
	я срещнаха пред райските врати
	и гледаха с почуда и възхита.

	— Душа такава, чиста и честита,
	тъй често ли — дочу да се шепти —
	е идвала сред тия висоти
	от царството на низост неприкрита?

	Но тя с усмивка в свода се зарея,
	оставила, там долу, свойто бреме,
	и поглед често хвърляше назад,

	да види идвам ли и аз след нея…
	И литнах с мисъл — о, възторг крилат! —
	разбрал, че тя ме чака и зове ме.
P$


#	361.

P>
	Повтарят ми го, все това мълвят —
	и старото ми вярно огледало,
	духът сломен, и грохналото тяло:
	„Дочака старост, свършва твоят път.

	Вървя, където другите вървят
	и времето юздите бе държало…“
	Но скочих. Вир-вода. Да бе валяло,
	Тъй тлял би — огън угасен — сънят.

	Лети животът с бързащото време,
	не се повтаря нищо в тоя свят;
	пред мен е само образът й свят:

	захвърли тя плътта — излишно бреме,
	но тъй сиял бе цял живот духът,
	че никога не ще го затъмнят.
P$


#	364.

P>
	С надежди пълен, бодър и в скръбта
	останах и след двайстата година;
	и още десет — след като замина
	и моето сърце отнесе тя.

	В гърдите ми е мрак и пустота,
	стоя сломен и всичко в мен проклина.
	О, Господи, обречен да загина,
	на теб оставам верен до смъртта!

	За пропилените отдавна дни
	вопия жално, ти ми помогни —
	не вкусих мир, а мъка непрестанна.

	Не ме низвергвай с грешните души!
	Разкаян грешник, който пак греши,
	на съд пред теб готов съм да застана.
P$


#	365.

P>
	Вървя, оплаквам миналите дни:
	с неща нетрайни си залъгвах взора
	и уж с крила — не полетях в простора,
	та моят пример друг да оцени.

	Ти, който виждаш грехове, злини,
	о, Боже, съднико на всички хора,
	бъди на моята душа опора
	и в мойта немощ пак ми помогни.

	След дните бурни пристан тих ми дай,
	живял безславно — дай ми славен край
	и път — от ада в рая да отвежда.

	И в малкото останали ми дни
	да склопя кротко взор ми помогни,
	ти вече си ми сетната надежда.
P$
