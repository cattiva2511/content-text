	— Митя, изнеси, моля те, боклука!
	— После…
	— Митя! Изнеси боклука. На тебе ти казах!
	Митя взе кофата и с яд тръшна вратата зад себе си.
	„Нещастен съм — тъжно си мислеше той, тътрейки кофата за боклука. — Нещастен човек съм. В къщи — ту боклука изнеси, ту бягай за хляб. В училище — изтрий дъската, донеси тебешир… Готов ли си с уроците? Даже Альоша, моят пионерски началник, ми нарежда — повече железни отпадъци, как си със старата хартия?“
	В този момент деветнайсета врата от съседната кооперация се отвори и на площадката пред нея се появи тежка фигура с миниатюрен локатор и пипаловидна антена. Митя се зарадва на тази среща.
	— Ало — извика той. — Хей ти, изнеси моя боклук.
	— Слушам. Ще изнеса боклука — чу се нисък метален глас.
	Митя му подаде кофата, изтри ръцете си с панталоните и бавно тръгна из двора. На една пейка наблизо седяха две бабички и си приказваха.
	— Хубав слуга си има Пьотър Иванич — въздъхна едната. — Само че много електроенергия черпи. — И тя посочи робота, който от вежливост наведе неоновите си очи. Той се спря край Митя и му подаде празната кофа.
	— Задачата е изпълнена. Имате ли други указания?
	„Трябва да живея не сред хората, а сред роботите!“ — помисли си Митя.
	Роботът търпеливо чакаше. На Митя му беше неудобно от стариците и махна на робота с ръка.
	— Ела с мене!
	Зад ъгъла на жилищната кооперация те се спряха.
	— Слушай, приятел — започна Митя. — Първо ми кажи къде живеят вашите… Е, искам да кажа другите роботи, след като ги произведат в завода?
	— В изпитателния полигон на базата „Роботостроене“. Там години наред ние си усъвършенствуваме своите системи без участието на човека.
	— Адресът?
	— Квартал „Изпитателен“. Улица „Голяма електронна“.
	— Я ми запиши всичко това на листче — рече Митя. — А сега отнеси тази боклукчийска кофа у нас. Вземи от моите старци стотинки и иди да купиш хляб. После намери под леглото куклата на сестра ми, защото тя е голяма ревла. После… после… Иди в училище при моя отряден Альоша и му кажи да ти претегли металните части за старо желязо…
	— Слушам…

	* * *

	— Седемнадесети, изнеси боклука!
	— Готово, шефе!
	— Юнак си ти, Седемнадесети! — Митя се мъчеше да сдържа щастливата си усмивка.
	Роботите от базата излязоха много работливи момчета и бързо свикнаха да се обръщат към Митя с почтителното „шефе“. Само за два дни, прекарани в базата, Митя придоби нови навици. Вече обичаше да се излежава на широкия и мек диван, а роботите от типа „Разплитам заплетени възли“ го чешеха по гърба с тънките си пинцети. А робот от серията „Детски възпитатели“ пееше песни и разказваше стари приказки.
	— Четвърти, завържи ми връзката. Не виждаш ли, че на шефа ти лявата обувка е развързана? Не тази, другата… Какво дърпаш, ще я скъсаш. Това е връзка за обувки, не е стоманено въже…
	— Извинявайте, шефе! — смути се робот номер 4, който беше от типа „Копачи на траншеи с голям диаметър“. — Моят блок за управление не е отрегулиран за тези малки операции. Преместете, моля, инфрарегулатора.
	— Инфра… Какво?
	Роботът се изуми:
	— Как? Вие не знаете какво е това?
	— Хм… Забравих.
	— В такъв случай, сигурно е излязъл от строя блокът на вашата памет? Позволете ми да погледна.
	И огромният робот с отвертка в ръка се пресегна към главата на шефа.
	— Прибери си отвертката! — изкрещя Митя.
	Вратата на хангара се отвори и влезе робот номер 17 с контейнер за смет. По металното му тяло се стичаше вода.
	— Загадъчно явление! — дълбокомислено проговори Седемнадесети. — Милион кубически метра вода падат отгоре вертикално и мият предмети, които не се нуждаят от миене. И при това отгоре нещо силно трещи и святка…
	Митя назидателно изпъна палец.
	— Всички да знаят: това се нарича буря.
	Най-малкият робот, навярно предназначен да отваря консервени кутии, изпищя с възхищение, гледайки към Главния Началник:
	— Вие, навярно знаете всичко на света, шефе?
	— Най-Големият Началник знае всичко — отговори Митя.
	Тогава Седемнадесети повдигна ръка и попита:
	— Кажете, шефе, защо когато гърми, всички мои блокове и системи се тресат?
	— От мълнията.
	— Какво е това мълния?
	— От електричеството.
	В разговора се вмъкна и робот 3–48.
	— Както се разбира, там където святка, има неизправни бушони. — 3–48 е от серията „Електромонтьори“.
	— Но Седемдесети няма контакт с това природно електричество, как да го разбираме?
	Митя махна пренебрежително с ръка:
	— Не зная.
	— Но вие сам казахте, че знаете всичко.
	Роботите взеха да се поглеждат един друг.
	— Може ли да попитам, шефе? — обади се робот „Утешител на плачещи деца“. — Какво е това флуоресценция?
	Въпросите се сипеха от всички страни.
	— Разкажете ни за метагалактиката.
	— Защо млякото е бяло?
	— Не зная… — зашептя Митя.
	От съседния склад дотича робот-електроинспектор.
	— Шефе, на склад ни докараха още осем нови робота — доложи той. — Всеки се нуждае от по седем комплекта запасни части. Направете ми докладна.
	Митя взе лист и молив.
	— Седем по осем — четиридесет и осем — пресметна той на глас.
	Роботите ахнаха.
	— Неговият блок на паметта не е в ред — каза робот номер 4.
	— Да го ремонтираме! — предложи Седемнадесети.
	Десетки услужливи ръце с клещи, отвертки и поялници се пресегнаха към пребледнелия Митя.
	— Тихо — извика той. — Аз съм изправен. Главният Началник не е длъжен да знае всичко.
	Роботите отстъпиха и зашушукаха помежду си.
	Накрая един от тях излезе напред и заяви:
	— Някой от нас е заподозрял и по-рано, а сега всички се убедихме, че ти шефе, не си най-Главният Началник, а си просто примитивен робот с остаряла конструкция.

	* * *

	— Шефе, изнеси боклука! — нареди Седемнадесети.
	Митя, напрягайки се, затътри контейнера след себе си.
	— Движенията ти трябва да бъдат по-точни и отмерени — забеляза Четвърти. — Ти напразно изразходваш енергия и губиш средно по 0,003 секунди при всяко сгъване на ръцете. Ако така продължаваш, ще трябва да те смазваме всеки пет минути…
