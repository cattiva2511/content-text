	Живял някога в едно село беден човек, който всеки ден неуморно обикалял околните села да проси милостиня. Така след време събрал много ориз.
	Веднъж селяните го попитали:
	— Ти вече не си беден. Кажи какво правиш сега с толкова много ориз?
	— Деля го на четири — отговорил просякът. — Едната част давам на дявола, другата — в заем, третата хвърлям в реката, а четвъртата оставям в храма, дар за бога.
	Всички били много учудени от отговора му и започнали да го разпитват:
	— Къде е този дявол? И кой е този, дето взема заем от просяк? А в коя река хвърляш ориза? На кой храм правиш дарение?
	Но просякът не им казал нищо повече. Тогава селяните много се ядосали, хванали го и го закарали при царя. Царят му заповядал да говори и той не можел да не се подчини.
	— Царю — казал той, — дяволът е жена ми. Тя нищо не работи, само яде и спи. За да насищам лакомията й, трябва непрекъснато да прося.
	— А кой взема заем от тебе? — попитал царят.
	— Втората част от ориза е за сина ми. Сега той е малък, а моите крака още вървят и мога да го храня. Но утре, когато порасне, а аз остарея, той мене ще храни. Та ето за какъв заем говорех.
	— Ами какво значи, че хвърляш в реката третата част от ориза? — попитал пак царят.
	— Имам малка дъщеря — казал просякът, — за която трябва да се грижа. Но когато порасне, тя ще се омъжи и ще ме напусне. Е, царю, кажи, оризът, който й давам, не е ли като хвърлен в реката?
	Накрая царят попитал:
	— А в какъв храм и на кой бог оставяш последната част от ориза?
	— Царю, този храм е моето тяло, а богът — душата ми. Ако за тях не се грижа, как ще имам сили да живея?
	Царят много харесал отговорите на просяка. Той го възнаградил богато и го пуснал да си върви.
