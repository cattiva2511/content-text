	По главната алея на детския парк се дочу песничка.
	След песничката се появи хобот.
	А след хобота се показа слончето Румпи-румп.
	То се връщаше от зъболекар — на левия му зъб проблясваше нова желязна пломба. Затова вървеше радостно по алеята и пееше:
P>
	Знам къде е
	Ниагара —
	не е спирка,
	ни е гара.
	Знам от свойта
	баба стара —
	водопад е
	Ниагара.
P$
	Досещате се сами, че Румпи-румп не беше ходил никога в живота си до водопада Ниагара, който се намира в далечна Америка. Не беше ходил дори до Златните мостове в планината Витоша.
	Но някои пътуват по света със самолет, други с влак, а Румпи-румп пътуваше по света с песничка:
P>
	Черен крокодил
	се плези
	в бялата река
	Замбези.
	Румпи-бом.
	Румпи-бай.
	Знам къде е
	град Бомбай.
P$
	Румпи-румп свирна с хобота си три пъти и затанцува на пръсти — за пръв път правеше такава приятна разходка!
	Но както танцуваше, усети, че някой го наблюдава. Спря и се обърна…
	Встрани от алеята, на кръглата площадка, самотно и мълчаливо стоеше едно друго слонче.
	Румпи-румп веднага го поздрави с песничка:
P>
	Слънчо грей,
	слончо пей.
	Непознатко мил,
	здравей!
P$
	Другото слонче не отвърна на поздрава. Дори не помаха с хобота, както правят при среща всички слончета.
	Хоботът му остана опрян в земята. Той блестеше на слънцето като полиран.
	Блестяха и ушите му.
	Блестеше и гърбът му.
	А там, където трябваше да има опашка, Румпи-румп видя… стъпала!
	— Такова слонче не бях срещал… — си каза тихо Румпи-румп. — Слонче със стъпала! Ако го видят, децата ще му се смеят!
	— Не ми се смеят — обади се внезапно другото слонче, без да помръдва. — Децата ми се радват. Аз съм тяхната най-хубава пързалка. Затова гърбът ми, ушите ми и хоботът ми са така излъскани.
	— Наистина — съгласи се Румпи-румп и приближи. — Аз пък идвам от зъболекар. Имам нова желязна пломба. Виж! — и Румпи-румп обърна към него лявата си страна.
	— Голяма работа — отвърна непознаткото. — Аз съм цялото от желязо.
	Румпи-румп се замисли. И изведнъж извика:
	— Досетих се!
	— Какво се досети? — попита Желязното слонче.
	— Знам една песничка за Златните мостове:
P>
	В слънчевото лято
	Златните мостове
	Целите от злато
	Светят като нови…
P$
	— А ти, щом си цялото от желязо — значи си дошъл от… Железните мостове!
	— Грешиш — прекъсна го Желязното слонче. — Дойдох тук направо от завода. Никъде на друго място не съм ходил.
	— Жалко — каза разочаровано Румпи-румп. — Помислих, че ще мога да науча от теб нова песничка… А ти — никъде не си ходил, нищо интересно не знаеш.
	— След малко ще дойдат децата — отвърна Желязното слонче. — Ако искаш, можеш да научиш нови песнички от тях… Но през цялото време трябва да стоиш недалече от мен — без да говориш, без да пееш, без да помръдваш. Като паметник.
	— Хе, това е най-лесната работа! Съгласен съм! — завъртя се на пета Румпи-румп.
	— Ще видим… — недоверчиво продума Желязното слонче. — А сега внимавай — децата идват!
	И наистина само след миг на площадката дотичаха две момченца и едно момиченце. Те се хванаха за ръце и се завъртяха в кръг:
P>
	Ние сме дружинка
	винаги сме трима.
	В нашата градинка
	чудно слонче има!
P$
	Но неочаквано песничката спря.
	— Я гледай! — плесна с ръчички момиченцето. — Още едно слонче!
	— Наистина на площадката има второ слонче! — потвърди учудено едното момченце.
	А другото добави:
	— И съвсем прилича на истинско! Като онова слонче в зоологическата градина.
	Румпи-румп затаи дъх.
	Искаше му се да подскочи и да се обади: „Да, аз съм!“. Но беше дал обещание… И не помръдна от мястото си.
	— Урааа! Имаме си още една пързалка! — завикаха радостно децата и се завъртяха около него.
	Чак тогава видяха, че това слонче няма отзад стъпала.
	Децата се спогледаха…
	— Искате ли да се изкачваме обратно? — предложи едното момченце.
	— Как обратно? — не разбра момиченцето.
	— По хобота! — извикаха в един глас двете момченца.
	И играта започна.
	Децата се втурнаха към Румпи-румп — едно след друго те пъргаво лазеха по хобота му, хващаха го за ушите, сядаха на гърба му.
	И всеки път стъпяха с прашните си обувки на пломбирания му зъб.
	Румпи-румп стоеше неподвижно, без да мига.
	Но вече съжаляваше горчиво — това не беше игра, а истинско мъчение. От болка дори не чуваше каква песничка си пеят децата.
	А нали тъкмо заради песничката им бе останал тук?
	Играта продължи дълго…
	Играта продължи почти безкрайно.
	И когато вече на Румпи-румп му се струваше, че не може да издържи повече, момиченцето извика:
	— Хайде да тръгваме! Стана време за обяд!
	Момченцата за последен път се спуснаха по слонския хобот, дръпнаха още веднъж ушите му за довиждане и казаха:
	— Готови сме! Хайде! — И тримата полетяха радостно към къщи.
	Чак тогава Румпи-румп изпъшка:
	— Ох! Всичко ме боли!… Ох!… Това е най-трудният ден в живота ми!
	— Нали каза, че тази работа е лесна? — се обади най-после Желязното слонче, което до този момент мълчаливо наблюдаваше всичко.
	Румпи-румп не отговори. Размърда широките си уши, сви хобота си на кравай и кимна с глава:
	— Радвам се, че се запознахме. Сбогом.
	И тръгна бързо по широката алея, която води право към зоологическата градина.
	Не му се пееше.
	Не му се танцуваше.
	Вървеше и си мислеше:
	„Наистина това беше най-неприятният ден в живота ми. Но точно в този ден ми стана ясно.
	Не искам да бъда паметник.
	Не искам да бъда пързалка.
	Искам да бъда само Румпи-румп!“
