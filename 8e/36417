	Двамата астронавти седнаха на брега зад ниска дюна. Вятърът се вреше сред един храст и подсвирваше тънко.
	— Също както на Земята — каза Филип.
	Капитан Мартин мълчаливо пушеше с лулата си.
	Филип погледа още малко към виолетовия хоризонт.
	За пръв път спирам край морето на Червената планета. Откога сме кацнали, а ето, че едва сега ни остава време.
	Две лодки плаваха в далечината. Освен тях нищо не се забелязваше. Вятърът правеше по вълните розови зайчета.
	— Как мислиш, Капитане? Дали някога по това море са се водили битки? — попита Филип.
	Капитан Мартин погледа няколко мига лулата си. През това време тя угасна и той потърси отново кибрита.
	— Не знам — каза той. — Толкова много неща вече знаем, че нищо със сигурност не можем да твърдим…
	Вълните с тих шум се плискаха по брега, заливаха пясъка и се отдръпваха, за да го подразнят.
	Капитанът мислеше за цялата Червена планета, на която се намираха.
	— Ами ако ние все пак я познаваме като звезда с друго, земно название?
	Ако тя, Червената планета, на която попаднаха поради една нелепа случайност, е била открита преди много векове от един земен учен с примитивен телескоп и той й е дал името на някакъв скъп за него човек? И те там, на Земята, просто си я наричат Звезда еди коя си, от еди коя си величина, от еди кое си съзвездие! Но сега за двамата астронавти тя не е нищо друго освен Червената планета — според тукашните каталози и речници. И местните жители не знаят, че на Земята тя е известна като еди коя си звезда от еди кое си съзвездие.
	— Що не се окъпем? — предложи Филип. — Нали не те мързи, Капитане?
	— Върви сам. Не съм свикнал да се топя в такава виолетова вода. Защо ми е море, ако, като нагълтам след някоя вълна водата му, тя не се окаже солена, ами сладка? А това море сигурно има вкус на бонбони-виолетки.
	Филип се усмихна, но се разсъблече. Оставяйки стъпки по пясъка, той стигна до мократа ивица и се обърна:
	— Ти си прав, Капитане! Ала ще съжаляваш, ако поне за миг не се разделиш с лулата си. Пък и даже с нея да влезеш. Водата е толкова мека, та ми се струва, че няма да я угаси. Чудесно ще бъде, Капитане, да те видя с лула в морето. Ти ще бъдеш първият човек навярно, който ще го направи.
	— Най-малкото да изгоря гърлото на някоя акула — каза Капитанът и тръгна към водата.
	— За какви акули говориш?
	И тъкмо в това време се появи старецът.
	Не видяха откъде излезе. Или направо се роди от пяната, както някога е станало на Земята с Афродита! А брадата и косата му наистина приличаха на направени от пяна. Самият той приличаше на направен от пяна. Като го гледаше, на Филип се стори, че подухне ли малко по-силен вятър, ще го разпилее подобно на сапунени мехури из въздуха.
	— Откъде идваш, старче? — попита Капитан Мартин.
	Старецът се засмя с мека усмивка и показа в неопределена посока:
	— Оттам.
	— Оттам ли?
	— Оттам, откъдето и вие.
	— От Земята?
	Той пак се усмихна:
	— Не! Оттам.
	— Прати го по дяволите! — ядоса се Филип и дръпна за ръката Капитан Мартин.
	Чак сега старецът поясни:
	— За всички нас, които поради една или друга причина се намираме днес на Червената планета, останалото освен нея е — там!
	Ставаше дума за другите звезди.
	— За да изпреваря въпроса ви, ще ви отговоря: знам, че сте от Земята. Аз идвам от планетата Септилон — три четвърти А. Тя се намира в галактиката М–501. Както вие я наричате на Земята.
	— Защо, ти да не си бил и на Земята?
	Старецът отново се усмихна.
	Капитан Мартин и Филип се погледнаха в недоумение.
	— Къде ти е ракетата? — попитаха те едновременно.
	— Нямам! Ние не пътуваме с ракети!
	— А с въздух ли?
	— С годините си.
	— Я не се занасяй!
	Седнаха върху пясъка, старецът седна до тях.
	— Вие сега навярно ме вземате за столетник — рече той. — А аз съм не по-възрастен от вас.
	Ставаше ни ясно: за да обходи всичко, трябвала му енергията, която щял да изразходва за още няколко десетки години, взел я в аванс и… тръгнал…
	Филип премигна:
	— Е, добре! Ами ако пак,… ако пак поискаш да се върнеш там?…
	— Ще се върна! Но ще си остана такъв, какъвто съм си сега, не мога да си взема годините обратно.
	— Тогава?… Но тогава какъв смисъл има? — смръщи лице Филип.
	— Какъв смисъл ли? Че виждам това, което искам, че обхождам вселената и нищо не е в състояние да ми попречи. А ако остана там, ще си проживея годините мирно и тихо! И какво?…
	— При вас на Септилон трябва да има…
	— На Септилон три четвърти А — поправи го Старецът. — Защото има и друг Септилон, съвсем различен от нашия.
	— При вас на Септилон три четвърти А — каза Капитан Мартин — трябва да има големи мечтатели.
	— Вие не ме разбрахте добре — възрази старецът.
	— Ще дойдеш ли с нас да се окъпеш? — попита го Филип.
	— Какво?
	— Да се окъпеш! Ще се окъпем заедно в морето.
	Старецът не му отговори. Погледа го, докато навлизаше предпазливо в морето. После тръгна бавно по брега, замислен над мидите, по които тъпчеше. На Септилон три четвърти А миди нямаше, той не знаеше как да ги нарича, но това не му пречеше да продължи и вървейки бавно по брега, да си мисли за тях.
	Внезапно пак изчезна. Тъй както се стопява морската пяна. Почти безшумно. Недоловимо за никого.
	— Къде се дяна? — попита Филип, когато излезе на брега.
	— Кой го знае? — Капитан Мартин го гледаше как изтърсва капките вода от тялото си. — Може да е запрашил за някоя друга планета?
	Филип се облече и седна до него.
	— Невероятно! Но от друга страна пък — тъкмо в кръга на вероятностите — възможно! — каза той и помоли Капитана да му разреши няколко глътки дим от лулата си. — Представяш ли си, Капитане? Хоп — и те няма? — продължи Филип, след като позадържа дима в гърдите си. — И се озоваваш след миг на брега на някое море на кой знае коя си звезда. Не ти трябват ракети, не ти трябва нищо! Чиста работа.
	Капитанът се изправи и отърси пясъка от панталоните си.
	— Сега къде ще вървим? — Филип закрачи след него, понесъл обувките си в ръка. Вълните се плискаха и заливаха босите му крака. Вървяха един след друг дълго по брега. По едно време Филип се досети за нещо и затича обратно.
	— Какво беше забравил? — попита го Капитан Мартин, когато той отново го догони.
	Филип се засмя:
	— Исках да разбера… Исках да разбера как е станало.
	— С кое?
	— Стъпките му наистина се губят. Вървят донякъде и изведнъж изчезват. Сякаш е направил някакъв огромен скок към нещо. Сякаш нещо го е издърпало нанякъде… Говореше чистата истина. А пък аз отначало помислих… Сметнах го отначало, че… Виждаш ли, колко сме недоверчиви все още.
	Крачеха през дюните по топлия пясък и газеха сухата трева.
