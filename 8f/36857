	Напоследък Паскал все по-често се замисля.
	Нещо трябва да се измисли.
	Какво — и той не знае, но усеща, че с работа няма да стане.
	От памтивека е така.
	Да е намерена досега мотика — не е намерена.
	И да е намерена — никой не се интересува от нея.
	Археолозите намират чаши, пръстени, мечове, глинени флейти и тях излагат в музеите, обаче мотики — никога.
	Няма такъв случай.
	И преди Христа, и след него.
	Не е случайна тази работа според Паскал.
	И той чете вестници, но досега не е прочел да представят някъде по света мотики на траките или на маите.
	С работа далече не се стига.
	То е ясно и от мравките.
	Обикновената мравка живее месец-два, а царицата, дето не се занимава с никакъв труд, изкарва по десет години и повече.
	С работа не може да се живее, а пък за восъчна фигура въобще да не говорим.
	В музея на мадам Тисо няма нито един миньор.
	Усеща нещата Паскал, затова и все по-често се замисля.
	Нещо трябва да се измисли.
	Защото и Паскал е човек, и Паскал мечтае.
	Един мечтае да открие телефона, друг — да лети в космоса, Паскал иска да е восъчна фигура в музея на мадам Тисо.
	В Лондон.
	Знаменитият музей за знаменити личности, в който слагат восъчните им фигури.
	Първият българин от восък.
	Восък той може да си намери и сам, наредил е три пчелина, меда изхвърля, а восъка трупа на сигурно място.
	Те само да го приемат.
	И да му определят място.
	Паскал е скромен, не иска много, едно малко местенце между Джордж Буш и Чърчил.
	Може и зад тях.
	С това се занимава Паскал напоследък, въпреки че някой ще каже, че тази работа с восъчната фигура е невъзможна.
	То, като погледнеш, и такова нещо като птицечовката е невъзможно, и като кенгуруто, обаче те си съществуват.
	Паскал си изрязва птицечовки и си ги лепи в плевника, за да му повдигат духа.
	Но напоследък и птицечовките не вършат работа, затова Паскал все по-често се замисля.
	Нещо трябва да се измисли.
	Какво — и той не знае, но едно е ясно — с работа няма да стане.
