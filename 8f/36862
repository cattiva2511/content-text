	Паскал стои в двора на психиатрията и наблюдава как двама санитари се мъчат да свалят братовчед му от покрива.
	Братовчедът е прегърнал с две ръце комина и не се отлепя, а те го увещават по какъв ли не начин да отиде при тях.
	Резултатът е нулев, защото санитарите не смеят да излязат от капандурата и го придумват от разстояние.
	Прави са — с психиатричен никога не знаеш какво може да се случи.
	Може да се хвърли, а може и да те хвърли.
	Паскал го гледа и започва да се тревожи — какво ще прави с този човек.
	Закриват малките психиатрични заведения по градчетата поради липса на средства, тежките случаи преместват, а за леките викат роднините да си ги приберат.
	В телеграмата пишеше, че братовчедът е лек случай, но като го гледа, Паскал започва да се съмнява.
	Не му се мисли даже какви са тежките случаи, като гледа този „лек“.
	Санитарите са изчерпали увещанията и пускат в ход последния аргумент.
	— Братовчед ти е дошъл да те види! — казват му те. — Може ли сега да стоиш на покрива?!?! Няма ли да слезеш да му кажеш едно „здрасти“?!?!
	Болният поглежда надолу.
	— Здравей, братовчед! — махва му с ръка Паскал.
	— Здрасти! — казва братовчедът, но не се пуска от комина.
	Паскал въздъхва и тръгва да търси лекаря.
	Намира го в кабинета, потънал до уши в епикризи и истории на заболяванията, слага ги в големи пликове и ги надписва.
	Приготвя евакуацията.
	— Добър ден, докторе! — казва му Паскал. — Извинявайте, но нещо не ми е ясно.
	— Вие на оперната певица ли бяхте? — пита докторът, без да вдига очи. — Тя изпя ли арията?
	— Аз съм на този до комина — казва Паскал. — Дето не могат да го свалят цяла сутрин.
	— Методи — сеща се лекарят. — И какво не ви е ясно?
	— Тука го лекувате толкова време и не можахте да го излекувате, а какво ще го правя аз? Това не ми е ясно. Навън.
	— Ако нещо може да му помогне — казва лекарят, — това е само светът навън. Когато прекрачи прага на нормалния живот, няма начин да не се повлияе и да не оздравее. Средата е най-великият лечител.
	— Вие на това отвън му викате нормален живот?!?! — пита невярващ Паскал.
	— Е! — казва лекарят — Това са разтегливи понятия.
	Паскал кима и излиза на двора.
	На покрива положението е същото — братовчедът се държи за комина, а санитарите стоят в капандурата.
	— Братовчед! — вика му отдолу Паскал. — Не се пускай!…
