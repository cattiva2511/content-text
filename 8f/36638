>	1

	Уилям Стоунър постъпи в Университета на Мисури през 1910 година, когато беше на деветнайсет. След осем години, в разгара на Първата световна война защити докторска степен и прие да остане в същия университет, където преподава до смъртта си през 1956 година. Издигна се само до асистент и след като изкараха курса му, малко студенти си го спомняха отчетливо. Когато почина, в негова памет колегите направиха дарение — средновековен ръкопис, — който предоставиха на университетската библиотека. Този ръкопис може да се открие и досега в отдел „Редки книги“ и на него има надпис: „Дарен на Библиотеката към Университета на Мисури в памет на Уилям Стоунър, Катедра по английски език, от неговите колеги.“
	Случва се някой студент да се натъкне на името и да се запита разсеяно кой ли е този Уилям Стоунър, но любопитството му рядко се свежда до нещо повече от нехаен въпрос. Колегите на Стоунър, които приживе не го уважаваха особено, сега говорят рядко за него: покрай името му по-възрастните си спомнят за края, който ги очаква всички, а за по-младите то е само звук и той не поражда усещане за миналото или за човек, с когото да свържат себе си и професионалния си път.
	Беше роден през 1891 година в малка ферма в централната част на щата Мисури, недалеч от село Бунвил, на около шейсет километра от Колумбия, където се намираше университетът. Макар че при раждането му неговите родители бяха млади — баща му беше на двайсет и пет, а майка му едва на двайсет, — дори като малък Стоунър ги смяташе за стари. Сгърбен от тежкия труд, на трийсет баща му изглеждаше петдесетгодишен и се взираше без надежда в безплодната нивичка, с която семейството се изхранваше година след година. Майка му възприемаше живота търпеливо, сякаш е дълъг миг, който трябва да се издържи. Очите й бяха воднисти и мътни, а бръчиците около тях изпъкваха още повече заради рядката прошарена коса, която тя носеше опъната назад и прихваната на нисък кок.
	Откакто се помнеше, Уилям Стоунър имаше задължения. Шестгодишен доеше мършавите крави, чистеше на прасетата в свинарника на няколко метра от къщата и събираше ситните яйца, снасяни от хилавите кокошки. Дори когато започна да ходи в селското училище на тринайсет километра от фермата, денят му пак бе запълнен от тъмно до тъмно с работа. Когато беше на седемнайсет, раменете му вече бяха започнали да се смъкват под бремето на тежкия труд.
	Той беше единствено дете в семейство, което живееше самотно — онова, което свързваше тримата, бе нуждата да бъхтят и бъхтят. Вечерно време седяха в осветената от газеника кухничка и гледаха вторачено жълтия пламък — често пъти в часа, делящ вечерята от съня, не се чуваше друго, освен звука от уморено тяло на стола или скърцането на дървенията в старата къща, поддала леко от времето.
	Тя представляваше приблизително квадрат и небоядисаните дъски около верандата и вратите вече се бяха огънали. От годините къщата бе придобила цвета на спечената пръст: сив и кафяв, изпъстрен тук-там с бяло. В единия й край имаше дълга всекидневна, оскъдно обзаведена с евтини столове и няколко издялани от дърво маси, и кухня, където семейството прекарваше повечето време заедно. В другия край имаше две стаи, всяка с желязно легло с бял емайл отгоре, с по един обикновен стол и маса с лампа и леген на нея. Дюшемето не беше боядисано и от времето дъските бяха с неравномерни процепи и пукнатини, през които все се просмукваше прах и майката на Стоунър я метеше ден след ден.
	В училище той си учеше уроците така, сякаш са кърски труд, но не толкова изтощителен, както във фермата. Когато през пролетта на 1910 година завърши гимназия, очакваше да поеме повече работа на нивата: струваше му се, че от месец на месец баща му става по-муден и изморен.
	Но една вечер в края на пролетта, след като двамата бяха прекопавали цял ден царевицата, баща му изчака да раздигат в кухнята чиниите от вечерята и заговори:
	— Миналата седмица идва един човек от окръжната управа.
	Уилям вдигна очи от мушамата на червени и бели квадрати, опъната гладко върху кръглата кухненска маса. Не каза нищо.
	— Разправя, че към университета в Колумбия са открили ново училище. Казвало се Колеж по агрономия. Вика — така и така, не е зле да се запишеш. Учи се четири години.
	— Четири години — повтори Уилям. — Струва ли пари?
	— Можеш да си покриваш с работа спането и храната — отвърна баща му. — Майка ти има един първи братовчед, живее на хвърлей от Колумбия. Ще ти трябват учебници и други неща. Мога да ти пращам по два-три долара на месец.
	Уилям разпери ръце върху покривката, която проблясваше мътно на светлината на газеника. Никога не беше ходил по-далеч от Бунвил на двайсет и четири километра от тях. Преглътна — да не му трепери гласът.
	— Как мислиш, ще се справиш ли тук сам? — попита.
	— Ние с майка ти ще се оправим. Ще засадя горния край с пшеница, така ще се намали ръчната работа.
	Уилям погледна майка си.
	— Мамо? — попита.
	Тя каза глухо:
	— Прави каквото ти казва баща ти.
	— Наистина ли искате да замина? — възкликна той, сякаш се надяваше да го отрекат. — Наистина ли?
	Баща му се намести на стола. Погледна дебелите си мазолести пръсти, пукнатините с пръст, проникнала толкова надълбоко в тях, че нямаше отмиване. Преплете пръсти и ги вдигна като за молитва над масата.
	— Останах си, кажи-речи, неук — рече, загледан в дланите си. — Хванах се да работя в една ферма, след като завърших шести клас. На младини не съм смятал, че е кой знае какво да се изучиш. Но сега не знам. Струва ми се, че от година на година земята става все по-неплодородна и трудна за обработване, не дава реколта, както когато бях малък. Човекът от окръжната управа каза, че имало нови идеи, начини, на които учели в университета. Може пък да е прав. Понякога, както работя на нивата, си мисля разни неща. — Баща му замълча. Стисна пръсти и както ги беше преплел, отпусна дланите си върху масата. — Мисля си… — Взря се свъсен в ръцете си и поклати глава. — Наесен се записваш в университета. Ние с майка ти ще се оправим.
	Стоунър не беше чувал никога баща си да говори толкова дълго. През есента замина за Колумбия и се записа в университета, в Колежа по агрономство.


	Дойде в Колумбия с нов костюм от черно сукно, поръчан по каталог от „Сиърс анд Роубък“* и платен с парите от яйцата на майка му, с износен балтон на баща му, чифт сини шевиотни панталони, с които веднъж месечно ходеше в методистката църква в Бунвил, две бели ризи, два ката работни дрехи и двайсет и пет долара в брой, които баща му беше взел назаем от един съсед срещу есенната пшеница. Тръгна пеш от Бунвил, където баща му и майка му го бяха докарали сутринта с впрегната в мулето каруца.
	[* Верига магазини, до 1925 година в тях се е пазарувало само по каталог. — Б.пр.]
	Беше горещ есенен ден и пътят от Бунвил до Колумбия беше прашен — Стоунър беше вървял пеш близо час, когато го настигна натоварена със стока каруца и каруцарят го попита не иска ли да го откара. Той кимна, качи се и седна до мъжа. Чак до коленете шевиотните панталони се червенееха от прахта, лицето му със силен загар от слънцето и вятъра бе мръсно от пепелта, която се бе вдигнала от пътя и се бе смесила с потта му. През целия път Стоунър току тръскаше с непохватни ръце крачолите си и прокарваше пръсти през пясъчнорусата си права коса, която все не искаше да стои на главата му.
	В късния следобед пристигнаха в Колумбия. Каруцарят свали Стоунър в покрайнините на града и му показа няколко постройки в сянката на високите брястове.
	— Това там е твоят университет — обясни. — Ето къде ще учиш.
	Няколко минути след като мъжът си беше тръгнал с каруцата, Стоунър стоя, без да се помръдва и да сваля поглед от сградите. Никога дотогава не бе виждал такова внушително нещо. Високите постройки от червени тухли се бяха разпрострели по широката зелена морава, осеяна с каменни пътеки и малки градинки. Стоунър почувства как зад благоговейния ужас внезапно го обземат сигурност и спокойствие, каквито не бе усещал никога дотогава. Беше късно, но въпреки това той се разхожда доста дълго покрай университетското градче — само гледаше отстрани, сякаш нямаше право да влиза вътре.
	Почти се беше мръкнало, когато помоли един минувач да го упъти към „Ашланд Гравъл“, пътя, който щеше да го отведе във фермата на Джим Фут, първия братовчед на майка му, за когото щеше да работи, и вече бе тъмно, когато стигна при двуетажната бяла дъсчена къща, където щеше да живее. Никога дотогава не беше виждал Футови и се притесняваше, че отива у тях толкова късно.
	Те го посрещнаха с кимване и го огледаха от глава до пети. След миг, през който Стоунър стоя смутен на прага, Джим Фут го покани с ръка в тясна мрачна всекидневна, задръстена с каква ли не покъщнина и дрънкулки по лъснатите до блясък маси. Той не седна.
	— Вечерял ли си? — попита Фут.
	— Не, господине — отговори Стоунър.
	Госпожа Фут го повика със свит показалец и тръгна нанякъде. Стоунър я последва, двамата минаха през няколко стаи и отидоха в кухнята, където тя му показа с ръка да седне на масата. Сложи пред него кана с мляко и няколко квадратни филии студен просеник. Стоунър отпи от млякото, но от вълнение устата му беше пресъхнала и той не успя да преглътне хляба.
	Фут дойде в стаята и застана до жена си. Беше дребен, на ръст най-много метър и шейсет, с гладко лице и орлов нос. Жена му беше с десетина сантиметра по-висока, бе едра, с очи, скрити зад очила без рамки, и със стиснати тънки устни. Двамата загледаха ненаситно как той отпива от млякото.
	— Храна и вода за добитъка, сутрин чистене на свинете — каза припряно Фут.
	Стоунър го погледна неразбиращо.
	— Моля?
	— Това ще правиш сутрин, преди да идеш на училище — обясни Фут. — После вечерно време пак ще ги храниш и ще чистиш, ще събираш яйцата, ще доиш кравите. Ще цепиш дърва, когато намериш време. В края на седмицата ще ми помагаш в каквото правя.
	— Добре, господине — каза Стоунър.
	Фут се взря за миг в него.
	— Колеж — рече и поклати глава.
	И така, за девет месеца квартира и храна той хранеше и поеше добитъка, чистеше на свинете, събираше яйца, доеше крави и цепеше дърва. Освен това ореше и брануваше, вадеше коренища (през зимата копаеше на десет сантиметра в замръзналата пръст) и биеше маслото на госпожа Фут, която го наблюдаваше и клатеше одобрително глава, докато буталото на дървената буталка се движеше с плисък нагоре-надолу през млякото.
	Сложиха го на горния етаж, служил преди за склад, и обзавеждането му се свеждаше само до черно желязно легло с поддало магаре, на което бе сложен тънък пухен дюшек, до счупена маса с газеник отгоре, до обикновен стол, който се клатеше, и голям сандък, който Стоунър използваше за писалище. През зимата се грееше само с топлината, която се просмукваше през пода от стаите долу, омотаваше се с опърпаните юргани и одеяла, които му бяха отпуснали, и си духаше на ръцете, за да може да отгръща страниците на книгите, без да ги къса.
	В университета работеше така, както и във фермата — прилежно, съзнателно, без наслада, но и без досада. В края на първи курс оценките му бяха малко под „много добър“ и той се радваше, че не са по-ниски, но и не се домогваше до по-високи. Даваше си сметка, че е научил неща, които дотогава не е знаел, ала за него това означаваше само, че и във втори курс ще се справи, както в първи.
	Лятото след първата година в колежа се прибра във фермата на баща си и му помогна с реколтата. Веднъж баща му го попита дали му харесва в училището и той отвърна, че да, харесва му. Баща му кимна и повече не отвори дума за това.
	Чак след като се върна за втори курс, Уилям Стоунър разбра защо е дошъл да следва.


	Във втори курс вече го знаеха в университетското градче. И зиме, и лете той ходеше все със същия костюм от черно сукно, бяла риза и тънка вратовръзка, маншетите на ризата му се подаваха от ръкавите на сакото, а крачолите се усукваха неудобно около краката му, сякаш бяха от униформа, принадлежала навремето на друг.
	Работодателите му ставаха все по-лениви и затова работните му часове се увеличиха, а дългите вечери Стоунър прекарваше в стаята си, където учеше целеустремено — беше записал предмети, които щяха да го отведат при бакалавърската степен в Колежа по агрономство, — и през първия семестър от втори курс имаше два основни предмета: химия на почвите за Агрономическия факултет и курс, който на хартия бе задължителен за всички студенти: един семестър обща английска литература.
	След първите няколко седмици се затрудняваше малко с научните предмети — имаше да върши толкова много неща, да запомня толкова много работи. Курсът по химия на почвите като цяло му беше интересен: не му беше хрумвало, че кафеникавите буци, които беше обработвал почти през целия си живот, са нещо повече от онова, което изглеждат, и някак смътно започна да усеща, че щом се прибере във фермата на баща си, все по-големите знания могат да му бъдат полезни. Но задължителният общ курс по английска литература го притесняваше и смущаваше, както нищо дотогава.
	Преподавателят беше мъж на средна възраст, някъде към петдесетте, казваше се Арчър Слоун и подхождаше към задълженията си някак презрително и пренебрежително, сякаш виждаше между познанията си и онова, което може да каже, пропаст, толкова дълбока, че не желае да хаби сили, за да я запълва. Повечето студенти се страхуваха от него и не го харесваха, а той отвръщаше с развеселено иронично равнодушие. Беше среден на ръст, с дълго лице с дълбоки бръчки, гладко избръснат, имаше навика да прокарва припряно пръсти през гъстата си като грива коса, къдрава и побеляла. Гласът му беше глух и студен и излизаше през устни, които почти не помръдваха, без израз и интонация, но дългите му тънки пръсти се движеха красиво и убедително, сякаш за да вдъхнат на думите форма, каквато гласът му не можеше да им даде.
	Извън аудиториите, докато работеше във фермата или примигваше срещу мъждивата светлина на газеника и учеше в таванската стаичка без прозорец, Стоунър често се хващаше, че си представя образа на този човек. Затрудняваше се да си спомни лицето на друг преподавател, да се сети какво точно е ставало на други лекции, но на прага на съзнанието му винаги чакаха силуетът на Арчър Слоун, студеният му глас и презрително нехайните му думи за някои места в „Беоулф“ или някой куплет на Чосър.
	Установи, че с общия курс му е по-трудно, отколкото с другите предмети. Уж бе запаметил авторите, произведенията им, датите и влиянията, а за малко да го скъсат на първия изпит, на втория Стоунър не се представи кой знае колко по-добре. Четеше и препрочиташе каквото им бяха дали по литература толкова често, че работата му по другите предмети започна да куца, а думите, които четеше, пак бяха думи върху страници и той не виждаше приложение на онова, което правеше.
	Размишляваше върху думите, които Арчър Слоун бе изрекъл в аудиторията, сякаш под глухото им студено значение щеше да открие ключ и той щеше да го отведе там, където той смяташе да отиде — сгърбваше се над чина, който бе прекалено тесен, за да му е удобен, стискаше ръба така, че кокалчетата на пръстите му побеляваха върху грубата кафява кожа, въсеше се съсредоточено и хапеше устната си отвъртя. Но колкото по-отчаяно внимаваха Стоунър и състудентите му, толкова по-похлупващо беше презрението на Арчър Слоун. И веднъж това презрение се взриви и прерасна в гняв, който се насочи единствено към Уилям Стоунър.
	Бяха прочели две пиеси на Шекспир и приключваха седмицата с изучаване на сонетите. Студентите бяха притеснени и озадачени, леко уплашени от все по-голямото напрежение между тях и сгърбения мъж, който ги гледаше иззад катедрата. Слоун им беше прочел на глас Седемдесет и трети сонет — очите му зашариха из аудиторията, а устните му се свиха в усмивка без следа от хумор в нея.
	— Какво означава сонетът? — попита той внезапно и замълча, а очите му затърсиха из помещението с мрачна и почти доволна безнадеждност. — Господин Уилбър? — Отговор не последва. — Господин Шмит? — Някой се закашля. Слоун извърна тъмните си блеснали очи към Стоунър. — Господин Стоунър, какво означава сонетът?
	Той преглътна и се опита да отвори уста.
	— Това е сонет, господин Стоунър — рече студено Слоун, — поетично съчинение от четиринайсет реда и строго определена рима, която, сигурен съм, сте запомнили. Написан е на английски език, който, смятам, говорите от доста години. Негов автор е Уилям Шекспир, поет, който е мъртъв, но който въпреки това заема в съзнанието на някои хора донякъде важно положение.
	Той погледа още миг Стоунър, после очите му станаха безизразни и се взряха невиждащо някъде отвъд студентите. Без да поглежда в книгата, Слоун каза още веднъж стихотворението, а гласът му стана по-гърлен и мек, сякаш за миг думите, звуците и римите се бяха слели с него:
P>
	Аз зная, есента ти виждаш в мен,
	която брули листи пожълтели
	от клона гол — храм, сякаш разрушен,
	във който звънки хорове са пели.
	Ти виждаш в мен деня, когато той
	след залез-слънце с мрак се чер намята
	и бързо нощ, изпълнена с покой,
	отнася сякаш в нищото земята.
	Ти виждаш в мен мъждеещия плам,
	когато вече с пепел се загръща,
	във смъртното си ложе свил се там,
	където с младост е бучал могъща.
	И знам: затуй по-скъп за теб съм аз,
	защото е раздялата пред нас.*
	[* Превод Валери Петров. — Б.пр.]
P$
	За миг настъпи мълчание и някой се прокашля. Слоун повтори стиховете, но вече със своя, студения глас:
P>
	И знам: затуй по-скъп за теб съм аз,
	защото е раздялата пред нас.
P$
	Очите му пак се върнаха на Уилям Стоунър и той каза студено:
	— Господин Шекспир ви говори през три века, господин Стоунър, чувате ли го?
	Уилям Стоунър усети, че от доста време е затаил дъх. Издиша тихо въздуха и почувства осезаемо как, докато той излиза от белите му дробове, дрехите помръдват по тялото му. Извърна очи от Слоун и огледа помещението. През прозорците влизаше коса светлина, която падаше по лицата на състудентите му така, сякаш идваше отвътре, сякаш излизаше, за да се противопостави на мрака — един от студентите примига, а по една от бузите, уловила с мъха си слънчевата светлина, падна тънка сянка. Стоунър забеляза, че вече не стиска толкова силно ръба на чина. Обърна пред очите си длани, изумен колко са кафяви, колко точно съответстват ноктите на тъпите върхове на пръстите, и му се стори, че долавя как кръвта тече невидима по тънките вени и артерии, как тупти едва-едва, несигурно и от върховете на пръстите тръгва по тялото му.
	Слоун заговори отново:
	— Какво ви казва той на вас, господин Стоунър? Какво означава сонетът?
	Очите на Стоунър се вдигнаха бавно, без желание.
	— Означава — каза той и с леко движение вдигна ръцете си нагоре към въздуха — усети как очите му се изцъклят, докато търсят силуета на Арчър Слоун. — Означава — повтори, ала не успя да довърши каквото бе започнал.
	Слоун го погледна с любопитство. После кимна рязко и каза:
	— Свободни сте.
	Без да поглежда никого, се обърна и излезе от помещението.
	Уилям Стоунър почти не забелязваше студентите наоколо, които станаха с мърморене от местата си и тътрузейки крака, тръгнаха към изхода. Доста време след като бяха излезли, продължи да седи, без да се помръдва, втренчен в тесните дъски на пода отпред с лак, изтрит от неспокойните нозе на студенти, които той нямаше да види и да познава никога. Плъзна крака по пода, при което чу как грапавото дърво дращи по подметките му и усети през кожата вдлъбнатинките. После също стана и излезе бавно от аудиторията.
	Хапещият студ на късната есен го проряза през дрехите. Той се огледа, взря се в голите чепати клони на дърветата, които се виеха и гънеха на фона на бледото небе. Покрай него се стрелкаха студенти, които бързаха през университетското градче за занятия, той чу сподавените им гласове и токовете, потракващи по каменните пътеки, видя лицата им, поруменели от студа и наведени, за да не усещат лекия вятър. Вгледа се с любопитство в тях, сякаш не ги беше виждал никога, и се почувства много далечен, но и много близък с тях. Запази това усещане, докато бързаше за следващото занятие, запази го и по време на лекцията по химия на почвите, докато слушаше провлачения глас на преподавателя, повтарящ разни неща — те трябваше да бъдат записани по тетрадките и запомнени с робски труд, който дори сега вече му ставаше непознат.
	През втория семестър на онази учебна година Уилям Стоунър престана да ходи на лекциите в Колежа по агрономия, отписа се от него и се включи в подготвителния курс по философия и древна история, а също по два предмета от програмата по английска литература. През лятото се прибра във фермата на родителите си, където помогна на баща си с реколтата и не спомена какво прави в университета.


	Вече много по-възрастен, щеше да се връща към последните две години от следването преди бакалавърската степен като към нещо нереално, което е принадлежало на друг, като към време, отминало не с обичайния ритъм, с който той беше свикнал, а някак на пресекулки. Всеки миг бе съпоставен с друг, но и откъснат от него и Стоунър имаше усещането, че е извън времето и го наблюдава да тече подобно на огромна, преобърната накриво диорама.
	Вече се възприемаше по начин, различен от преди. Понякога се взираше в отражението си в огледалото, в дългото лице с буйна суха кестенява коса и се докосваше по изпъкналите скули, виждаше тънките китки, подали се на сантиметри от ръкавите на сакото, и се питаше дали и другите го възприемат като недодялан.
	Нямаше планове за бъдещето и не говореше с никого за съмненията си. Продължаваше да работи за семейство Фут, за да плати за храната и квартирата, но вече не толкова дълго, както през първите две години в университета. По три часа всеки следобед и по половин ден в края на седмицата позволяваше Джим и Серина Фут да го използват, както сметнат за добре, но държеше останалото време да е негово.
	Прекарваше част от него в таванската стаичка у Футови, но приключеха ли лекциите и работата в къщата, Стоунър се връщаше при първа възможност в университета. Понякога вечер обикаляше дългия открит вътрешен двор, сред двойки, които се разхождаха и си шепнеха тихо, и макар че не ги познаваше и не ги заговаряше, чувстваше някакво родство с тях. Случваше се да застане в средата на двора и да се загледа в петте огромни колони пред Джеси Хол*, извисили се от прохладната морава нагоре в нощта — беше научил, че са останали от първоначалната сграда на университета, унищожена преди много години от пожар. Сивкаво сребристи на лунната светлина, голи и чисти, те му се струваха въплъщение на начина на живот, който е избрал, точно както храмът е въплъщение на бог.
	[* Сградата, където се помещава ректоратът на Университета на Мисури, един от неговите символи. — Б.пр.]
	В университетската библиотека вървеше бавно покрай рафтовете, между хилядите книги и вдишваше тежкия мирис на кожа, на сукно и сухи страници, сякаш е екзотично благовоние. Понякога спираше, сваляше от лавиците някой том и го държеше в едрите си длани, които като че ли пламтяха от още непознатото усещане за гръбче, корица и податлива страница. После разлистваше книгата, четеше ту един, ту друг абзац и обръщаше внимателно с вдървени пръсти страниците, сякаш с непохватността си те могат да разкъсат и да унищожат онова, което хвърляха толкова усилия да открият.
	Нямаше приятели и за пръв път през живота си даде сметка какво е самота. Случваше се вечер в таванската си стая да вдигне очи от книгата, която четеше, и да се взре в тъмните ъгли, където светлината на лампата трепкаше в здрача. Ако гледаше достатъчно дълго и напрегнато, мракът се сгъстяваше до светлина, приела безплътната форма на онова, което Стоунър четеше. И той чувстваше, че е извън времето, точно както се бе почувствал онзи ден в аудиторията, когато Арчър Слоун се бе обърнал към него. Миналото се сгъстяваше и изникваше от мрака, негово обиталище, мъртвите възкръсваха за живот, миналото и мъртвите навлизаха в настоящето, сред живите, така че за един напрегнат миг пред Стоунър изникваше видение за наситеност, в която беше вместен и от която не можеше, а и не искаше да избяга. Пред него вървяха Тристан и ненагледно хубавата Изолда, в сияйния мрак се въртяха Паоло и Франческа, от здрача се въздигаха Елена и будният Парис с лица, огорчени от последиците. И Стоунър беше с тях по начин, по какъвто не можеше да бъде никога със състудентите си, които вървяха от аудитория на аудитория, които бяха намерили временно жилище в голям университет в Колумбия, щата Мисури, и се разхождаха нехайно във въздуха на Средния запад.
	За година Стоунър научи древногръцки и латински достатъчно добре, за да чете лесни текстове, очите му често бяха зачервени и смъдяха от напрежението и недоспиването. Понякога той си спомняше какъв е бил преди няколко години и се изненадваше от онзи непознат човек, кафяв и вял като пръстта, от която се е появил. Мислеше за родителите си и те му се струваха почти толкова непознати, както и детето, което бяха отгледали, и изпитваше към тях съжаление, примесено с хладна любов.
	Един ден след занятията някъде в средата на четвърти курс Арчър Слоун го спря и му каза да се отбие в кабинета му, да си поговорели.
	Беше зима и над университетското градче се стелеше ниска влажна мъгла, каквато има само в Средния запад. Дори малко преди пладне тънките клони на дряна проблясваха от белия скреж, а черните увивни растения, плъзнали по огромните колони пред Джеси Хол, бяха обточени с кристали във всички цветове на дъгата, които блещукаха на фона на сивотата. Балтонът на Стоунър беше толкова стар и опърпан, че макар и да бе сковал лют студ, той реши да не го облича, когато отиде при Слоун. Разтреперан, забърза по алеята и после по широките каменни стъпала пред Джеси Хол.
	След студа в сградата му се стори много горещо. Сивотата отвън се просмукваше през прозорците и остъклените врати от двете страни на вестибюла, така че жълтите плочки по пода сияеха по-ярко от сивата светлина над тях, а огромните дъбови колони и ламперията по стените направо грееха от тъмното. По подовете съскаха мудни стъпки, шепотът на гласовете бе приглушен в огромното пространство, размазаните силуети се движеха бавно, доближаваха се един до друг и после се разделяха, а потискащият въздух събираше миризмата на лъсната ламперия и влажното ухание на вълнени дрехи. Стоунър се качи по гладките мраморни стъпала в кабинета на Арчър Слоун на втория етаж. Почука на затворената врата, чу глас и влезе.
	Кабинетът беше дълъг и тесен, осветен от единствения прозорец в дъното. Чак до високия таван се издигаха лавици, отрупани с книги. Недалеч от прозореца бе сместено писалище и пред него, леко извърнат и откроен като тъмен силует на фона на светлината, седеше Арчър Слоун.
	— Господин Стоунър — каза той студено, като се поизправи и посочи стола с кожена тапицерия отсреща. Стоунър седна. — Преглеждам данните ви. — Слоун замълча и вдигна от писалището папка, в която се взря с отчуждена ирония. — Дано не възразявате, че любопитствам.
	Стоунър навлажни устни и се намести на стола. Постара се да кръстоса ръце с едри длани, така че да не се виждат.
	— Не, господине — отвърна пресипнало.
	Слоун кимна.
	— Добре. Забелязах, че в началото сте записали агрономство и по някое време във втори курс сте се прехвърлили литература. Нали така?
	— Да, господине — каза Стоунър.
	Слоун се облегна на стола и се взря в квадрата светлина, проникваща през високото прозорче. Допря върховете на пръстите си и отново се извърна към младежа, който седеше сковано пред него.
	— Официалната цел на този разговор е да ви уведомя, че ще се наложи да внесете по установения ред промяна в учебната програма, да обявите намерението си да напуснете факултета, в който първоначално сте се записали, и да съобщите къде смятате да се дипломирате. Ще го решите за пет минути в ректората. Ще имате грижата, нали?
	— Да, господине — потвърди Стоунър.
	— Но както вероятно сте се досетили, не това е причината да ви повикам тук. Нали не възразявате да ви поразпитам за бъдещите ви планове?
	— Не, господине — каза Стоунър.
	Погледна ръцете си с преплетени пръсти, които стискаше здраво.
	Слоун докосна папката с документи, която бе пуснал върху писалището.
	— Доколкото схващам, когато сте постъпили в университета, сте били малко по-възрастен от обичайното. Почти на двайсет, струва ми се?
	— Да, господине — каза Стоунър.
	— И по онова време плановете ви са били да завършите агрономство?
	— Да, господине.
	Слоун се облегна на стола и се взря във високия мрачен таван. Попита внезапно:
	— А какви са плановете ви сега?
	Стоунър продължи да мълчи. Не беше мислил за това, а и не му се мислеше. Накрая каза със следа от възмущение в гласа:
	— Не знам. Не съм мислил много за това.
	Слоун рече:
	— Очаквате ли деня, когато ще напуснете тези отшелнически стени, за да навлезете в онова, което някои наричат широкия свят?
	Колкото и да бе притеснен, Стоунър се усмихна.
	— Не, господине.
	Слоун почука с пръст по папката върху писалището.
	— От тези книжа разбирам, че сте със селско потекло. Родителите ви са хора земеделци, така ли?
	Стоунър кимна.
	— И смятате ли да се приберете във фермата, след като се дипломирате тук?
	— Не, господине — каза Стоунър и се учуди от решителния си глас.
	Донякъде се изуми от решението, което най-неочаквано беше взел.
	Слоун кимна.
	— Представям си — човек, който изучава сериозно литература, едва ли ще установи, че знанията му са пригодни точно за обработването на земята.
	— Няма да се върна — рече Стоунър така, сякаш Слоун не му беше говорил. — Не знам какво точно ще правя. — Погледна ръцете си и им каза: — Още не съм осъзнал, че толкова скоро ще приключа тук, че до края на годината ще напусна университета.
	Слоун подметна нехайно:
	— Не е чак толкова наложително, разбира се, да напускате. Доколкото схващам, нямате странични доходи.
	Стоунър поклати глава.
	— Представяте се отлично. С изключение на… — Той вдигна вежда и се усмихна. — С изключение на общия курс по английска литература оценките ви са прекрасни, при всички положения няма по-ниски от „много добър“. Ако след като се дипломирате, намерите начин да се издържате година година и нещо, съм убеден, че ще защитите успешно магистратура, а след това вероятно ще можете да преподавате, докато работите върху доктората си. Ако това изобщо ви интересува.
	Стоунър се отдръпна.
	— Какво имате предвид? — попита и чу в гласа си нещо като страх.
	Слоун се наведе напред и доближи лице, дълго и слабо, а Стоунър видя как бръчките по него омекват и чу, че студеният присмехулен глас става мил и смъква защитата.
	— Нима не знаете, господин Стоунър? — попита Слоун. — Още ли не го проумявате? Вие ще станете преподавател.
	Изведнъж той сякаш изчезна в далечината, а стените на кабинета се отдръпнаха. Стоунър изпита чувството, че виси в свободното пространство, и чу как гласът му пита:
	— Сигурен ли сте?
	— Сигурен съм — отвърна тихо Слоун.
	— Откъде знаете? Откъде сте сигурен?
	— Това, господин Стоунър, е любов — рече бодро Слоун. — Вие сте влюбен. Какво по-ясно от това!
	Какво по-ясно! Стоунър усети, че кима на Слоун и казва нещо несъществено. После излезе от кабинета. Устните му пламтяха, върховете на пръстите му бяха изтръпнали, той вървеше като в просъница, но въпреки това забелязваше и най-дребните подробности наоколо. Докосна с рамо лъснатата ламперия по стените в коридора и му се стори, че долавя топлината на старото дърво, заслиза бавно по стълбището и се взря изумен в студения мрамор на жилчици, който сякаш се плъзгаше леко под краката му. В коридорите гласовете на студентите сякаш се откроиха в сподавения шепот, отскубнаха се от него, а лицата им бяха и близки, и чужди, и познати. Стоунър излезе от Джеси Хол в сутринта и му се стори, че сивотата вече не е похлупила университетското градче — тя насочи очите му навън и нагоре, към небето, накъдето той погледна, сякаш е възможност, за която няма име.
	Първата седмица на юни 1914 година Уилям Стоунър получи в Университета на Мисури заедно с още шейсет млади жени и мъже бакалавърска степен.
	За да присъстват на тържеството, родителите му бяха потеглили още предния ден с взета от съселяни двуколка, теглена от старата им сивкавокафява кобила, и бяха пътували цяла нощ, за да изминат шейсетте километра от фермата до Футови, където, сковани от безсънната нощ, пристигнаха малко след зазоряване. Стоунър слезе да ги посрещне на двора. Те стояха един до друг в ярката сутрешна светлина и го чакаха да се приближи.
	Стоунър се здрависа с баща си, стисна му ръката само с едно бързо силно движение, двамата не се погледнаха.
	— Здравей — каза баща му.
	Майка му кимна.
	— Дойдохме с баща ти да видим как се дипломираш.
	Известно време той не каза нищо. После рече:
	— Я влезте да закусите.
	Бяха сами в кухнята: откакто Стоунър беше дошъл във фермата, семейство Фут си бе създало навика да си поспива до късно. Но и тогава, и след като родителите му закусиха, Стоунър не намери сили да им каже, че плановете му са се променили и той е решил да не се прибира във фермата. Един-два пъти понечи да заговори, ала погледна кафявите лица, които се подаваха голи над новите дрехи, спомни си за дългия път, който са изминали родителите му, и за годините, когато са го чакали да се върне. Продължи да седи сковано заедно с тях, докато си допиха кафето, а Футови станаха от сън и дойдоха в кухнята. После им каза, че трябва да се яви рано в университета и ще ги види по-късно през деня, на тържеството.
	Тръгна да се разхожда из университетското градче, като носеше черната роба и шапка, които бе взел назаем — бяха тежки и му пречеха, а той не намираше къде да ги остави. Замисли се какво ще каже на родителите си и за пръв път осъзна, че решението му е окончателно — чак му се прииска да се откаже от него. Почувства се недостоен за целта, която така безразсъдно бе избрал, и почувства колко го привлича светът, който е изоставил. Домъчня му за собствената му загуба и за загубата на родителите му, но и в мъката усети, че се отдалечава от тях.
	Носеше това усещане за загуба през цялото тържество по дипломирането, а когато го повикаха по име и той тръгна да прекосява подиума, за да получи свитъка от мъж без лице зад меката бяла брада, не повярва, че и той присъства тук, а свитъкът пергамент в ръката му нямаше значение. Не можеше да мисли за друго, освен за майка си и за баща си, които седяха сковано и притеснено сред огромното множество.
	След края на празненството се върна у Футови с майка си и баща си, които щяха да останат за през нощта и рано на другата сутрин да поемат към къщи.
	Стояха до късно във всекидневната на Фут. Джим и Серина Фут поседяха малко с тях. Джим и майката на Стоунър току разменяха по някое име на роднина, сетне потъваха в мълчание. Баща му седеше на обикновения стол разкрачен, леко наведен напред, с големи ръце, стиснали капачките на коленете. Накрая Футови се спогледаха, прозинаха се и оповестиха, че било късно. Прибраха се в стаята си и тримата останаха сами.
	Настъпи поредното мълчание. Родителите му, които гледаха право напред, към сенките, хвърляни от собствените им тела, от време на време се извръщаха към сина си, сякаш не искаха да нарушават новото му състояние.
	След няколко минути Уилям Стоунър се наведе напред и заговори по-високо и напрегнато, отколкото бе възнамерявал.
	— Трябваше да ви кажа по-рано. Трябваше да ви кажа през лятото или днес сутринта.
	В светлината на лампата лицата на родителите му бяха унили и безизразни.
	— Опитвам се да ви кажа, че няма да се прибера с вас във фермата.
	Никой не се помръдна. Баща му рече:
	— Ако имаш да довършваш нещо тук, ние може да се приберем утре сутринта, а ти ще си дойдеш след няколко дни.
	Стоунър разтърка с разтворена длан лицето си.
	— Друго имах предвид. Опитвам се да ви кажа, че изобщо няма да се връщам във фермата.
	Баща му стисна по-здраво капачките на коленете си и се дръпна назад на стола. Рече:
	— Да не си се забъркал в някакви неприятности?
	Стоунър се усмихна.
	— Няма такова нещо. Ще уча още една, а може би и две-три години.
	Баща му поклати глава.
	— Нали днес вечерта видях как завършваш. А и човекът от окръжната управа каза, че училището е четири години.
	Стоунър се постара да обясни на баща си какво смята да прави, постара се да му предаде усещането за значимост и важност, което носеше в себе си. Заслуша как думите му падат сякаш от устата на друг и загледа лицето на баща си, което посрещаше тези думи така, както камъкът посреща юмрук, който удря отново и отново. След като приключи, продължи да седи с ръце, стиснати между коленете, и наведена глава. Заслуша тишината в стаята.
	Накрая баща му се размърда на стола. Стоунър вдигна поглед. Сблъска се с лицата на родителите си и за малко да им кресне.
	— Не знам — каза баща му. Гласът му беше пресипнал и уморен. — Не смятах, че ще се получи така. Мислех, че като те пращам тук, правя възможно най-доброто за теб. Ние с майка ти винаги сме правели възможно най-доброто за теб.
	— Знам — отвърна Стоунър. Не издържа да ги гледа повече. — Ще се справите ли? През лятото мога да дойда за малко и да помогна. Мога да…
	— Ако смяташ, че трябва да останеш тук и да учиш по книгите си, така да бъде. Ние с майка ти ще се оправим.
	Майка му се беше извърнала с лице към него, но не го виждаше. Беше стиснала очи, дишаше тежко с юмруци, допрени до лицето, което беше сгърчено като от болка. Изумен, Стоунър забеляза, че тя хлипа безмълвно и безутешно, непохватно и засрамено, както хлипат онези, които плачат рядко. Погледа я още малко, после се изправи тежко и излезе от всекидневната. Намери в тъмното тясното стълбище, което водеше към таванската стая, и дълго лежа, вторачен в мрака горе.


>	2

	Половин месец след като Стоунър получи бакалавърска степен, в Сараево при покушение, извършено от сръбски националист, беше убит ерцхерцог Франц-Фердинанд и още преди есента цяла Европа беше обхваната от война. Въпросът вълнуваше постоянно по-големите студенти — те се питаха каква ли роля ще изиграят накрая Щатите и бяха приятно несигурни в собственото си бъдеще.
	Пред Уилям Стоунър обаче бъдещето се простираше ярко, сигурно и непроменливо. Той го възприемаше не като поток от събития, промени и възможности, а като територия отпред, която чакаше той да я опознае. Възприемаше го като огромната университетска библиотека, където можеха да построят нови крила, да добавят нови книги и да махнат стари, без това да променя изцяло истинската й същност. Виждаше бъдещето в учебното заведение, на което се беше посветил и което разбираше толкова несъвършено, смяташе, че самият той ще се променя в това бъдеще, докато то ще бъде за него не обект, а оръдие на промените.
	Към края на лятото, точно преди началото на есенния семестър отиде да се види с родителите си. Намерението му беше да помогне на баща си с лятната реколта, но видя, че той е наел черноработник негър, който се трудеше безмълвно и усърдно и сам свършваше за ден почти колкото преди години Уилям и баща му, взети заедно, за същото време. Родителите му се зарадваха и явно не му се сърдеха за решението. Той обаче усети, че няма какво да им каже — вече си даваше сметка, че те му стават чужди, и от тази загуба ги обичаше още повече. Върна се в Колумбия една седмица по-рано, отколкото бе предвиждал.
	Вече недоволстваше, че трябва да заделя време и да работи във фермата на Фут. Бе започнал да учи късно и сега искаше да навакса. Понякога, потопен в книгите, осъзнаваше колко много не знае, колко много не е чел и спокойствието, към което неудържимо се стремеше, ставаше на пух и прах — Стоунър си даваше сметка с колко малко време разполага в живота, за да прочете толкова много, да научи каквото имаше да учи.
	През пролетта на 1915 година си взе изпитите за магистратура и прекара лятото в това да пише дипломната работа — прозодично изследване на един от „Кентърбърийските разкази“ на Чосър. Още преди края на лятото Футови му казаха, че вече нямат нужда от него във фермата.
	Стоунър очакваше да го отпратят и в някои отношения беше доволен, но след като се случи, за миг го жегна паника. Сякаш бе заличено последното, което го свързваше със стария живот. Той прекара последните седмици от лятото във фермата на баща си, където внесе окончателните поправки в дипломната си работа. Арчър Слоун вече беше уредил Стоунър да поеме два от началните курсове по английски при новопостъпилите първокурсници и през това време да започне докторската дисертация. Щеше да получава по четиристотин долара на година. Изнесе се от тясната таванска стаичка у Футови, където бе живял пет години, и нае още по-малка при университета.
	Макар да му предстоеше да преподава на неколцина неподбрани първокурсници само основи на граматиката и композицията, той очакваше да започне работа въодушевено, със силното усещане за нещо значимо. През седмицата преди началото на есенния семестър подготви курса и видя възможностите, каквито откриваш, докато се бориш с материала и темите на едно начинание: долови логиката на граматиката и му се стори, че вижда как тя се разпростира, как прониква в езика и подкрепя човешката мисъл. В лесните упражнения по композиция, които подготви за студентите, откри възможностите на прозата и нейната красота и зачака с нетърпение да вдъхне и на студентите си чувството, което го бе обзело.
	Но след обичайното записване и учебен план в началото, когато се обърна за пръв път към предмета и студентите си, Стоунър установи, че усещането за чудо си остава скрито вътре в него. Понякога, докато четеше лекции, сякаш стоеше извън себе си и наблюдаваше непознат, който говори на неколцина, събрани против волята си на едно място — чуваше собствения си глух глас, който повтаряше подготвените материали, и в това повторение не се долавяше и следа от вълнението му.
	Намери отдушник и удовлетворение в занятията, където самият той беше студент. Там успя да си върне откривателското чувство, обзело го онзи пръв ден, когато Арчър Слоун го бе заговорил по време на упражненията и в миг Стоунър се бе превърнал в друг човек. Докато съзнанието му бе погълнато от предмета, докато се опитваше да обхване мощта на литературата, която изучаваше, и да проумее същността й, той долавяше, че постоянно се променя вътрешно, и след като го доловеше, се отдалечаваше от самия себе си, навлизаше в света, който го съдържаше, така че разбираше как стихотворението на Милтън, което е прочел, или очеркът на Бейкън, или пиесата на Бен Джонсън преобразяват света — тяхна тема, при това го преобразяват именно защото зависят от него. На занятията Стоунър говореше рядко, рядко беше доволен и от писмените си работи. И те като лекциите му пред младите студенти не издаваха онова, което той знаеше дълбоко в себе си.
	Започна да се сближава с някои от състудентите си, които също преподаваха в катедрата. Сред тях имаше двама, с които се сприятели: Дейвид Мастърс и Гордън Финч.
	Мастърс беше слабичък мургав младеж с остър език и добри очи. И той като Стоунър тъкмо беше записал докторантура, макар да бе с година година и нещо по-малък. Сред преподавателите и докторантите се славеше като нагъл и безочлив и по всеобщо мнение щеше да защити трудно научната степен. Стоунър го смяташе за най-умния човек, когото е срещал, и му се подчиняваше, без да му завижда или да му се сърди.
	Гордън Финч беше едър и рус и само на двайсет и три бе склонен към напълняване. Беше получил бакалавърска степен в търговски колеж в Сейнт Луис, а в университета се пробваше за магистратура в икономическия, историческия и инженерния факултет. Беше се заел да пише дипломна и по литература главно защото в последния момент беше успял да се хване на дребна преподавателска работа в Английската катедра. Бързо се прояви едва ли не като най-безразличния студент там. Но първокурсниците го харесваха, той се разбираше и с по-възрастните преподаватели във факултета, и с хората в администрацията.
	На тримата: Стоунър, Мастърс и Финч, им стана навик да се срещат в петък следобед в малко заведение в центъра на Колумбия, където пиеха огромни халби бира и си говореха до късно през нощта. Въпреки че само в тези вечери намираше удоволствието да общува, Стоунър често се питаше какви точно са отношенията между тримата. Разбираха се, но не бяха станали близки приятели, не си споделяха и рядко се виждаха, освен по време на тези седмични срещи.
	Никой не повдигаше въпроса за тези отношения. Стоунър знаеше, че на Гордън Финч и през ум не му минава такова нещо, той обаче подозираше, че това не важи за Дейвид Мастърс. Късно една вечер, както седяха на маса в дъното на сумрачното заведение, Стоунър и Мастърс започнаха да обсъждат следването и преподавателската си работа с непохватната шеговитост на прекалено сериозните. Мастърс вдигна високо едно твърдо сварено яйце от безплатното мезе така, сякаш е кристална сфера, и каза:
	— Запитвали ли сте се някога, господа, какво всъщност представлява университетът? Господин Стоунър? Господин Финч?
	Те поклатиха усмихнати глава.
	— Обзалагам се, че не сте. Предполагам, че Стоунър тук го възприема като огромно хранилище, като библиотека или бардак, където мъжете идват по своя воля и избират онова, което ще ги направи цялостни личности, където всички се трудят задружно като пчелички в общ кошер. Истинските, Добродетелните, Красивите. Те са ей там, зад ъгъла, в следващия коридор, в следващата книга, онази, която още не си чел, или в следващата купчинка, онази, до която още не си се добрал. Но някой ден ще стане и това. И тогава, тогава…
	Мастърс погледа още малко яйцето, после отхапа голямо парче от него и с блеснали очи, както дъвчеше, се извърна към Стоунър.
	Той се усмихна притеснен, а Финч прихна и удари с ръка по масата.
	— Хвана те натясно, Бил. Хвана те.
	Мастърс продължи да дъвче още известно време, глътна яйцето и насочи поглед към Финч.
	— Ами ти, Финч. Ти какво ще кажеш? — Той вдигна ръка. — Ще възразиш, че не си се замислял. А си го правил. Зад блъфирането и наперената фасада се крие един неусложнен ум. За теб учебното заведение е оръдие на доброто — за света като цяло, разбира се, и по една случайност и за теб. Гледаш на него като на духовна панацея, която прилагаш всяка есен, за да помогнеш на малките копеленца да преживеят още една зима, и си добрият стар чичко доктор, който добродушно ги гали по главите и си прибира в джоба таксите.
	Финч се засмя отново и поклати глава.
	— Честен кръст, Дейв, като започнеш, и…
	Мастърс лапна каквото беше останало от яйцето, задъвка доволно и отпи юнашка глътка от бирата.
	— Но и двамата грешите — каза той. — Това е лудница, или… как го наричат сега… санаториум за недъгави, престарели, недоволни и други такива, които не стават за нищо. Да вземем нас тримата — _ние_ сме университетът. Страничен човек няма да се досети, че имаме толкова много допирни точки, _ние_ обаче го знаем, нали? Знаем го, и още как.
	Финч се смееше.
	— Какво е пък това, Дейв?
	Вече заинтригуван от онова, което той казваше, Мастърс се наведе напрегнато през масата.
	— Да вземем първо теб, Финч. Ще се постарая да бъда възможно най-добър и ще кажа, че си неподготвен. Както сам знаеш, всъщност не си особено умен — макар че това няма нищо общо.
	— Е, де — възкликна все така през смях Финч.
	— Но си достатъчно умен — умен _точно_ колкото да осъзнаеш какво ще стане с теб в този свят. Обречен си на провал и го знаеш. Способен си да се държиш като негодник, но не си достатъчно безпощаден, за да го правиш последователно. Не си точно най-почтеният човек, когото съм срещал някога, нито пък си героично непочтен. От една страна, си работяга, но си и достатъчно ленив, за да не се скъсваш от работа, както би искал светът. От друга страна, не си достатъчно ленив, за да внушиш на света колко си важен. И не ти върви — истински. Нямаш излъчване, ходиш озадачен. В света винаги ще бъдеш в периферията на успеха и ще бъдеш съсипан от провала си. Затова си излъчен, избран: провидението, чието чувство за хумор винаги ме е забавлявало, те е изтръгнало от хищните зъби на света и те е сложило тук на сигурно, сред събратята ти. — Все така усмихнат и иронично заядлив, той се обърна към Стоунър. — Ти също няма да се измъкнеш, приятелю. Наистина. Кой си ти? Обикновен син на земята, както си внушаваш? О, не. Ти също си сред недъгавите — ти си мечтателят, безумецът в един още по-безумен свят, нашият Дон Кихот от Средния запад, който препуска без своя Санчо под синьото небе. Достатъчно умен си — при всички положения по-умен от общия ни приятел. Но носиш дамгата, старата недъгавост. Мислиш, че _тук_ има нещо, нещо, което да откриеш. Е, в света ще научиш бързо. Ти също си обречен на провал; не че ще се опълчиш на света. Ще се оставиш да те излапа и да те изплюе и ще лежиш и ще се чудиш какво се е объркало. Защото винаги ще очакваш светът да е такъв, какъвто не е, какъвто няма желание да бъде. Гъгрицата в памука, червеят в бобеното зърно, вредителят в царевицата. Не можеш да застанеш лице в лице с тях, не можеш да се опълчиш, защото си прекалено слаб, защото си прекалено силен. И няма място на този свят, където да отидеш.
	— Ами ти? — попита Финч. — Какво за теб?
	— О — рече Мастърс и се облегна. — Аз съм един от вас. Всъщност по-лошо. Прекалено умен съм за света и няма да си мълча, това е заболяване, за което лек няма. Ето защо трябва да бъда затворен някъде, където мога да бъда безопасно безотговорен, където не мога да навредя. — Той пак се наведе напред и им се усмихна. — Всички сме като бедния Том и ни е студено.
	— „Крал Лир“ — заяви сериозно Стоунър.
	— Трето действие, Четвърта сцена — каза Мастърс. — Затова провидението или обществото, или съдбата — наречете го както щете, — е създало за нас този приют, за да се подслоним в бурята. Университетът съществува именно за нас, за отритнатите по света — не за студентите, не за да се стремим безкористно към знания, не заради причините, които чувате. Посочваме причините, допускаме и някои от обикновените хора, от онези, които ще се справят в света, но това е само защитна окраска. Подобно на Църквата през Средновековието, която е нехаела за миряните и дори за Бога, ние се преструваме, за да оцелеем. И ще оцелеем — защото сме длъжни да го направим.
	Финч поклати възхитено глава.
	— Както ни описваш, Дейв, със сигурност не сме много стока.
	— Може би — отвърна Мастърс. — Но дори да не сме стока, пак сме по-добри от онези навън, в калта, от клетниците на света. Не вредим на никого, говорим каквото искаме и ни плащат за това — ето ти го тържеството на вродената добродетел — почти.
	Мастърс се отдръпна от масата, вече бе безразличен, не го вълнуваше какво е казал. Гордън Финч се прокашля.
	— Добре де — подхвана той сериозно. — Може и донякъде да си прав, Дейв. Но според мен стигаш прекалено далеч. Наистина.
	Стоунър и Мастърс се усмихнаха един на друг и онази вечер не се върнаха повече към въпроса. Но след това години наред Стоунър си спомняше понякога думите му и макар да не извикваха образа на университета, на който се бе посветил, те разкриваха нещо за отношенията му с двамата мъже и даваха бегла представа за разяждащата, неподправена горчилка на младостта.


	На 7 май 1915 година една германска подводница потопи британския кораб „Лузитания“ със сто и четиринайсет американски пътници на него, към края на 1916 година германците вече воюваха безпрепятствено с подводниците си и отношенията между Съединените щати и Германия се влошаваха от ден на ден. През февруари 1917 година президентът Уилсън скъса дипломатическите отношения. На 6 април американският Конгрес обяви, че САЩ са във война с Германия.
	Хиляди младежи в цялата страна сякаш изпитаха облекчение, че напрежението на несигурността най-сетне се е разсеяло, и тръгнаха да обсаждат наборните пунктове, създадени в суматохата няколко седмици преди това. Всъщност стотици младежи не бяха изчакали САЩ да се намесят и още през 1915 година се бяха записали да служат в Кралските канадски въоръжени сили или като шофьори на линейки в някоя от армиите на Антантата в Европа. Неколцина от по-големите студенти в университета бяха постъпили така и макар да не ги познаваше, Уилям Стоунър чуваше все по-често имената им, превърнали се в легенда, защото месеците и седмиците ги приближаваха към мига, за който всички знаеха, че рано или късно неминуемо ще настъпи.
	Войната беше обявена в петък и въпреки че лекциите за следващата седмица не бяха отменени, малцина сред студентите и преподавателите се преструваха, че се вълнуват от тях. Обикаляха из коридорите, събираха се на малки групички, говореха тихо, през шепот. Случваше се напрегнатата тишина да се взриви и за малко да прерасне в насилие: на два пъти се проведоха всеобщи антигермански демонстрации, на които студентите скандираха несвързано и развяваха американски знамена. Веднъж бе организирана и кратка демонстрация срещу един от преподавателите, брадат старец, който водеше лекциите по германски езици — беше роден в Мюнхен и на младини беше следвал в Берлинския университет. Но когато се срещна с групичката гневни превъзбудени студенти, когато примига недоумяващо и протегна към тях тънки разтреперени ръце, те се пръснаха, намусени и смутени, кой накъдето види.
	През онези първи дни след обявяването на войната Стоунър също бе изпаднал в объркване, но съвсем различно от объркването на повечето в университетското градче. Беше разговарял с по-възрастните студенти и преподаватели за войната в Европа, но все не вярваше, че тя ще избухне, а сега, когато връхлетя и него, и всички останали, откри, че носи в себе си огромни запаси от безразличие. Недоволстваше, че университетът е принуден да прекрати занятията, но не откриваше в себе си силен патриотизъм и все не можеше да си наложи да мрази германците.
	Те обаче бяха нарочени за мразене. Веднъж Стоунър срещна случайно Гордън Финч, който разговаряше с неколцина по-възрастни преподаватели от факултета: лицето му беше сгърчено и той сипеше огън и жупел по „хуните“ така, сякаш плюеше по пода. По-късно, в големия кабинет, който деляха шестима от по-младите преподаватели, Финч отиде при Стоунър вече в друго настроение — трескаво весело, и го шляпна по рамото.
	— Няма да ги оставим да им се размине току-така, Бил — каза припряно. От потта кръглото му лице лъщеше като намазано с олио, а рядката му руса коса падаше на вяли кичури. — А, без тия, драги ми господине. И аз ще се включа. Вече го обсъдих със стария Слоун и той ми каза да действам. Утре заминавам за Сейнт Луис — да се запиша доброволец. — За миг успя да направи физиономия, близка до сериозната. — Всички сме длъжни да внесем своя принос. — После се усмихна и пак шляпна Стоунър по рамото. — Не е зле да дойдеш и ти с мен.
	— Аз ли? — попита Стоунър и повтори невярващо: — Аз?
	Финч се засмя.
	— Ти, естествено. Всички се записват доброволци. Току-що разговарях с Дейв, и той идва с мен.
	Стоунър поклати глава, сякаш беше зашеметен.
	— Дейв Мастърс ли?
	— Че кой друг! Нашето приятелче Дейв понякога говори доста странно, но ако теглим чертата, не е по-различен от всички останали — ще внесе своя принос. Точно както и ти, Бил. — Финч го удари с юмрук по ръката. — Точно както и ти.
	Известно време Стоунър мълча.
	— Не съм мислил за това — каза. — Всичко се разигра толкова бързо. Трябва да го обсъдя със Слоун. Ще ти съобщя.
	— Ама разбира се — отвърна Финч. — Ще внесеш своя принос. — Гласът му стана дрезгав от чувствата. — Всички сме заедно в кюпа, Бил, всички сме заедно.
	После Стоунър се раздели с Финч, но не отиде при Арчър Слоун. Вместо това тръгна да търси из университетското градче Дейвид Мастърс и да пита къде е. Намери го в една от нишите в библиотеката — седеше сам, пушеше лула и гледаше вторачено един от рафтовете с книги.
	Стоунър седна срещу него от другата страна на бюрото. Когато го попита дали наистина е решил да се запише доброволец в армията, Мастърс отговори:
	— Разбира се. Защо не?
	А когато Стоунър се поинтересува защо, Мастърс рече:
	— Познаваш ме доста добре, Бил. Пет пари не давам за германците. Всъщност, предполагам, и за американците. — Изтръска лулата на пода и размаза с крак пепелта. — Вероятно го правя, защото е все едно дали ще се запиша, или няма да се запиша. А може би ще е забавно да прекося още веднъж света, преди да се върна към бавното отшелническо угасване, което ни чака всички.
	Макар и да не го разбра, Стоунър кимна — прие каквото му е казал.
	— Гордън иска и аз да се запиша доброволец заедно с вас.
	Мастърс се усмихна.
	— Гордън чувства първата сила на добродетелността, до която някога са му давали достъп, и, естествено, иска да приобщи към нея и останалия свят — така ще има възможност да вярва и занапред. Ама разбира се. Защо не? Запиши се с нас. Сигурно ще ти се отрази добре да видиш какво представлява светът. — Той замълча и се взря напрегнато в Стоунър. — Но ако го направиш, много те моля, нека да не е заради Бога, родината и скъпия стар Университет на Мисури. Направи го заради себе си.
	Стоунър изчака малко. После каза:
	— Ще говоря със Слоун и ще ти съобщя.
	Не знаеше какъв очаква да бъде отговорът на Арчър Слоун, но въпреки това се изненада, когато отиде при него в тесния кабинет с книги по стените и му съобщи за решението, което всъщност още не беше взел.
	Слоун, който открай време се държеше хладно и любезно иронично с него, си изпусна нервите. Дългото му слабо лице почервеня, от гняв бръчките от двете страни на устата му се врязаха по-надълбоко, той понечи да стане от стола, за да се доближи до Стоунър, и стисна юмруци. После пак седна и демонстративно разхлаби юмруци, след което допря длани до бюрото — пръстите му трепереха, но гласът му бе рязък и уверен.
	— Простете за внезапния изблик. Но през последните няколко дни изгубих близо една трета от преподавателите и не виждам надежда да им намеря заместници. Ядосан съм не на вас, но… — Той се извърна и погледна нагоре към високия прозорец в другия край на кабинета. Върху лицето му падаше рязка светлина, от която бръчките изглеждаха по-дълбоки и сенките под очите му по-тъмни, така че за миг той се стори на Стоунър стар и болен. — Роден съм през 1860 година, точно преди Войната на бунта*. Не я помня, разбира се, бил съм много малък. Не помня и баща си, загинал е през първата година на войната, в Битката при Шайлоу. — Той погледна бързо Стоунър. — Но виждам какво последва. Войната не само погубва няколко хиляди или няколко стотици хиляди младежи. Тя погубва в народа нещо, което никога не може да бъде възстановено. И ако един народ мине през достатъчно войни, много скоро не остава друго, освен добичето, съществото, което ние — вие, аз и други като нас, — сме извадили от калта. — Слоун мълча дълго, сетне се подсмихна. — Не бива да искат от един учен да унищожава онова, което той цели да съгради в живота си.
	[* Така понякога наричат Гражданската война между Севера и Юга (1861–1865) в САЩ. — Б.пр.]
	Стоунър се прокашля и каза нерешително:
	— Всичко се разигра някак много бързо. Изобщо не ми е хрумвало, докато не говорих с Финч и Мастърс. И досега ми се струва малко нереално.
	— Така е, разбира се — отвърна Слоун. После се размърда неспокойно и се извърна в другата посока. — Няма да ви казвам какво да правите. Ще ви кажа само едно: вие сам си решете. Ще има задължителна мобилизация, но ако искате, можете да се освободите. Не ви е страх да отидете, нали?
	— Не, господине — потвърди Стоунър. — Не мисля, че ме е страх.
	— В такъв случай наистина имате избор и ще трябва да го направите заради самия себе си. Не се налага да уточнявам, че ако решите да се запишете доброволец, ще бъдете възстановен на сегашната длъжност, след като се приберете. Ако ли пък решите да не се записвате, можете да останете тук, но няма да имате, естествено, особено предимство — не е изключено сега или в бъдеще да срещате спънки.
	— Разбирам го — отвърна Стоунър.
	Настъпи дълго мълчание и накрая Стоунър реши, че Слоун е приключил с него. Но тъкмо се изправи, за да си тръгне от кабинета, когато Слоун заговори отново. Каза бавно:
	— Не забравяйте кой сте и какъв сте избрали да станете, а също значението на онова, което правите. Има войни, поражения и победи на човешкия род, които не са военни и не са записани в историческите летописи. Не го забравяйте, докато се опитвате да решите как да постъпите.
	Два дни Стоунър не отиде да чете лекции и не разговаря с никого от познатите си. Стоеше в малката си стая и умуваше какво да прави. Беше заобиколен от книгите си и от тишината в стаята и само от време на време забелязваше света навън, виковете на студентите в далечината, които се чуваха като шепот, бързото трополене на някоя двуколка по покритите с кирпич улици, глухия тропот на някой от десетината автомобила в града. Така и не беше свикнал да се самоанализира и задачата да търси подбудите му се стори трудна и леко неприятна — чувстваше, че не може да предложи на себе си кой знае какво и че вътре в него няма много неща, които да открие.
	Когато накрая стигна до решение, му се стори, че го е знаел още от самото начало. В петък се срещна с Мастърс и Финч и им каза, че няма да отиде с тях да се сражава с германците.
	Нали още имаше подкрепа — достъпа до добродетелността, Гордън Финч застина и си позволи да го погледне с укор и тъга.
	— Подвеждаш ни, Бил — каза пресипнало. — Подвеждаш ни всички.
	— Млъквай — рече Мастърс. Той погледна изпитателно Стоунър. — Помислих си, че вероятно ще решиш да не дойдеш. Винаги си изглеждал някак крехък и отдаден на целите си. Не че има знамение, разбира се, но защо накрая реши така?
	Известно време Стоунър мълча. Замисли се за последните два дни, за тихата борба, която сякаш нямаше цел и смисъл, замисли се за своя живот в университета през последните седем години, замисли се и за годините преди това, за далечните години с неговите родители във фермата и за мъртвилото, от което като по чудо бе възкръснал.
	— Не знам — отвърна накрая. — Вероятно заради всичко. Не мога да кажа.
	— Ще ти бъде трудно — вметна Мастърс — да останеш тук.
	— Знам — каза Стоунър.
	— Но си струва, така ли мислиш?
	Стоунър кимна.
	Мастърс грейна в усмивка и каза с обичайната си ирония:
	— Точно така, изглеждаш крехък и гладен. Обречен си.
	Печалният упрек на Финч се бе превърнал в нещо като колебливо презрение.
	— Някой ден ще съжаляваш, Бил — каза той прегракнало и гласът му се поколеба между заплахата и съжалението.
	Стоунър кимна.
	— Възможно е — съгласи се той.
	После им каза „довиждане“ и се обърна. На другия ден двамата заминаваха да се запишат доброволци в Сейнт Луис, а Стоунър имаше да се готви за лекциите следващата седмица.
	Нямаше угризения на съвестта за решението си и когато мобилизацията стана всеобща, подаде молба да го освободят без особени чувства или разкаяние, но усещаше погледите на по-възрастните си колеги и едва доловимото неуважение, избило в обичайното отношение на студентите към него. Дори подозираше, че през месеците на войната Арчър Слоун, който навремето бе одобрил от все сърце решението му да остане в университета, е започнал да се държи по-хладно и отчуждено.
	През пролетта на 1918 година изпълни всички изисквания за докторска степен и през юни същата година я защити. Месец преди това получи писмо от Гордън Финч, който беше изкарал офицерска школа и бе пратен в учебен лагер край Ню Йорк. С писмото си го уведомяваше, че са му разрешили да посещава в свободното време Колумбийския университет, където също е успял да покрие изискванията за докторска степен и през лятото ще я защити в Педагогическия колеж там.
	Каза му още, че Дейв Мастърс е бил пратен във Франция и че почти година след като се е записал доброволец, по време на бойните действия на американските части е бил убит в Шато Тиери.


>	3

	Седмица преди началото на учебната година, когато Стоунър щеше да получи докторска степен, Арчър Слоун му предложи да стане преподавател на пълен щат в университета. Обясни, че университетът избягва да назначава свои възпитаници, но че заради войната, породила недостиг на обучени и опитни преподаватели, той е успял да убеди ректората да направи изключение.
	Без особено желание Стоунър бе кандидатствал с писма в няколко университети и колежи наоколо, в които изненадващо бе изтъкнал колко е подготвен, и изпита странно облекчение, че не са му отговорили от нито един. Донякъде разбираше защо му е олекнало: в Университета в Колумбия бе вкусил от сигурността и топлотата, която би трябвало да е получил у дома като дете, и не беше убеден, че ще ги открие другаде. Прие с благодарност предложението на Слоун.
	Мина му през ума, че за годината, откакто е избухнала войната, Слоун е остарял много. Наближаваше шейсетте, а изглеждаше десет години по-възрастен, косата му, която преди бе падала на буйни стоманеносиви къдрици, сега бе бяла и безжизнена и бе прилепнала за кокалестия му череп. Черните му очи бяха помръкнали и сякаш бяха покрити с пластове влага, кожата по дългото му сбръчкано лице, която навремето бе гладка и опъната, сега приличаше на изсъхнала ронлива стара хартия, а глухият му присмехулен глас бе започнал да трепери. Докато го гледаше, Стоунър си помисли: той ще умре — след година, след две или десет ще умре. Обзе го преждевременно усещане за загуба и той се извърна.
	През лятото на 1918 година често мислеше за смъртта. Смъртта на Мастърс го бе извадила от равновесие повече, отколкото му се искаше да признае, вече бяха започнали да огласяват първите списъци с американци, загинали в Европа. Преди, замислеше ли се за смъртта, я възприемаше или като литературно явление, или като въздействие на времето, което малко по малко износва несъвършената плът. Не си я беше представял като взрив от насилие на бойното поле, като кръв, рукнала от разкъсаното гърло. Бе изумен колко различни са тези два вида смърт и какво означават различията и усети как в него се надига горчилката, която навремето бе зърнал в живото сърце на своя приятел Дейвид Мастърс.
	Дисертацията му беше за „Влиянието на класическата традиция върху средновековната лирика“. Стоунър посвети почти цялото лято на това да препрочита класическите и средновековните поети, писали на латински, и най-вече стиховете им за смъртта. За кой ли път се изуми от лекотата и спокойствието, с което римските лирици приемаха смъртта за даденост, сякаш нищото, пред което бяха изправени, беше цената за богатството на годините, на което се бяха радвали, бе озадачен и от огорчението, ужаса, едва прикритата омраза, които откриваше у някои по-късни християнски поети, представители на латинската традиция, когато те разглеждаха тази смърт, обещаваща, макар и смътно, богат и блажен вечен живот, сякаш тази смърт и това обещание бяха подигравка, вгорчила дните на живота им. Спомнеше ли си Мастърс, си го представяше като Катул или по-мекия и лиричен Ювенал, изгнаник в собствената си страна, и възприемаше смъртта му като поредното заточение, по-чуждо и трайно, отколкото го бе смятал преди.
	През есента на 1918 година, в началото на семестъра на всички беше ясно, че войната в Европа надали ще продължи още дълго. Последната отчаяна контраофанзива на Германия бе спряна в подстъпите на Париж и маршал Фош бе наредил частите на Антантата да преминат в контранастъпление, бързо изтласкало германците на изходната линия. Британците напредваха на север, а американците се прехвърлиха през Аргона на цена, която във всеобщото въодушевление остана незабелязана за почти всички. Вестниците предричаха, че до Коледа германците ще капитулират.
	Ето защо семестърът започна в дух на напрегнато жизнерадостно настроение и усещане за добруване. Студентите и преподавателите се хващаха, че се усмихват един на друг и си кимат въодушевено по коридорите, преподавателите и ректоратът си затваряха очите за изблиците на веселие и насилие на дребно сред студентите, а един от тях, чиято самоличност така и не се установи и който тутакси се превърна в местен народен герой, се покатери на една от огромните колони пред Джеси Хол и окачи на върха й сламено чучело на кайзера.
	Единственият в университета, който като че не бе засегнат от всеобщото вълнение, беше Арчър Слоун. От деня, в който Щатите се включиха във войната, той започна да се затваря в себе си и това пролича още по-ясно към края й. Не разговаряше с колегите си, освен ако не бе принуден да обсъжда някакви свързани с катедрата въпроси, и се шушукаше, че е започнал да преподава странно и студентите ходели на лекциите му със свито сърце — четял надлежно, по инерция от записките си, без да среща погледите на студентите, често гласът му глъхнел, докато той се взирал в написаното и за една, две, а понякога за цели пет минути настъпвала тишина, през която Слоун нито се помръдвал, нито отговарял на притеснените въпроси.
	Уилям Стоунър видя последните останки от умния ироничен мъж, когото бе познавал като студент, докато Арчър Слоун му възлагаше какво да преподава през академичната година. Даде му два от курсовете по композиция на първокурсниците и обща средноанглийска литература за напреднали, а после каза с проблясъци от някогашната си ирония:
	— Подобно на мнозина от колегите и на немалко студенти, и ти ще останеш доволен, че се отказвам от доста лекции. Сред тях е един от любимите ми курсове, които не се радват на голяма популярност — обща английска литература за второкурсници. Може би го помниш?
	Стоунър кимна, усмихнат.
	— Да — продължи Слоун, — така си и знаех. Моля те да го поемеш ти. Не че е кой знае какъв подарък, но реших, че сигурно ще ти се стори забавно да започнеш официално като преподавател оттам, откъдето тръгна и като студент.
	Погледна го за миг с блеснали напрегнати очи, каквито те бяха преди войната. После ги забули пелената на безразличието, Слоун се извърна и започна да прехвърля някакви книжа по писалището си.
	И така, Стоунър започна оттам, откъдето бе тръгнал и като студент: висок, слаб сгърбен мъж в същия кабинет, където бе седял като висок, слаб сгърбен младеж, заслушан в думите, които го отведоха там, докъдето бе стигнал. Нямаше случай да влезе в този кабинет и да не погледне стола, на който навремето беше седял, и всеки път се изненадваше малко, че не е на него.
	На 11 ноември същата година, два месеца след началото на семестъра бе подписано примирие. Новината дойде в учебен ден и занятията бяха прекратени начаса: студентите хукнаха безцелно из университетското градче и се включиха в малки шествия, които се струпваха на едно място, пръсваха се и пак се събираха, лъкатушеха из коридорите, аудиториите и кабинетите. Почти против волята си Стоунър бе засмукан от една от тълпите, която влезе в Джеси Хол, тръгна по коридорите, по стълбищата и пак по коридорите. Повлечен от множеството студенти и преподаватели, той мина покрай отворената врата в кабинета на Арчър Слоун и го зърна да седи зад бюрото с лице, което се бе сгърчило — Слоун ридаеше горчиво и по дълбоките бръчки върху откритото му лице на цели ручейчета се стичаха сълзи.
	Стъписан, Стоунър се остави тълпата да го повлече отново за миг. После се отскубна и се прибра в стаята си недалеч от университетското градче. Седна в сумрака и докато слушаше виковете на радост и облекчение навън, се сети за Арчър Слоун, който ридаеше за поражение, каквото виждаше единствен той — или му се струваше, че вижда, — така Стоунър разбра, че Слоун вече е сломен човек и никога няма да бъде същият.


	Към края на ноември мнозина от заминалите на война започнаха да се връщат в Колумбия и университетското градче беше изпъстрено с масленозелените петна на военните униформи. Сред дошлите в дълга отпуска беше и Гордън Финч. Беше отсъствал от университета година и половина, през която беше напълнял, а широкото открито лице, което навремето бе изглеждало някак приятелски примирено, сега излъчваше дружелюбна, но плашеща сериозност — той беше с капитански нашивки и често говореше с бащинска любов за „мъжете“ си. Отнасяше се приятелски, но отчуждено с Уилям Стоунър, и се престараваше да прави мили очи на по-възрастните преподаватели в катедрата. Вече беше късно да му дадат за есенния семестър курсове, затова до края на учебната година го назначиха на временна синекурна длъжност — административен асистент на декана на Историко-филологическия и научен факултет. Беше достатъчно благоразумен да знае колко двусмислено е новото му положение и достатъчно прозорлив да вижда открилите се пред него възможности — отношенията му с колегите бяха сдържани и любезно необвързващи.
	Деканът на факултета Джосая Клермонт беше дребен брадат мъж в напреднала възраст и отдавна бе надхвърлил годините за задължително пенсиониране — работеше тук още откакто в началото на седемдесетте години на миналия век обикновеният колеж бе преобразуван в университет и баща му бе сред първите ректори. Беше се окопал толкова надълбоко, беше се превърнал в такава неразделна част от историята му, че никой не набираше смелост да настоява да излезе в пенсия, въпреки че той бе все по-неспособен да се справя със задълженията си. От паметта му не бе останало почти нищо, случваше се той да се загуби из коридорите на Джеси Хол, където беше кабинетът му, и да се налага да го водят като дете до бюрото му.
	Джосая Клермонт бе много далеч от делата в университета и когато от кабинета му оповестиха, че организират в дома му празненство в чест на завърналите се ветерани — преподаватели и хора от администрацията, — повечето получили покани останаха с усещането, че или им погаждат дебелашка шега, или е станала грешка. Но не беше шега, не беше и грешка. Гордън Финч потвърди поканите и мнозина намекнаха, че именно той стои зад празненството.
	Вдовец от доста години, Джосая Клермонт живееше сам с три цветнокожи прислужници почти на същата преклонна възраст като него в голяма къща отпреди Гражданската война, каквито навремето са били нещо обичайно в Колумбия, но които бързо изчезваха под напора на дребните независими фермери и строителните предприемачи. Архитектурата на сградата беше приятна, но безлична — макар и като цяло „южняшка“ във формите и в размаха, тя не притежаваше нищо от неокласическата строгост на къщите във Вирджиния. Дървенията беше боядисана в бяло, а прозорците и перилата на балкончетата, които се подаваха тук-там на горния етаж, бяха обрамчени със зелен кант. Градината стигаше до гората, обградила къщата, а отстрани на централната алея и на пътеките имаше високи тополи — без листа в декемврийския следобед. Това бе най-величествената къща, до която Уилям Стоунър се бе приближавал някога, и в този петъчен следобед той отиде донякъде притеснен по алеята при неколцина преподаватели, които не познаваше и които явно чакаха пред входната врата да ги пуснат.
	Отвори им Гордън Финч, който още бе във военната униформа, и те влязоха в малък квадратен вестибюл, в дъното, на който имаше стръмно стълбище с лъскави дъбови перила, водещо към втория етаж. Върху стената при стълбището, точно срещу влезлите, беше окачен малък френски гоблен със сини и златисти цветове, толкова избелели, че рисунъкът почти не се виждаше в мъждивата светлина на малките крушки. Стоунър спря и се загледа в гоблена, а мъжете, дошли с него, започнаха да сноват из тесния вестибюл.
	— Дай си балтона, Бил.
	Той се стресна от гласа до ухото си. Обърна се. Финч се усмихваше и протягаше ръка, за да вземе балтона, който Стоунър не беше съблякъл.
	— Не си идвал друг път тук, нали? — попита почти през шепот Финч.
	Стоунър поклати глава.
	Финч се извърна към другите и без да повишава глас, успя да им извика:
	— Отивайте, господа, в главната всекидневна. — Той показа една врата вдясно от вестибюла. — Всички са там. — Финч отново насочи вниманието си към Стоунър. — Хубава стара къща — рече, докато закачаше балтона му в големия дрешник под стълбището. — Една от най-красивите наоколо.
	— Да — съгласи се Стоунър. — Чувал съм да говорят за нея.
	— И деканът Клермонт е душа човек. Помоли ме днес вечерта един вид да поема нещата в свои ръце.
	Стоунър кимна.
	Финч го хвана за ръката и го поведе към вратата, която бе показал преди малко.
	— По-късно довечера можем да се съберем да си поприказваме. Влизай, влизай. Аз идвам ей сега. Искам да те запозная с едни хора.
	Стоунър понечи да каже нещо, но Финч се беше обърнал, за да посрещне друга група, влязла през входната врата. Стоунър си пое дълбоко въздух и отвори вратата на главната всекидневна.
	След като влезе от студения вестибюл, го блъсна топлина, която го изтласка назад, а мудният шепот на хората вътре, проникнал през отворената врата, за миг се засили, после обаче слухът му свикна с него.
	Из стаята се разхождаха двайсетина души и в началото Стоунър не позна никого: видя строгото черно, сиво и кафяво на мъжките костюми, масленозеленото сукно на военните униформи и тук-там нежното розово и синьо на женските рокли. Хората се движеха лениво из топлината и притеснен, че стърчи над седналите, Стоунър тръгна заедно с тях, като кимаше на лицата, които вече бе познал.
	И дъното имаше друга врата, водеща към втора всекидневна, зад която беше тясната дълга трапезария. Двойната врата в коридора беше отворена и през нея се виждаше тежка орехова маса за хранене с покривка от жълта дамаска, отрупана с бели чинии и купи от проблясващо сребро. Около масата се бяха събрали няколко души начело с млада жена, висока, стройна и руса, в рокля от синя моарирана коприна, която, застанала права, наливаше чай в порцеланови чаши със златен кант. Стоунър застина на прага, прикован от гледката с младата жена. Дългото й лице с нежни черти се усмихваше на хората наоколо, а тънките й, почти прозрачни пръсти държаха ловко чайника и чашите — докато я наблюдаваше, Стоунър внезапно усети колко недодялан е самият той.
	Известно време стоя на прага, без да се помръдва — чу как нежното тънко гласче на момичето се извисява над шепота на насъбралите се гости, които обслужваше. Момичето вдигна глава и най-неочаквано Стоунър срещна очите му, светли, големи и озарени сякаш от вътрешна светлина. Донякъде объркан, той отстъпи назад и се обърна към всекидневната, там, на едно място при стената, намери свободен стол и след като седна, заби очи в килима под краката си. Не се извръщаше към трапезарията, но от време на време му се струваше, че погледът на младата жена се плъзга топло по лицето му.
	Гостите се движеха покрай него, разменяха си местата, говореха с друга интонация, щом откриеха нови събеседници за разговор. Стоунър ги виждаше като през мъгла, сякаш беше публика. След малко в стаята влезе и Гордън Финч и след като стана от стола, Стоунър прекоси помещението и отиде при него. Едва ли не грубо прекъсна разговора му с някакъв по-възрастен мъж. Дръпна го встрани и без да снишава глас, го помоли да го запознае с младата жена, която наливаше чай.
	Финч го изгледа, подразнен, и на челото му се появи бръчка, но после тя се изглади и очите му се разшириха.
	— Какво, какво? — попита той.
	Уж беше по-нисък от Стоунър, а го изгледа някак отвисоко.
	— Запознай ме — каза Стоунър. Усети как лицето му пламва. — Познаваш ли я?
	— Разбира се — отвърна Финч. В ъгълчетата на устата му се появи началото на усмивка. — Някаква братовчедка на декана е, от Сейнт Луис, на гости на леля си е. — Усмивката стана по-широка. — Ех, Бил. Какво ли знаеш ти. Разбира се, че ще те запозная. Ела.
	Младата жена се казваше Едит Илейн Бостуик и живееше с родителите си в Сейнт Луис, където миналата година била завършила двегодишно частно девическо училище, била дошла в Колумбия да погостува няколко седмици на по-голямата сестра на майка си, а през пролетта двете щели да заминат на голяма обиколка из Европа — събитие, което сега, след края на войната, отново бе възможно. Баща й, директор на една от по-малките банки в Сейнт Луис, бил родом от Нова Англия, но през седемдесетте се бил прехвърлил на запад и се бил оженил за най-голямата дъщеря в заможно семейство от централната част на щата Мисури. Едит била живяла цял живот в Сейнт Луис, но преди няколко години била заминала заедно с родителите си за сезона на изток, в Бостън: в Ню Йорк била ходила на опера и била посетила музеите. Била на двайсет години, свирела на пиано и имала артистични наклонности, които майка й насърчавала.
	След време Уилям Стоунър нямаше да помни как е научил тези неща онзи първи следобед и ранна вечер у Джосая Клермонт, защото времето на запознанството бе замъглено и отдалечено като гоблена на фигури върху стената на стълбището във вестибюла. Помнеше, че е разговарял с младата жена, че тя може би го е погледнала, че е останала при него и го е възнаградила с удоволствието да чуе тихия й тънък глас, с който отговаряше на въпросите и на свой ред питаше колкото да не е без никак едно или друго.
	Гостите започнаха да се разотиват. Гласове се сбогуваха, врати се захлопваха, помещения се опразваха. Стоунър остана почти след всички гости, които си тръгнаха, а когато дойде екипажът на Едит, отиде с нея във вестибюла и й помогна с палтото. Точно преди тя да излезе навън, я попита дали може да я види на другата вечер.
	Едит сякаш не го чу и отвори вратата, после стоя така известно време, без да се помръдва: отвън нахлуваше студен въздух, който докосна Стоунър по горещото лице. Младата жена се обърна, погледна го и примига няколко пъти. Накрая кимна и каза:
	— Да. Можете да ме видите.
	Не се усмихна.


	И така, той отиде да я види: в зимната вечер, в хапещия студ на Средния запад прекоси града, за да стигне у леля й. Горе на небето нямаше нито едно облаче, непълната луна осветяваше снежеца, навалял по-рано същия следобед. Улиците бяха безлюдни и приглушената тишина бе нарушавана от глухото скърцане на снега под краката на Стоунър. Той стоя дълго пред голямата къща, където бе дошъл, и слуша тишината. Краката му премръзнаха, но Стоунър не се помръдваше. През прозореца с дръпнато перде падаше слаба светлина, която върху синкавобелия сняг приличаше на жълто петно, на Стоунър му се стори, че е забелязал вътре движение, ала не беше сигурен. Тръгна решително, сякаш се обричаше на нещо, и стигна по пътеката до верандата, където почука на входната врата.
	Лелята на Едит (както Стоунър вече бе научил, тя се казваше Ема Дарли и от доста години беше вдовица) го посрещна на прага и го покани вътре. Беше ниска и пълна, с рядка бяла коса, която се бе разхвърчала около лицето й, тъмните й очи проблясваха влажно и тя говореше тихо и задъхано, сякаш споделяше тайни. Стоунър отиде след жената във всекидневната и седна с лице към нея на дълго орехово канапе със седалка и облегалка, тапицирани с плътно синьо кадифе. По обувките му беше полепнал сняг и Стоунър загледа как той се топи и оставя по дебелия килим на цветя под краката му мокри петна.
	— Едит ми каза, господин Стоунър, че преподавате в университета — подхвана госпожа Дарли.
	— Да, госпожо — потвърди той и се прокашля.
	— Много ми е приятно, че имам възможност да поговоря отново с някого от младите професори там — оживи се жената. — Доста години покойният ми съпруг господин Дарли членуваше в настоятелството, но вие, предполагам, знаете.
	— Не, госпожо — каза Стоунър.
	— О — възкликна госпожа Дарли. — Е, навремето някои от по-младите професори ни гостуваха за следобедния чай. Но това бе преди доста години, преди войната. Вие, професор Стоунър, участвахте ли във войната?
	— Не, госпожо — отговори Стоунър. — Бях в университета.
	— Да — каза госпожа Дарли. После кимна оживено. — И преподавате?…
	— Английски — отвърна той. — И не съм професор. Само преподавател.
	Знаеше, че гласът му е рязък, но не можеше да го овладее. Опита да се усмихне.
	— А, да — рече жената. — Шекспир… Браунинг…
	Настъпи мълчание. Стоунър кършеше ръце и гледаше пода.
	Госпожа Дарли каза:
	— Ще видя дали Едит е готова. Нали ще ме извините?
	Стоунър кимна и след като тя излезе, се изправи. Чу в задната стая разгорещен шепот. Още няколко минути постоя прав.
	Бледа, без да се усмихва, Едит застана изневиделица в широката рамка на вратата. Двамата се погледнаха така, сякаш не се бяха познали. Едит отстъпи назад, после тръгна напред с тънки стиснати устни. Ръкуваха се сковано и седнаха заедно на канапето. Не си бяха казали нищо.
	Тя бе дори по-висока, отколкото помнеше Стоунър, и по-крехка. Лицето й беше дълго и слабо и Едит държеше устата си с доста големи зъби затворена. Кожата й беше някак прозрачна — и при най-малкото предизвикателство поруменяваше и пламваше. Косата й беше червеникавокестенява и Едит я носеше сплетена на дебели плитки, намотани отгоре на главата. Но онова, което привлече и прикова вниманието му, бяха очите й — точно както предния ден. Те бяха много големи и възможно най-светлосини, каквито човек можеше да си представи. Погледнеше ли ги, Стоунър изпитваше чувството, че го притеглят и той напуска тялото си, за да навлезе в тайна, която не може да разгадае. Смяташе Едит за най-красивата жена, която е виждал някога, затова, поддал се на порива, каза:
	— Аз… аз искам да науча повече за вас. — Едит се поотдръпна. Стоунър продължи припряно: — В смисъл… вчера на празненството всъщност нямахме възможност да поговорим. Исках да поприказваме, но имаше много хора. Хората понякога пречат.
	— Празненството беше много хубаво — промълви Едит. — Всички ми се сториха много мили.
	— О, да, разбира се — отвърна Стоунър. — Имах предвид, че…
	Той не се доизказа. Едит мълчеше. Стоунър продължи:
	— Доколкото разбрах, доста скоро вие с леля ви заминавате за Европа.
	— Да — каза тя.
	— Европа… — поклати глава Стоунър. — Сигурно се вълнувате много.
	Едит кимна от немай-къде.
	— Къде ще ходите? В смисъл… на кои места?
	— В Англия — отговори тя. — Във Франция. И Италия.
	— И кога заминавате… през пролетта ли?
	— През април — каза Едит.
	— Пет месеца — рече Стоунър. — Не е много далеч. Надявам се междувременно да…
	— Тук съм само още три седмици — побърза да каже тя. — После се прибирам в Сейнт Луис. За Коледа.
	— Това наистина вече е скоро. — Стоунър се усмихна и продължи спънато: — В такъв случай се налага да ви виждам възможно най-често, за да се опознаем.
	Тя го погледна едва ли не ужасена.
	— Нямах предвид това — рече. — Много ви моля…
	Известно време Стоунър мълча.
	— Извинете, аз… Но наистина искам да ви виждам отново, вие ще кажете колко често. Може ли?
	— О — възкликна Едит. — Добре.
	Беше преплела тънки пръсти върху скута си и кокалчетата под опънатата кожа се белееха. Отгоре ръцете й бяха на много бледи лунички. Стоунър каза:
	— Върви зле, нали? Извинете. Досега не съм познавал човек като вас и говоря спънато. Извинявайте, ако ви притеснявам.
	— О, не — каза Едит. Обърна се към него и опъна устни в нещо, което, както той се досети, би трябвало да е усмивка. — Изобщо не ме притеснявате. Прекарвам чудесно. Наистина.
	Стоунър не знаеше какво да каже. Спомена времето навън и се извини, че е донесъл сняг по килима, Едит прошепна нещо. Той подхвана дума за лекциите в университета, а тя кимна озадачена. Накрая потънаха в мълчание. Стоунър стана и тръгна бавно и тежко, сякаш е уморен. Едит го погледна безизразно.
	— Е — рече той и се прокашля. — Вече е късно и аз… Вижте какво. Съжалявам. Мога ли да дойда пак след няколко дни? Вероятно…
	Сякаш не го беше казал на нея. Кимна, пожела „лека нощ“ и се обърна да си ходи.
	Едит Бостуик каза с висок писклив глас без интонация:
	— Когато бях момиченце на около шест години, знаех да свиря на пиано, обичах да рисувам и бях много срамежлива, затова майка ми ме прати в девическото училище на госпожица Торндайк в Сейнт Луис. Бях най-малката там, но нищо, татко беше в настоятелството и го уреди. В началото не ми харесваше, но после ми беше хубаво. Всички момичета бяха много мили и заможни, имам оттам приятелки за цял живот и…
	Когато заговори, Стоунър се обърна и я погледна изумено, макар и да не го показа с лицето си. Очите на Едит бяха вперени право напред, лицето й беше безизразно и устните й мърдаха така, сякаш, без да го разбира, тя четеше от невидима книга. Стоунър прекоси бавно стаята и седна до нея. Младата жена сякаш не го забеляза, очите й си останаха все така вперени право напред — тя продължаваше да му разказва за себе си, сякаш я е молил. Идеше му да я спре, да я утеши, да я докосне. Не се помръдна, не каза нищо.
	Едит продължи да говори и след малко Стоунър започна да чува какво казва. Подир години щеше да му хрумне, че през онзи час и половина в декемврийската вечер, първия път, когато са прекарали известно време заедно, Едит му е разказала за себе си повече, отколкото всеки друг път. А когато приключи, Стоунър усети, че са си чужди по начин, който не бе очаквал, и разбра, че е влюбен.
	Едит Илейн Бостуик вероятно не осъзнаваше какво е казала онази вечер на Уилям Стоунър, а и да го е осъзнавала, едва ли си е давала сметка за значението му. Стоунър обаче разбираше какво му говори и никога не го забрави: онова, което чуваше, беше своеобразна изповед, а онова, което му се стори, че долавя, бе молба за помощ.
	След като я опозна по-добре, научи повече за детството й и с времето схвана, че то не се различава особено от детството на повечето момичета от нейното време и при нейните обстоятелства. Едит бе получила образование с мисълта, че ще бъде защитена от грубите събития, които животът може да стовари върху нея, а също с мисълта, че тя няма друго задължение, освен да бъде съвършена красива добавка на тази защита, понеже спадаше към обществена и икономическа прослойка, където защитата бе едва ли не свещен дълг. Посещаваше частни девически училища, където се учеше да чете, да пише и да прави прости сметки, в свободното си време беше насърчавана да бродира, да свири на пиано, да рисува акварели и да обсъжда някои от по-изтънчените литературни произведения. Беше обучавана и по въпросите на облеклото, на осанката, на изказ, какъвто приляга на една дама, и на нравствеността.
	И в училищата, където ходеше, и вкъщи нравственото обучение бе негативно в същността си, забранително в намеренията си и почти изцяло свързано с половата й принадлежност. Тази принадлежност обаче беше косвена и непризнавана, ето защо просмукваше всичко друго в образованието й, получавало почти изцяло енергията си от тази скрита и неизречена нравствена сила. Едит научи, че ще има към съпруга и семейството си задължения, които трябва да изпълнява.
	Детството й беше белязано от изключителна студенина дори в най-делничните мигове от семейния живот. Родителите й се държаха един към друг с хладна любезност и Едит нито веднъж не видя между тях да преминава непринудената топлина било на гнева, било на любовта. Гневът се свеждаше до дни на любезно мълчание, любовта — до някоя и друга дума на любезна гальовност. Едит беше единствено дете и самотата бе една от най-ранните особености в живота й.
	И така, тя израсна с крехка дарба в по-изтънчените изкуства и никакви познания за необходимостта да живее ден за ден. Бродериите й бяха нежни и безполезни, тя рисуваше акварели — обвити в мъгла пейзажи, и свиреше на пиано с безсилна, но точна ръка, въпреки това обаче тънеше в невежество за тялото си, никога не бе оставала сама, за да се грижи и един-единствен ден от живота си за себе си, нито пък й беше хрумвало, че може да носи отговорност за благото на друг. Животът й беше непроменлив като глух тътен и беше надзираван от майка й, която, докато Едит беше малка, седеше с часове и я гледаше как рисува картинките си или свири на пианото си, сякаш и за двете не бе възможно да се занимават с друго.
	На тринайсет Едит премина през обичайното полово преобразяване, мина и през физическо преобразяване, което не бе чак толкова обичайно. За броени месеци дръпна на ръст с близо трийсет сантиметра и стана висока почти колкото мъж. Така и не се възстанови никога от това, че свързваше непривлекателното си тяло с новото си притеснително полово съзряване. Тези промени засилиха вродената й саможивост — в училище тя странеше от съученичките си, у дома нямаше с кого да разговаря и затова се затваряше все повече в себе си.
	Сега Уилям Стоунър нахълта в тази вътрешна уединеност. И нещо, за което Едит не подозираше, някакъв инстинкт я накара да го повика, когато той се запъти към вратата, накара я да заговори бързо и отчаяно, както никога дотогава, както никога след това.


	През следващия половин месец Стоунър се виждаше с нея почти всяка вечер. Ходиха на концерт, организиран от новия музикален факултет в университета, ако не беше много студено, вечер се разхождаха бавно и тържествено по улиците на Колумбия, по-често обаче седяха във всекидневната на госпожа Дарли. Понякога говореха и Едит му свиреше, а той слушаше и гледаше как ръцете й се движат безжизнено по клавишите. След онази първа вечер заедно разговорите им бяха странно безлични: Стоунър все не можеше да изтръгне Едит от нейната сдържаност, а щом видя, че усилията му я притесняват, прекрати с опитите. Въпреки това между тях имаше някаква непринуденост и Стоунър си въобразяваше, че се разбират. Когато до деня, в който тя щеше да се прибере в Сейнт Луис, оставаше по-малко от седмица, Стоунър й се обясни в любов и й предложи брак.
	Макар и да не знаеше как точно Едит ще посрещне обяснението и предложението, беше изненадан от хладнокръвието й. Докато говореше, Едит го изгледа някак спокойно и странно дръзко и той се сети за първия следобед, когато бе поискал разрешение да се видят и тя го бе погледнала от вратата, където ги духаше студен вятър. После Едит сведе очи и изненадата, изписала се върху лицето й, се стори на Стоунър почти нереална. Тя каза, че никога не го е възприемала по този начин, че и през ум не й е минавало и не знае.
	— Би трябвало да знаеш вече, че те обичам — каза той. — Не виждам как бих могъл да го скрия.
	Едит отвърна с нещо като оживление:
	— Не знаех. Изобщо не знаех.
	— В такъв случай трябва да ти го кажа още веднъж — рече той тихо. — А ти трябва да свикваш. Обичам те и не си представям живота без теб.
	Объркана, Едит поклати глава.
	— Пътуването до Европа — каза едва чуто. — Леля Ема…
	Стоунър усети как на гърлото му засяда смях и заяви с щастлива убеденост:
	— А, Европа. Аз ще те заведа в Европа. Някой ден ще я видим заедно.
	Едит се отдръпна от него и долепи върховете на пръстите до челото си.
	— Дай ми време да помисля. И трябва да поговоря с майка и татко, преди да…
	Не пожела да се обвързва повече от това. Нямало да го вижда преди заминаването си за Сейнт Луис, което беше след няколко дни, щяла да му пише оттам, след като разговаряла с родителите си и си изясняла за себе си нещата. Онази вечер, преди да си тръгне, Стоунър се наведе да я целуне — тя извърна глава и устните му се плъзнаха по бузата й. Едит стисна леко ръката му и го пусна да излезе, без да го поглежда повече.
	След десет дни Стоунър получи писмото й. Беше странно хладно и в него не се споменаваше изобщо за онова, което е било между тях, казваше се само, че Едит би искала той да се запознае с родителите й и че те очаквали с нетърпение да се видят с него, когато дойдел в Сейнт Луис, по възможност в края на другата седмица.
	Както и очакваше Стоунър, родителите на Едит го посрещнаха хладно и сковано и веднага се постараха да унищожат и най-малкия намек за непринуденост. Госпожа Бостуик започна да му задава въпроси и след всеки отговор да казва мнително: „Мдаа“, а после го гледаше с любопитство, сякаш лицето му е мръсно или от носа му тече кръв. И тя като Едит беше висока и слаба и в началото Стоунър се стресна от приликата, която не бе очаквал, затова пък лицето й бе едро и вяло, без сила и изтънченост, и бе белязано трайно от превърналата се в навик неудовлетвореност.
	Хорас Бостуик също беше висок, но бе странно, някак нереално едър, почти дебел, с кичур сива коса, огъната на къдрица върху иначе плешивата глава, и гънки кожа, увиснали хлабаво около челюстта. Когато разговаряше със Стоунър, гледаше точно над главата му, сякаш виждаше нещо зад него, а щом той му отговореше, барабанеше с дебели пръсти по ширита в средата на жилетката си.
	Едит посрещна Стоунър, все едно е случаен посетител, после излезе безгрижно, за да се заеме с някакви не особено важни неща. Той я изпрати с очи, но не успя да я накара да го погледне.
	Това бе най-голямата и изискана къща, в която бе влизал някога. Стаите бяха много високи и тъмни, освен това бяха задръстени с вази с всякакви размери и форми, с мътно проблясващи сребърни съдове по масички с мраморни плотове, по скринове и шкафове, и с мебели с пъстра дамаска и изящни линии. След като минаха набързо през няколко помещения, влязоха в голяма гостна, където, както прошепна госпожа Бостуик, двамата с мъжа й имали навика да седят и да си бъбрят задушевно с приятели. Стоунър седна на един стол, толкова крехък, че той се притесняваше да помръдне — усети как столът поддава под тежестта му.
	Едит беше изчезнала, Стоунър я затърси почти трескаво с поглед. Но тя не се върна в гостната близо два часа, докато Стоунър и родителите й не приключиха с „разговора“.
	А „разговорът“ беше уклончив, муден, с недомлъвки, прекъсван от дълго мълчание. Хорас Бостуик говореше за себе си с къси речи, насочени няколко сантиметра над главата на Стоунър. Той научи, че Бостуик е бостънчанин и към края на живота си баща му си съсипал кариерата на банкер и бъдещето на сина си в Нова Англия, като направил няколко неразумни вложения, заради които банката му затворила врати. („Предаден — оповести Бостуик на тавана — от мними приятели.“) Затова малко след Гражданската война синът дошъл в Мисури с намерението да продължи на запад, но така и не стигнал по-далеч от Канзас Сити, където от време на време ходел по работа. Понеже помнел провала на баща си, по-точно предателството, извършено спрямо него, си останал на първата работа в малка банка в Сейнт Луис и малко преди да навърши четирийсет, вече сигурен като заместник-директор, се оженил за местно момиче от добро семейство. От брака се родило само едно дете — господин Бостуик искал син, а получил дъщеря и това бе поредното разочарование, което той не си правеше труда да крие. Подобно на мнозина, които смятат успеха си за непълен, той бе изключително суетен и погълнат от чувството за собствената си важност. През десетина-петнайсет минути вадеше от джоба на жилетката си голям златен часовник, поглеждаше го и си кимаше.
	Госпожа Бостуик говореше не толкова често и не толкова открито за себе си, но Стоунър бързо разбра що за човек е. Беше южнячка от строго определен тип. Произхождаше от стар род, който с времето беше обеднял, и бе израсла с мисълта, че обстоятелствата на лишения, в които съществува семейството, не съответстват на неговото качество. Беше научена да очаква известно подобрение в това положение, въпреки че така и не се уточняваше как ще изглежда това подобрение. Беше се омъжила за Хорас Бостуик с това неудовлетворение, което й бе толкова присъщо, че се бе превърнало в част от характера й, а с годините неудовлетворението и огорчението се засилваха, ставаха толкова всеобхватни и всепоглъщащи, че едва ли щеше да се намери лек за тях. Гласът й беше тънък и писклив и в него се долавяше нотка на отчаяние, от което всяка изречена от нея дума придобиваше особена стойност.
	Вече се свечеряваше, когато отвориха дума по въпроса, събрал ги заедно.
	Казаха на Стоунър колко скъпа им е Едит, колко загрижени били за бъдещото й щастие, за предимствата, на които се е радвала. Стоунър седеше смутен и изтерзан и се опитваше да дава отговори, които, както се надяваше, са уместни.
	— Изключително момиче — каза госпожа Бостуик. — Толкова чувствително. — Бръчките по лицето й се врязаха още по-надълбоко и тя заяви със старото си огорчение: — Никой мъж… никой не може да разбере докрай колко изтънчена е…
	— Да — отсече Хорас Бостуик.
	И започна да разпитва какви са, както ги нарече, „перспективите“ пред Стоунър. Той отговори възможно най-добре — никога дотогава не се беше замислял за „перспективите“ си и се изненада колко необещаващи изглеждат те от думите му.
	Бостуик попита:
	— И извън професията не разполагате с други… с други средства?
	— Не, господине — призна си Стоунър.
	Господин Бостуик поклати нещастен глава:
	— Сам разбирате, Едит е имала… някои предимства. Хубав дом, прислуга, най-добрите училища. Питам се… притеснявам се, че по-ниският жизнен стандарт, който ще бъде неминуем при вашето… о, при вашето положение…
	Гласът му заглъхна.
	Стоунър усети как му се гади и го обзема гняв. Изчака малко и чак тогава отговори, като се постара гласът му да е възможно най-глух и безизразен:
	— Длъжен съм да ви кажа, господине, че досега не съм се замислял за тези материални въпроси. Щастието на Едит е, разбира се, мое… ако смятате, че Едит няма да бъде щастлива, тогава трябва да…
	Той замълча и затърси думите. Искаше му се да каже на бащата на Едит, че обича дъщеря му, че е сигурен как двамата ще бъдат щастливи заедно, да му каже за живота, който ще имат. Но не продължи. Забеляза върху лицето на Хорас Бостуик загриженост, тревога и нещо като страх, от които се изненада, и замълча.
	— Не — побърза да каже припряно Хорас Бостуик с по-ведро изражение. — Не ме разбрахте правилно. Просто се опитвах да изложа пред вас някои… трудности… които биха могли да възникнат в бъдеще. Сигурен съм, че вие, младите, сте обсъдили тези неща, сигурен съм и че сте наясно със себе си. Уважавам мнението ви и…
	И въпросът беше уреден. Бяха казани още няколко думи и госпожа Бостуик се запита на глас какво ли е задържало толкова дълго Едит. Извика я с пискливия си тънък глас и след малко Едит влезе в стаята, където всички чакаха. Не погледна Стоунър.
	Хорас Бостуик й каза, че двамата с нейния „младеж“ са си поговорили хубаво и че те имат благословията му. Едит кимна.
	— Е — намеси се майка й, — трябва да обмислим всичко. Пролетна сватба. Може би през юни.
	— Не — каза Едит.
	— Какво, скъпа? — попита мило майка й.
	— Щом ще го правим — отвърна Едит, — нека да е бързо.
	— Колко нетърпеливи са младите — вметна господин Бостуик и се прокашля. — Но майка ти може би е права, скъпа. Трябва да обмислим всичко, иска се време.
	— Не — повтори Едит и в гласа й имаше твърдост, заради която всички я погледнаха. — Трябва да е скоро.
	Настъпи мълчание. После баща й рече изненадващо меко:
	— Чудесно, скъпа. Както кажеш. Вие, младите, решете сами.
	Едит кимна, промърмори, че имала да върши нещо, и се измъкна от стаята. Стоунър я видя чак на вечерята, по време на която Хорас Бостуик седеше в царствено мълчание на челно място. След вечерята Едит им посвири на пиано, но свиреше сковано и лошо, с много грешки. Оповести, че не се чувствала добре, и се прибра в стаята си.
	Онази нощ Уилям Стоунър почти не мигна в стаята за гости. Взираше се в мрака, недоумяваше какъв странен обрат е приел животът му и за пръв път се питаше доколко е разумно да прави, каквото е намислил. Спомни си Едит и това му вдъхна известна увереност. Предположи, че всички мъже се чувстват несигурни, както внезапно се е почувствал и той, и имат същите съмнения.
	На другата сутрин трябваше да хване един от ранните влакове за Колумбия, затова след закуска разполагаше с малко време. Искаше да вземе до гарата трамвая, но господин Бостуик настоя един от прислужниците да го откара с двуколката. Разбраха се след няколко дни Едит да му пише какви са плановете за сватбата. Той благодари на Бостуикови и се сбогува с тях, а те го изпратиха с Едит до входната врата. Стоунър почти бе стигнал при портата, когато чу, че зад него тича някой. Обърна се. Беше Едит. Тя спря, много скована, висока и бледа, и го погледна право в лицето.
	— Ще се постарая да ти бъда добра съпруга, Уилям — каза. — Ще се постарая.
	Той забеляза, че това е първият път, когато някой изрича името му, откакто е дошъл тук.


>	4

	По причини, които отказваше да обясни, Едит не искаше да се омъжва в Сейнт Луис, затова сватбата беше в Колумбия, в голямата гостна на Ема Дарли, където двамата бяха прекарали първите си часове заедно. Беше първата седмица на февруари, точно след края на семестъра и преди ваканцията. Бостуикови дойдоха с влака от Сейнт Луис, а родителите на Уилям, които не познаваха Едит, тръгнаха от фермата с двуколката и пристигнаха в събота следобед, в деня преди сватбата.
	Стоунър искаше да ги настани в хотел, но те предпочетоха да отседнат у Футови, въпреки че откакто Уилям не им работеше, Футови се държаха хладно и отчуждено.
	— Няма да знам какво да правя в хотел — обясни угрижено баща му. — Пък и Футови все ще ни изтърпят една нощ.
	Същата вечер Уилям нае кабриолет и откара родителите си в града у Ема Дарли — да се запознаят с Едит.
	Бяха посрещнати на вратата от госпожа Дарли, която погледна припряно и смутено родителите на Уилям и ги покани в гостната. Майка му и баща му седнаха внимателно, сякаш се страхуваха да се движат в коравите си нови дрехи.
	— Не знам какво задържа Едит — прошепна след малко госпожа Дарли. — Нали ще ме извините?
	Тя излезе от стаята, за да доведе племенницата си.
	След доста време Едит слезе и се появи в гостната бавно, без желание, с някаква предизвикателна уплаха.
	Те се изправиха и доста дълго четиримата стояха неловко и не знаеха какво да кажат. После Едит пристъпи сковано напред и протегна ръка първо на майката на Уилям, а после и на баща му.
	— Здравейте — каза спънато баща му и пусна ръката й, сякаш се страхуваше, че тя ще се счупи.
	Едит го погледна, постара се да се усмихне и отстъпи назад.
	— Седнете — каза. — Заповядайте, седнете.
	Седнаха. Уилям каза нещо. Стори му се, че гласът му звучи напрегнато.
	Тихо и изумено, сякаш споделяше на глас мислите си, майка му подхвана в тишината:
	— О, красива е, нали?
	Уилям се засмя и каза мило:
	— Да, госпожо, красива е.
	След това разговорът потръгна по-леко, въпреки че се споглеждаха и се взираха в далечината. Едит прошепна, че се радвала на запознанството и съжалявала, че се срещат чак сега.
	— А когато се установим… — Тя замълча и Уилям се запита дали ще продължи. — Когато се установим, трябва да ни дойдете на гости.
	— Много ви благодаря — каза майка му.
	Разговорът продължи, но беше прекъсван от дълго мълчание. Едит ставаше все по-нервна и това й личеше все повече, един-два пъти не отговори на въпроса, който някой й зададе. Уилям стана, майка му се огледа припряно и също се изправи. Но баща му не се помръдна. Погледна право към Едит и задържа за дълго очите си върху нея. Накрая каза:
	— Уилям винаги е бил кротко момче. Радвам се, че си е взел добра жена. Един мъж има нужда от жена, да му помага и да му носи утеха. Бъди добра с Уилям. Той трябва да има до себе си човек, който е добър с него.
	Стъписана, Едит отметна инстинктивно глава, очите й се бяха разширили и за миг Уилям си помисли, че се е ядосала. Но не беше така. Баща му и Едит се гледаха дълго, очите им не трепнаха.
	— Ще се старая, господин Стоунър — рече тя. — Ще се старая.
	После баща му стана на крака, кимна непохватно и рече:
	— Вече е късно. Да вървим.
	И тръгна към вратата заедно с жена си, безформена, тъмна и дребна до него, оставяйки Едит със сина си.
	Тя не му каза нищо. Но когато се обърна да й пожелае „лека нощ“, Уилям видя, че очите й са плувнали в сълзи. Наведе се да я целуне и усети върху ръцете си крехката сила на тънките й пръсти.


	Студената ясна слънчева светлина на февруарския следобед падаше косо през предните прозорци в къщата на Дарли и беше начупвана от силуетите, които се движеха из голямата гостна. Родителите на Уилям стояха странно сами в един ъгъл, до тях бяха застанали, без да ги поглеждат, Бостуикови, които бяха пристигнали само преди час със сутрешния влак, Гордън Финч се разхождаше тежко и тревожно из помещението, сякаш бе натоварен да отговаря за нещо, имаше и шепа хора, приятели на Едит или на родителите й, които Уилям не познаваше. Чу се, че говори на тези наоколо, усети, че устните му се усмихват, и долови гласове, които достигаха приглушено, като през пластове дебело сукно.
	До него беше Гордън Финч, лицето му беше потно и лъщеше над тъмния костюм. Той се усмихна притеснено.
	— Готов ли си вече, Бил?
	Стоунър усети, че главата му кима. Финч каза:
	— Осъденият има ли последни желания?
	Стоунър се усмихна и поклати глава. Финч го шляпна по рамото.
	— Просто не се отделяй от мен, прави каквото ти казвам, всичко е под контрол. Едит ще слезе до няколко минути.
	Стоунър се запита дали, след като всичко приключи, ще го помни — беше размазано на петно и той го виждаше като през мъгла. Чу се, че пита Финч:
	— Свещеникът… не съм го виждал. Тук ли е?
	Финч се засмя, поклати глава и каза нещо. После из стаята се разнесе шепот. По стълбите слизаше Едит.
	В бялата рокля беше като студена светлина, влязла в стаята. Стоунър тръгна неволно към нея и усети, че Финч го хваща за ръката, за да го спре. Едит беше бледа, но му се усмихна леко. После застана до него и двамата продължиха заедно. Отпред стоеше непознат с кръгла яка, беше нисък и дебел, с размито лице. Мърмореше нещо и гледаше в бялата книга в ръцете си. Уилям се чу, че отговаря на мълчанието. Усети, че Едит трепери до него.
	После настъпи дълга тишина, след това пак се чуха шепот и звукът на смях. Някой каза:
	— Целуни булката!
	Уилям усети, че се е обърнал, Финч му се хилеше. Усмихна се на Едит, чието лице се понесе пред него, и я целуна, устните й бяха сухи като неговите.
	Почувства, че му стискат ръката, че го потупват по гърба и се смеят, стаята се въртеше. На вратата идваха нови хора. Върху дългата маса в дъното на гостната се беше появила голяма кристална купа на фигури с пунш в нея. Имаше торта. Някой събра ръцете им — неговите и на Едит, появи се нож, Уилям разбра, че от него се иска да насочи ръката й така, че тя да разреже тортата.
	После го разделиха с Едит и той не можеше да я открие в навалицата. Говореше и се смееше, кимаше и се озърташе из стаята — дали няма да намери Едит. Видя майка си и баща си, стояха в същия ъгъл, откъдето не бяха помръднали. Майка му се усмихваше, баща му я държеше плахо за рамото. Уилям понечи да отиде при тях, но не успя да се отскубне от човека, който му говореше.
	Точно тогава видя Едит. Беше с баща си, майка си и леля си, леко свъсен, баща й оглеждаше нетърпеливо стаята, а майка й ридаеше с очи, зачервени и подпухнали над изпъкналите скули и устата, стисната, със смъкнати като на дете ъгълчета. Госпожа Дарли и Едит я бяха прегърнали и госпожа Дарли й говореше бързо, сякаш се опитваше да й обясни нещо. Но дори от другия край на стаята Уилям успя да види, че Едит мълчи, лицето й беше като маска, безизразно и бяло. След миг изведоха госпожа Бостуик от гостната и Уилям видя отново Едит чак след празненството, когато Гордън Финч му пошушна нещо на ухото, дръпна го при страничната врата, която водеше в малка градина, и го изтика навън. Там чакаше Едит, която се беше облякла дебело, за да не премръзне, и бе вдигнала яката си така, че Уилям не видя лицето й. Гордън Финч се смееше, говореше нещо, което Уилям не разбираше, побутваше ги по пътеката към улицата, където чакаше двуколка — да ги откара на гарата. Чак когато се качиха на влака, който щеше да ги откара на едноседмичен меден месец в Сейнт Луис, Уилям Стоунър осъзна, че всичко е приключило и той има съпруга.


	Встъпиха в брака непорочни, но непорочни по коренно различен начин. И двамата не знаеха що е секс и бяха наясно, че са неопитни, но нали беше расъл във ферма, Уилям смяташе за незначителни естествените житейски процеси, докато за Едит те бяха истинско тайнство, нещо неочаквано. Тя не знаеше нищо за тях и дълбоко в себе си не искаше да научава.
	И така, подобно на много други, и техният меден месец беше провал, те обаче отказваха да си го признаят и дълго след това не осъзнаваха значението на този провал.
	Пристигнаха в Сейнт Луис късно вечерта в неделя. Във влака, заобиколена от непознати, които ги гледаха любопитно и одобрително, Едит бе оживена, едва ли не весела. Двамата се смееха, държаха се за ръце и говореха за дните, които им предстояха. Вече в града, докато Уилям намери екипаж, който да ги откара в хотела, развеселеността на Едит бе станала леко истерична.
	Както тя се смееше, Уилям я внесе почти на ръце през входа на хотел „Амбасадор“, огромна постройка от дялан кафяв камък. Фоайето бе почти безлюдно, тъмно и похлупващо като пещера, щом влязоха вътре, Едит изведнъж притихна и се олюля нерешително до Уилям, докато вървяха през огромното пространство към рецепцията. Когато се качиха в стаята, тя бе едва ли не физически болна — трепереше като от треска и устните й се синееха върху бялото като тебешир лице. Уилям искаше да й намери лекар, тя обаче настоя, че била само уморена и имала нужда от почивка. Обсъдиха угрижено колко напрегнат е бил денят и Едит намекна за нещо деликатно, което я притеснявало от време на време. Прошепна, но без да го поглежда и без интонация в гласа, че искала първите им часове заедно да са съвършени.
	А Уилям каза:
	— Те са… и ще бъдат съвършени. Трябва да почиваш. Бракът ни ще започне от утре.
	И подобно на други младоженци, за които беше чувал и за чиято сметка по едно или друго време беше пускал шеги, той не прекара първата брачна нощ заедно с жена си — сви се с дългото си тяло на тясното канапе и скован, не мигна — гледаше с отворени очи отминаващата нощ.
	Събуди се рано. Апартаментът, уреден и платен като сватбен подарък от родителите на Едит, беше на десетия етаж и от него се откриваше гледка към града. Уилям повика тихо Едит и след няколко минути тя излезе от спалнята, като се опитваше да пристегне колана на пеньоара си и се прозяваше сънено, с лека усмивка. Уилям усети как от плисналата го любов на гърлото му засяда буца, той хвана Едит за ръка и застанали на прозореца във всекидневната, двамата загледаха надолу. По тесните улици под тях пъплеха автомобили, пешеходци и каляски, на Уилям и Едит им се струваше, че са далеч, откъснати са от суетнята на човечеството и неговите начинания. В далечината, отвъд квадратните сгради от червени тухли и камък, се виждаше река Мисисипи, която, дълга и сивкаво-кафява, лъкатушеше под сутрешното слънце — речните кораби и влекачите, които плаваха надолу по острите завои, бяха като играчки, въпреки че от комините им в зимния въздух се кълбяха големи количества сив пушек. Уилям го обзе чувството на спокойствие, той прегърна жена си и я притисна леко до себе си: двамата гледаха свят, който сякаш беше пълен с обещания и ведри приключения.
	Закусиха рано. Едит изглеждаше освежена, напълно възстановена след неразположението от предната вечер, отново бе едва ли не весела и гледаше Уилям с топлина и задушевност, които, както му се стори, са породени от признателност и любов. Не отвориха дума за предната вечер, Едит току поглеждаше новия си пръстен и го наместваше върху пръста си.
	Облякоха се дебело — да не им е студено, и тръгнаха по улиците на Сейнт Луис, които тъкмо бяха започнали да се пълнят с хора: разглеждаха стоките по витрините, говореха за бъдещето и мислеха съсредоточено как да го запълнят. Уилям започна да си връща лекотата и непринудеността, които бе открил в началото, докато ухажваше тази жена, станала негова съпруга, Едит се бе вкопчила в ръката му и сякаш слушаше онова, което той казва, както никога дотогава. В късната сутрин пиха кафе в топло малко кафене и погледаха как минувачите бързат в студа. Намериха екипаж и отидоха с него в Художествения музей. Хванати за ръце, тръгнаха из високите зали, през наситения блясък на светлината, отразена в картините. В тишината, в топлината, във въздуха, който подобно на старинните картини и статуи сякаш беше извън времето, Уилям Стоунър усети как го плисва обич към високото крехко момиче, което вървеше до него, а също спокойна страст, надигнала се, топла и сдържано чувствена като багрите, излъчвани от стените наоколо.
	Когато в късния следобед си тръгнаха, небето бе покрито с облаци и бе започнало да ръми, но Уилям Стоунър носеше в себе си топлината, която бе събрал в музея. Малко след залез-слънце се прибраха в хотела, Едит отиде да си почине в спалнята, а Уилям се обади да поръча от долу лека вечеря, която да донесат в апартамента, после го обзе внезапно вдъхновение и той слезе в ресторанта, където помоли да изстудят бутилка шампанско, която да качат до един час. Барманът кимна мрачно и му обясни, че шампанското нямало да е особено хубаво. На първи юли Сухият режим влизаше в сила в цялата страна и вече се смяташе за незаконно да произвеждаш спиртни напитки — в избата на хотела имало най-много петдесетина бутилки шампанско от всички марки. И Уилям трябвало да плати повечко. Той се усмихна и отговори, че е съгласен.
	При по-особени поводи Едит бе пийвала в дома на родителите си по малко вино, но никога не бе опитвала шампанско. Докато вечеряха на квадратната масичка във всекидневната, тя погледна притеснена странната бутилка в кофичката с лед. В мрака с неравен пламък горяха две бели свещи в матови месингови свещници, Уилям беше угасил другото осветление. Докато двамата с Едит разговаряха, свещите потрепваха между тях, а светлината улавяше извивките на гладката тъмна бутилка и проблясваше по леда около нея. Те бяха притеснени и предпазливо весели.
	Най-неочаквано Уилям издърпа тапата на шампанското, от силния бумтеж Едит подскочи, от гърлото на бутилката блъвна бяла пяна, която намокри ръката му. Те се засмяха на непохватността му. Изпиха по една чаша и Едит се престори на пияна. Изпиха по още една. На Уилям му се стори, че Едит се отпуска, че лицето й се успокоява, че очите й потъмняват замислено. Стана и отиде да застане зад нея, както тя седеше на масичката, хвана я за раменете, изумен колко дебели и тежки са пръстите му върху нежната й плът и кост. Едит се напрегна от допира му, а Уилям плъзна нежно длани отстрани по тънкото й вратле и я помилва по меката червеникава коса — вратът й беше скован, жилите направо трептяха от напрежението. Хвана я за ръцете и я вдигна леко, така че тя стана от стола, после я обърна към себе си. Очите й, големи, светли и почти прозрачни в светлината на свещите, го погледнаха невиждащо. Уилям усети далечна близост с нея, жалост, задето е толкова безпомощна, от желание гърлото му пресъхна и той не можеше да говори. Придърпа леко Едит към спалнята, но долови в тялото й бърза твърда съпротива — прииска му се да я сломи.
	Остави отворена вратата на неосветената спалня, свещите сияеха едва-едва в мрака. Зашепна, сякаш за да успокои Едит и да й вдъхне сигурност, но думите му излязоха задавени и Уилям сам не чу какво е казал. Хвана Едит за тялото и затърси опипом копчетата, които щяха да я отворят за него. Едит го избута бездушно — в здрача очите й бяха затворени и устните стиснати. Тя се извърна, да не е с лице към Уилям, и с бързо движение разхлаби роклята, така че да се свлече на купчина около краката й. Ръцете и раменете й бяха голи, Едит потрепери, сякаш й е студено, и каза глухо:
	— Иди в другата стая. Ще бъда готова след минута.
	Той я докосна по ръцете и долепи устни до рамото й, но тя не се обърна към него.
	В дневната Уилям загледа как свещите проблясват по остатъците от вечерята, насред която бе оставена бутилката шампанско, все още пълна до над половината. Наля си в чашата малко от виното и го опита, беше станало топло и възсладко.
	Когато се върна, Едит беше легнала и бе придърпала завивките чак до брадичката си, лицето й беше обърнато нагоре, очите й бяха затворени, по челото й се бе образувала тънка бръчица. Стоунър се съблече тихо, сякаш Едит спи, и легна до нея. Известно време лежа с желанието си, превърнало се в нещо безлично, което принадлежеше само на него. Заговори на Едит, сякаш искаше да намери убежище от чувствата си, тя не отвърна. Уилям сложи ръка върху нейната и усети под тънкия плат на нощницата плътта, за която копнееше. Плъзна длан по нея, Едит не се помръдна, бръчката се вряза по-надълбоко. Уилям заговори отново, каза в тишината името й, после легна върху нея, нежен в непохватността си. Когато докосна гладките й бедра, Едит извърна рязко глава встрани и вдигна ръка, за да си закрие очите. Не издаде и звук.
	След това Уилям легна до нея и й заговори в спокойствието на любовта си. Сега вече очите й бяха отворени и го гледаха от здрача, лицето й беше безизразно. Най-неочаквано Едит отметна рязко завивките и след като прекоси забързано стаята, влезе в банята. Уилям видя как осветлението се включва и чу, че Едит повръща силно и мъчително. Повика я и отиде при банята, вратата беше заключена. Повика още веднъж, тя не отговори. Върна се в леглото и я зачака. След няколко минути тишина осветлението в банята се изключи и вратата се отвори. Едит излезе и дойде сковано да си легне.
	— От шампанското е — каза. — Не трябваше да пия втората чаша.
	Зави се и обърна гръб на Уилям, след малко вече беше заспала: дишаше равномерно и тежко.


>	5

	Прибраха се в Колумбия два дни по-рано, отколкото възнамеряваха: неспокойни и напрегнати от уединението си, сякаш се движеха заедно из затвор. Едит каза, че наистина не е зле да се върнат в Колумбия, та Уилям да се подготви за лекциите, а тя да започне да подрежда в новото жилище. Стоунър се съгласи веднага — и си помисли, че нещата ще потръгнат, след като двамата се приберат в своя дом, при хора и обстановка, които познават. Същия следобед си събраха багажа и вечерта вече бяха във влака за Колумбия.
	В припрените смътни дни преди сватбата Стоунър беше намерил свободно жилище на втория етаж в стара сграда с вид на плевня на пет пресечки от университета. Беше тъмно и голо, с тясна спалня, мъничка кухня и огромна дневна с високи прозорци — навремето тук бе живял художник, преподавател в университета, който явно не бе от най-подредените: широките тъмни дъски по пода бяха напръскани с всички оттенъци на жълтото, синьото и червеното, по стените имаше размазана боя и мръсни петна. Стоунър смяташе жилището за романтично и удобно — добро място за начало на нов живот.
	Едит се нанесе така, сякаш жилището бе враг, който трябва да бъде победен. Макар и несвикнала на физически труд, изтърка почти цялата боя по подовете и стените и изчегърта мръсотията, която й се привиждаше навсякъде: ръцете й се покриха с мазоли и лицето й стана измъчено, с тъмни кръгове под очите. Когато Стоунър се опита да й помогне, тя се заинати, стисна устни и поклати глава, каза, че времето му трябвало за наука и това било _нейна_ работа. Той все пак настоя да се включи и Едит направо се разсърди и реши, че я унижават. Озадачен и безпомощен, Уилям вдигна ръце и загледа как Едит продължава да търка намусено и непохватно лъснатите подове и стени, да шие пердета и да ги закача накриво по високите прозорци, да поправя, да боядисва и пребоядисва покъщнината втора ръка, която бяха започнали да събират. Макар и несръчна, тя се трудеше с мълчалива и напрегната ярост и когато следобед се прибереше от университета, Уилям я заварваше капнала от умора. Тя се завлачваше да приготви вечеря, хапваше набързо и после изчезваше с мърморене в спалнята — да спи като упоена чак до другата сутрин и да става едва след като Уилям е тръгнал на лекции.
	След месец той вече знаеше, че бракът му е провал, след година се отказа от надеждата, че нещо ще се подобри. Усвои мълчанието и не настояваше на любовта си. Заговореше ли на Едит, докоснеше ли я нежно, тя се извръщаше и се затваряше в себе си, ставаше безмълвна, търпяща и дни наред се докарваше до нови висоти на изтощението. От неизречено упорство, каквото притежаваха и двамата, продължаваха да делят едно легло, случваше се нощем, насън Едит да се притисне неволно до него. И тогава — пак понякога, решимостта и ясното му съзнание рухваха пред любовта и той лягаше върху нея. Ако Едит се бе разсънила достатъчно, тя се сковаваше и се напрягаше, извръщаше с познато движение глава настрани и я заравяше във възглавницата, за да изтърпи насилието, в такива случаи Стоунър гледаше да свърши възможно най-бързо с любовта, мразеше се за припряността и съжаляваше за страстта си. По-рядко Едит лежеше сънена и тогава не се дърпаше и шепнеше — Уилям не знаеше дали от възмущение или от изненада. С времето започна да чака с трепет тези редки и непредсказуеми мигове, защото в това сънено покорство можеше да се преструва, че е намерил някакъв отклик.
	И не можеше да обсъжда с Едит, че, както му се струваше, е нещастна. Опиташе ли, тя възприемаше думите му като мнение за самата нея и за това доколко е оправна в живота и се затваряше навъсена в себе си, точно както докато Уилям я любеше. Той винеше непохватността си и смяташе, че сам носи отговорност, задето Едит се чувства така.
	С тиха безпощадност, породена от отчаянието му, опитваше различни начини да я зарадва. Носеше й подаръци, които тя приемаше безразлично, случваше се и да го укори леко, че се охарчва, водеше я на разходки и излети в горите около Колумбия, Едит обаче се уморяваше лесно и понякога се разболяваше, говореше й за работата си, както когато я бе ухажвал, ала интересът й бе станал повърхностен и снизходителен.
	Накрая, макар да знаеше, че е саможива, настояваше възможно най-меко да започнат да канят гости. Поканиха на чай в непринудена обстановка някои от по-младите преподаватели и асистенти в катедрата, няколко пъти правеха и вечери. Едит не показваше по никакъв начин как се чувства, дали й е приятно или неприятно, ала подготовката й за тези събития бе толкова трескава и обсебваща, че когато дойдеха гостите, Едит бе на път да изпадне от напрежение и умора в истерия, макар и да не го забелязваше никой, освен Уилям.
	Беше добра домакиня. Разговаряше с гостите оживено и непринудено, Уилям направо не можеше да я познае, в тяхно присъствие се обръщаше към него задушевно, с обич, което винаги го изненадваше. Наричаше го Уили и това по някакъв странен начин го трогваше, случваше се и да отпусне нежно ръка върху рамото му.
	Но щом гостите си тръгнеха, фасадата рухваше върху самата себе си и разкриваше несъстоятелността на Едит. Тя ги одумваше хапливо, въобразяваше си, че някой, видите ли, я е обидил и пренебрегнал, тихо и отчаяно описваше онова, което й се струваше неин непростим провал, седеше замислена, без да се помръдва, сред хаоса, оставен от гостите, не откликваше на Уилям и му отговаряше отсечено и разсеяно, с глух монотонен глас.
	Само веднъж фасадата се пропука и в присъствието на гостите.
	Няколко месеца след сватбата на Стоунър и Едит Гордън Финч се сгоди за момиче, с което се запознал съвсем случайно, докато бил разквартируван в Ню Йорк, и чиито родители живееха в Колумбия. Беше назначен за постоянно заместник-декан и негласната уговорка бе, че след смъртта на Джосая Клермонт ще бъде сред първите, разглеждани като кандидати за поста му. С известно закъснение, в чест и на новата длъжност на Финч и на обявения му годеж Стоунър ги покани с годеницата му на вечеря.
	Те дойдоха точно преди да се мръкне една топла вечер в края на май с нов лъскав черен автомобил, който изпуфтя няколко пъти, докато Финч спираше вещо на покрития с тухли път пред дома на Стоунър. Натисна клаксона и махна весело с ръка, докато Уилям и Едит слизаха долу. До него седеше дребно мургаво момиче с кръгло усмихнато лице.
	Той го представи като Каролайн Уингейт и четиримата поговориха малко, докато Финч му помагаше да слезе от колата.
	— Е, харесва ли ви? — попита, като удари с юмрук по предната броня на автомобила. — Красавец, нали? На бащата на Каролайн е. И аз мисля да си взема такъв…
	Гласът му заглъхна и очите му се присвиха, Финч огледа колата, замислен и притихнал, сякаш тя е бъдещето.
	После пак се оживи и развесели. Долепи показалец до устата си, огледа се крадешком и уж тайно взе от предната седалка на колата голям плик от амбалажна хартия.
	— Шшшт! — пошушна. — На никого нито дума. Прикривай ме, приятелю, може и да успеем да го внесем в къщата.
	Вечерята мина добре. Стоунър не бе виждал от години Финч толкова приветлив и си спомни как в ония далечни петъци подир занятията са седели следобед тримата с Финч и Дейв Мастърс, пиели са бира и са си говорели. Годеницата Каролайн почти не отваряше уста: усмихваше се щастливо на шегите на Финч и намигаше. Почти стъписан, Стоунър осъзна със завист, че Финч наистина си го обича това мургаво красиво момиче и че то мълчи не за друго, а защото се е прехласнало по приятеля му.
	Дори Едит се поотпусна и не беше толкова напрегната — усмихваше се непринудено, смехът й беше спонтанен. Финч се държеше с нея закачливо и свойски, по начин, който, както Стоунър осъзна, той няма да се държи никога, макар да й е съпруг, а Едит за пръв път от месеци беше толкова щастлива.
	След вечерята Финч извади от хладилника плика от амбалажна хартия — беше го пъхнал там да се изстуди, и взе от него няколко тъмнокафяви бутилки. В тях имаше домашна бира, която той бе направил много тайнствено и тържествено в дрешника на ергенското си жилище.
	— Няма място за дрехите ми — заяви, — но човек трябва да отстоява ценностите си.
	Предпазливо, с присвити очи, със светлина, която проблясваше по светлата му кожа и оредяващата руса коса, като химик, отмерващ рядко вещество, той наля от бирата в бутилките по чашите.
	— Трябва да се внимава с тази чудесия — каза. — На дъното се образува голяма утайка и ако наливаш много бързо, тя пада и в чашата.
	Изпиха по една чаша и похвалиха Финч за вкусната бира. Колкото и да е изненадващо, тя наистина беше добра, пивка, светла и с хубав цвят. Дори Едит си изпи чашата и поиска втора.
	Понапиха се, започнаха да се смеят разнежено, ей така, без повод, видяха се един друг по нов начин.
	След като вдигна чашата към светлината, Стоунър каза:
	— Дали на Дейв щеше да му хареса?
	— На кой Дейв? — попита Финч.
	— Дейв Мастърс. Помниш ли колко обичаше бира?
	— Дейв Мастърс — повтори Финч. — Добрият стар Дейв. Колко жалко.
	— Мастърс — каза и Едит. Усмихваше се неизвестно на какво. — Това онзи ваш приятел, когото са убили във войната, ли е?
	— Да — потвърди Стоунър. — Същият.
	Пак го обзе старата тъга, но той се усмихна на Едит.
	— Добрият стар Дейв — каза още веднъж Финч. — Еди, ние с мъжа ти и с Дейв наистина се забавлявахме на воля… много преди той да се запознае с теб, разбира се. Добрият стар Дейв…
	Усмихнаха се при спомена за Дейвид Мастърс.
	— Добър приятел ли ви беше? — попита Едит.
	Стоунър кимна.
	— Добър.
	— Шато Тиери. — Финч изпи до дъно чашата. — Войната е ад. — Той поклати глава. — Но старият Дейв. Сигурно сега ни се смее някъде отгоре. Едва ли се самосъжалява. Дали е успял да види нещичко от Франция?
	— Не знам — отвърна Стоунър. — Убиха го почти веднага след като пристигна.
	— Жалко, ако не е успял. Винаги съм мислел, че това е една от основните причини да се запише доброволец. За да види малко от Европа.
	— Европа — натърти Едит.
	— Да — каза Финч. — Старият Дейв не искаше много, но виж, наистина искаше да види Европа, преди да умре.
	— Навремето и аз щях да ходя в Европа — рече Едит. Усмихваше се и очите й блестяха безпомощно. — Помниш ли, Уили? Канехме се да заминем с леля Ема точно преди да се оженим. Помниш ли?
	— Помня — потвърди Стоунър.
	Едит нададе неприятен смях и поклати недоумяващо глава.
	— Изглежда отдавна, а не е. Преди колко време беше, Уили?
	— Едит… — каза Стоунър.
	— Чакай да видя, щяхме да заминем през април. И после една година. А сега сме май. Значи е било… — Най-неочаквано очите й се напълниха със сълзи, въпреки че тя още се усмихваше ведро, но и сковано. — Предполагам, сега вече няма да стигна никога дотам. Много скоро леля Ема ще умре и аз никога няма да имам възможност да…
	После с усмивка, все така сковала устните й, и с очи, от които се лееха сълзи, Едит се разхлипа. Стоунър и Финч станаха от столовете.
	— Едит — каза безпомощно Стоунър.
	— О, оставете ме на мира! — Тя се изправи и застана със странно въртеливо движение пред тях — беше стиснала силно очи и държеше ръцете си, свити на юмруци, отстрани на хълбоците. — Всички! Просто ме оставете на мира!
	Обърна се и залитайки, се прибра в спалнята, като затръшна след себе си вратата.
	Известно време всички мълчаха — слушаха сподавеното хлипане на Едит. После Стоунър каза:
	— Извинете я. Напоследък е уморена и не е много добре. Напрежението…
	— Разбира се. Знам какво е, Бил — засмя се кухо Финч. — Женска му работа. Сигурно и аз доста скоро ще свикна. — Той погледна Каролайн, засмя се още веднъж и сниши глас. — Е, точно сега няма да притесняваме Еди. Само й благодари от наше име, кажи й, че е сготвила чудесно, нека подредим и ще дойдете у нас.
	— Благодаря, Гордън — каза Стоунър. — Ще й предам.
	— И не _се притеснявай_ — допълни Финч. Удари с юмрук Стоунър по ръката. — Случват се такива неща.
	След като Гордън и Каролайн си тръгнаха, след като Уилям Стоунър чу как новата кола пуфти и се дави, а после отпрашва в нощта, той застана в средата на дневната и заслуша сухите равномерни хлипове на Едит. Звукът беше странно глух и без чувства и сякаш нямаше да заглъхне никога. На Уилям му се искаше да утеши Едит, искаше му се да я успокои, но той не знаеше какво да каже. Затова продължи да стои и да слуша, а след малко си спомни, че никога дотогава не е чувал Едит да плаче.


	След ужасната вечеря с Гордън Финч и Каролайн Уингейт Едит изглеждаше едва ли не доволна, по-спокойна, отколкото когато и да било през брака им. Но не искаше да им идват гости и проявяваше нежелание да напуска жилището. Пазаруваше главно Стоунър — по списъци, които Едит му пишеше със странно прилежен детински почерк върху сини листчета от бележник. Изглеждаше по-щастлива, когато е сама, седеше и с часове шиеше и бродираше покривки за маса и салфетки, а върху устните й играеше усмивчица. Леля й — Ема Дарли, започна да й идва на гости все по-често, следобед, щом се прибереше от университета, Уилям ги заварваше двете да пият заедно чай и да си говорят съвсем тихо, сякаш през шепот. Винаги го поздравяваха учтиво, но Уилям знаеше, че го гледат със съжаление — след като той си дойдеше, госпожа Дарли рядко стоеше повече от няколко минути. Уилям се научи да гледа ненатрапчиво и сдържано на света, в който Едит бе започнала да живее.
	През лятото на 1920 година той прекара една седмица с родителите си, а Едит отиде на гости на роднините си в Сейнт Луис — Стоунър не бе виждал майка си и баща си още от сватбата.
	Ден-два работи на нивата, за да помогне на баща си и на негъра надничар, но топлите податливи влажни буци пръст под краката му и миризмата на току-що преорана земя в ноздрите му не пробудиха в него усещането, че се е завърнал и е заобиколен от нещо познато. Прибра се в Колумбия и до края на лятото се готви за новия курс, който щеше да поеме от следващата академична година. Почти целия ден прекарваше в библиотеката и понякога се прибираше в жилището при Едит късно вечерта в тежката сладка миризма на орлови нокти, носеща се из топлия въздух и сред нежните листа на дряна, които шумоляха и се въртяха като призраци в мрака. Очите му пареха от дългото взиране в неясни текстове, съзнанието му беше обременено от нещата, които наблюдаваше, пръстите му бяха изтръпнали леко от усещането за стара кожа, картон и хартия, Уилям обаче беше отворен за света, през който минаваше, и намираше в него някаква радост.
	На заседанията на катедрата се появиха няколко нови лица, други — познати, — вече ги нямаше, а Арчър Слоун продължаваше бавното си спускане надолу, което Стоунър бе започнал да забелязва през войната. Ръцете му трепереха, той вече не можеше да задържи вниманието си върху онова, което говореше. Катедрата продължаваше нататък благодарение на ускорението, което имаше покрай традициите си и самия факт на съществуването им.
	Стоунър продължи да преподава напрегнато и бясно, по начин, от който някои от по-новите хора в катедрата се стряскаха и който донякъде притесняваше колегите му, познаващи го по-отдавна. Лицето му стана изпито, той отслабна, сгърби се още повече. През втория семестър онази година имаше възможност да вземе още лекции — срещу допълнително заплащане, и се възползва; пак срещу допълнително заплащане онази година се хвана да преподава и на новите летни курсове. Искаше му се да спести достатъчно пари и да замине в чужбина, за да покаже на Едит Европата, от която тя се бе отказала заради него.
	През лятото на 1921 година, докато търсеше препратка към едно стихотворение на латински, която беше забравил, Стоунър погледна дисертацията си за пръв път от три години, когато я бе предал за одобрение: прочете я от начало до край и отсъди, че е прилична. Поуплашен от мисълта, се запита дали да не я преработи в книга. Макар че отново му предстоеше да преподава през целия летен семестър, прочете отново повечето текстове, които беше използвал, и се зае да разширява студията. Към края на януари реши, че е възможно да подготви книга, а в началото на пролетта бе напреднал дотолкова, че написа първите плахи страници.
	Пак през онази пролет Едит му каза спокойно и почти безразлично как била решила, че иска дете.


	Решението дойде внезапно и без видима причина, затова, когато една сутрин по време на закуска, броени минути преди Уилям да тръгне за първата лекция, Едит му го съобщи, в гласа й се долавяше едва ли не изненада, сякаш тя е направила откритие.
	— Какво? — рече Уилям. — Какво каза?
	— Искам дете — отвърна Едит. — Мисля, че искам да имам дете.
	Отхапа малко от препечената филия. Избърса си устата с края на салфетката и се усмихна сковано.
	— Не мислиш ли, че трябва да си имаме? — попита. — Женени сме от близо три години.
	— Разбира се — отвърна той. Остави много внимателно чашата върху чинийката. Не погледна Едит. — Сигурна ли си? Никога не сме говорили за това. Не бих искал да…
	— О, да — прекъсна го Едит. — Съвсем сигурна съм. Мисля, че не е зле да имаме дете.
	Уилям си погледна часовника.
	— Закъснявам. Жалко, че нямаме повече време да го обсъдим. Искам да си сигурна.
	Между очите й се появи бръчица.
	— Казах ти вече, сигурна съм. _Ти_ не искаш ли? Защо продължаваш да питаш? Не ми се говори повече за това.
	— Добре тогава — каза Уилям. Продължи да седи и да я гледа. — Трябва да тръгвам.
	Но не се помръдна. След това сложи плахо ръка върху дългите й пръсти на масата и ги държа, докато тя не ги отдръпна. Стана, заобиколи едва ли не срамежливо Едит и си взе книгите и записките. Както винаги, тя дойде в дневната и го зачака да излезе. Уилям я целуна по бузата — нещо, което не бе правил отдавна.
	На вратата се обърна и каза:
	— Аз… Радвам се, че искаш дете, Едит. Знам, че в някои отношения бракът ни те разочарова. Надявам се това да промени отношенията ни.
	— Да — отвърна тя. — Ще закъснееш за лекциите. Побързай.
	След като той излезе, Едит продължи да стои няколко минути в средата на стаята и да гледа вторачено затворената врата, сякаш се опитваше да си спомни нещо. Сетне тръгна неспокойно из стаята, започна да обикаля от място на място, сякаш не понасяше дрехите по себе си, които шумоляха и се гънеха върху плътта й. Разкопча пеньоара от твърда сива тафта и го остави да падне на пода. След като се обхвана с ръце, започна да мачка под тънката фланелена нощница ръцете си над лактите. Спря, после се насочи целеустремено към мъничката спалня и отвори една от вратите на гардероба, върху която бе окачено огледало — така че да се виждаш в цял ръст. Едит го намести спрямо светлината и след като се отдръпна малко, огледа отражението на високото слабо тяло в най-обикновена синя нощница. Без да сваля очи от огледалото, разкопча горните копчета на нощницата и я съблече през главата си, след което застана гола в сутрешната светлина. Намачка нощницата и я хвърли в гардероба. После се завъртя пред огледалото и пак огледа тялото си, сякаш принадлежеше на друг. Прокара длани по малките си увиснали гърди, плъзна ги леко надолу по тънкия кръст и плоския корем.
	Отдръпна се от огледалото и отиде при леглото, което още не беше оправено. Отметна завивките, сгъна ги небрежно и ги прибра в гардероба. Изглади чаршафа и легна на него по гръб, с изопнати крака и ръце отстрани до тялото. Без да мига и да се помръдва, се втренчи в тавана и чака цяла сутрин, а после и целия дълъг следобед.
	Вечерта, когато Уилям Стоунър се прибра, вече се мръкваше, но на втория етаж не светеше. Леко уплашен, той се качи по стълбището горе и щракна осветлението във всекидневната. В стаята нямаше никой. Уилям извика:
	— Едит!
	Отговор не последва. Той извика още веднъж.
	Погледна в кухнята, съдовете от закуската още бяха на мъничката маса. Прекоси забързано всекидневната и отвори вратата на спалнята.
	Едит лежеше гола на леглото без завивки. Когато вратата се отвори и върху нея падна светлината от дневната, тя извърна глава към Уилям, но не стана. Очите й бяха разширени и вторачени, от притворените й уста излизаха тихи звуци.
	— Едит! — възкликна той и след като отиде, където лежеше тя, приклекна до нея. — Добре ли си? Какво има?
	Тя не отговори, но звуците, които издаваше, станаха по-силни и тялото й се приближи. Изневиделица ръцете й се устремиха като нокти на хищна птица към него и той за малко да се дръпне, те обаче го хванаха за дрехите, започнаха да ги смъкват и разкъсват, да го дърпат на леглото до Едит. Устата й, зейнала и гореща, се впи в него, ръцете й продължаваха да го опипват, да дърпат дрехите му, да го търсят — и през цялото време очите й бяха широко отворени, вторачени и безметежни, сякаш принадлежаха на друг и не виждаха нищо.


	Уилям научи нещо ново за Едит: това желание, което приличаше на глад, толкова силен, че сякаш нямаше нищо общо с нея, глад, който веднага щом бъдеше заситен, отново започваше да расте, така че и двамата живееха в напрегнатото очакване на неговото присъствие.
	Макар че следващите два месеца бяха единственото време на страст, което Уилям и Едит изживяха заедно, отношенията им всъщност не се промениха. Много скоро Стоунър осъзна, че силата, привличаща телата им, няма нищо общо с любовта — те се съвкупяваха с бясна, но в същото време хладна решителност, разделяха се и пак се съвкупяваха без силата да задоволят нуждата си.
	Понякога през деня, докато Уилям беше в университета, тази нужда връхлиташе с такава мощ Едит, че не я свърташе на едно място, тя излизаше и обикаляше забързано нагоре-надолу по улиците, ходеше безцелно от място на място. А щом се прибереше, дърпаше пердетата по прозорците, събличаше се и свита в полумрака, чакаше Уилям да си дойде. Още щом той отвореше вратата, Едит му се нахвърляше с диви, искащи ръце, които сякаш водеха някакъв свой си живот, дърпаше го към спалнята, към леглото, още намачкано от предната нощ или сутрин.
	Едит зачена през юни и веднага след това се разболя от болест, от която така и не се възстанови докрай през цялата бременност. Едва ли не в мига, когато зачена, още преди това да се потвърди от календара и от лекаря й, гладът за Уилям, бушувал вътре в нея близо два месеца, секна. Тя показа недвусмислено на съпруга си, че няма да понесе да я докосне и с пръст, и на Стоунър започна да му се струва, че върши насилие върху нея дори само като я гледа. Ненаситната им страст се превърна в спомен и накрая Стоунър гледаше на нея като на сън, който няма нищо общо с никого от двамата.
	И така леглото, което доскоро бе арена на страстта им, се превърна в ложе на нейната болест. Едит не мърдаше от него почти през целия ден, ставаше само колкото сутрин да повърне, а следобед — да походи с неуверена крачка няколко минути из всекидневната. Следобед и вечер, след като се прибереше бързо от университета, Уилям чистеше стаите, миеше съдовете и приготвяше вечерята, която носеше на Едит в леглото. Въпреки че не искаше той да се храни с нея, Едит като че ли се радваше да пийнат заедно след това по чаша слаб чай. И така, няколко минути вечер двамата разговаряха тихо и нехайно, като стари приятели или изтощени врагове. Малко след това Едит заспиваше, а Уилям се връщаше в кухнята, довършваше къщната работа и после сядаше на масата пред канапето във всекидневната, където проверяваше писмени работи и подготвяше лекциите. Сетне, вече след полунощ, се завиваше с одеялото, което държеше старателно сгънато зад дивана, и свит на него, спеше неспокойно до сутринта.


	Детето — момиче, — се роди след тридневни родилни болки в средата на март през 1923 година. Кръстиха го Грейс, на една леля на Едит, която от много години беше покойница.
	Дори веднага след раждането Грейс беше красиво момиченце, с изписани черти и перушинеста златна косица. След няколко дни кожата й, която в началото беше червена, стана лъскава и златисторозова. Тя плачеше рядко и изглежда, забелязваше всичко наоколо. Уилям се влюби на мига в нея, пренесе обичта, която не можеше да покаже на Едит, върху дъщеря си — не беше очаквал, че ще изпитва такова удоволствие да се грижи за нея.
	Близо година след раждането на Грейс Едит беше почти през цялото време прикована към леглото и имаше известни опасения да не остане до края на живота си инвалид, въпреки че лекарят не можеше да посочи какво точно й има. Уилям нае жена, която идваше сутрин да се грижи за Едит, и уреди лекциите му да са така, че да се прибира рано следобед.
	Повече от година се грижеше за къщата и за двама безпомощни души. Ставаше по тъмно, оценяваше писмените работи и се готвеше за лекциите, преди да отиде в университета, хранеше Грейс, правеше закуска за себе си и за Едит и си взимаше нещо за обяд — слагаше го в чантата си. След занятията се връщаше в жилището, където метеше, бършеше прах и чистеше.
	И за дъщеря си беше по-скоро майка, отколкото баща. Сменяше й пелените и ги переше, избираше й дрехите и ги кърпеше, ако се скъсаха, хранеше я и я къпеше, гушкаше я, когато е разстроена. От време на време Едит се провикваше свадливо да й донесат бебето и Уилям й го даваше, а тя сядаше в леглото, облягаше се на възглавниците и няколко минути го държеше притеснена, без да казва и дума, сякаш детето бе на друг, на непознат. После се уморяваше и с въздишка връщаше бебето на Уилям. Трогната от някакво неведомо чувство, си поплакваше, бършеше си очите и обръщаше гръб на Уилям.
	Така през първата година от живота си Грейс Стоунър познаваше само допира на баща си, само неговия глас и любов.


>	6

	В началото на лятото през 1924 година, един петъчен следобед Арчър Слоун бе забелязан от студенти да влиза в кабинета си. Следващия понеделник бе намерен малко след зазоряване от чистачка, която обикаляше кабинетите в Джеси Хол, за да изпразни кошчетата за отпадъци. Слоун седеше на стола при бюрото си сгърбен и скован, с глава под странен ъгъл, с очи, отворени и зловещо втренчени. Чистачката му каза нещо, после се разпищя и хукна по празните коридори. Тялото бе изнесено от кабинета с известно закъснение и няколко подранили студенти вече кръжаха из коридорите, когато тръгнаха да свалят на носилка странно свития, заметнат с чаршаф труп към чакащата линейка. По-късно беше установено, че Слоун е починал късно вечерта в петък или рано в събота по причини, които очевидно бяха естествени, но така и не бяха уточнени, и че и през двата почивни дни е останал на бюрото, втренчен завинаги някъде пред себе си. Съдебният лекар определи като причина за смъртта разрив на сърцето, но Уилям Стоунър бе убеден, че в миг на гняв и на отчаяние Слоун е наредил на сърцето си да спре и така за последен път е показал безмълвно любовта и презрението си към свят, предал го толкова жестоко, че той просто не е издържал.
	На погребението Стоунър беше сред хората, определени да носят ковчега. По време на опелото сякаш не чуваше думите на свещеника, но знаеше, че са кухи. Спомни си първия път, когато е видял в аудиторията Слоун, спомни си първия им разговор и се замисли как бавно е угасвал този човек, който му е бил далечен приятел. По-късно, вече след опелото, когато вдигна ръчката на сивия ковчег, за да го отнесе до катафалката, онова, което беше вътре, му се стори много леко и той направо не повярва, че в тесния сандък има нещо.
	Слоун нямаше роднини, около тесния гроб се събраха само негови колеги и шепа хора от града, които изслушаха благоговейно, смутено и с уважение каквото имаше да казва свещеникът. И понеже Слоун нямаше роднини и любими хора, които да скърбят за кончината му, Стоунър се разрида, докато смъкваха ковчега, сякаш хлиповете му щяха да притъпят самотата на последното спускане. Не знаеше за кого ридае, дали за себе си, за онази част от живота и младостта си, която също отиваше в пръстта, или за клетото слабо тяло, съдържало навремето човека, когото е обичал.
	Гордън Финч го откара с колата до града и почти през цялото време двамата мълчаха. После, когато наближиха, Гордън попита за Едит, Уилям каза нещо и на свой ред се поинтересува за Каролайн. Гордън отговори, после настъпи дълго мълчание. Точно преди да стигнат пред жилището на Уилям, Гордън Финч се обади отново:
	— Не знам. На погребението през цялото време си мислех за Дейв Мастърс. За Дейв, който загина във Франция, и за стария Слоун, който два дни е седял мъртъв на бюрото, мислех си, че са си отишли по един и същ начин. Никога не съм познавал добре Слоун, но ми се струва, че беше добър човек, поне съм чувал, че е бил добър. И сега ще се наложи да назначим друг и да намерим нов ръководител на катедрата. Всичко се върти, всичко продължава. Да се чуди човек.
	— Да — каза Уилям и не добави нищо повече.
	Но за миг му домиля много за Гордън Финч и когато слезе от колата и го загледа как той продължава нататък, го прониза мисълта, че друга част от него, от миналото му се отдалечава бавно, почти неусетно и хлътва в мрака.


	Освен задълженията си на заместник-декан Гордън Финч трябваше по съвместителство да изпълнява временно и длъжността ръководител на Английската катедра и първото, което трябваше да направи, бе да намери приемник на Арчър Слоун.
	Въпросът се реши през юли. Тогава Финч свика хората от катедрата, останали през лятото в Колумбия, и обяви кой е заместникът. Обясни на малката група, че това бил един специалист по деветнайсети век — Холис Н. Ломакс, който наскоро бил защитил в Харвардския университет докторска степен, но въпреки това от доста години преподавал в малък хуманитарен колеж в югоизточната част на щата Ню Йорк. Идвал с горещи препоръки, вече бил издал нещо и щели да го назначат асистент. Финч наблегна, че засега не било решено нищо за ръководството на катедрата, той щял временно да я оглавява още поне година.
	До края на лятото Ломакс си остана обвит в тайнственост и хората на постоянен щат в катедрата се губеха в какви ли не догадки. Студиите, които Ломакс беше публикувал по списанията, бяха изровени, прочетени и предадени нататък с многозначително кимане. Ломакс не се появи по време на Седмицата на първокурсника, не присъстваше и на общото събрание на факултета в петъка преди понеделник, когато щеше да започне записването на студентите. А по време на записването преподавателите от катедрата, които, насядали един до друг зад дългите писалища, помагаха уморено на студентите да изберат предметите и да изпълнят убийственото задължение да попълнят формулярите, се оглеждаха с крайчеца на окото за ново лице. И този път Ломакс не се появи.
	Не беше забелязан чак до заседанието на катедрата във вторник следобед, вече след приключване на записването. По това време, изтощени от еднообразието в последните два дни и въпреки това напрегнати от вълненията около началото на новата учебна година, преподавателите в Английската катедра почти бяха забравили за Ломакс. Бяха насядали нехайно по столовете в голямата лекционна зала в източното крило на Джеси Хол и гледаха с презрително, но и нетърпеливо очакване към подиума, където Гордън Финч стоеше и се взираше подчертано доброжелателно. Помещението се огласяше от тихото жужене на гласовете, столовете скърцаха по пода, от време на време някой се смееше гръмогласно и грубо. Гордън Финч вдигна дясна ръка с длан, обърната към насъбралите се: глухият шум позатихна.
	Затихна достатъчно, та всички в залата да чуят как вратата в дъното на помещението изскърцва и се отваря, да чуят и ясното бавно тътрузене на крака по голия дъсчен под. Обърнаха се и шумът на гласовете стихна. Някой прошепна:
	— Ломакс.
	Прозвуча ясно, чу се в цялата зала.
	Той беше влязъл, беше затворил вратата и след като бе направил няколко крачки, беше спрял. На ръст беше, има-няма, метър и петдесет и тялото му бе гротескно безформено. От лявото му рамо към шията стърчеше малка гърбица, а лявата му ръка висеше безжизнено отстрани до хълбока. От кръста нагоре тялото му беше едро и огънато, така че Ломакс сякаш през цялото време се опитваше да запази равновесие, краката му бяха тънки и той накуцваше вдървено с десния. Известно време стоя с наведена руса глава, сякаш разглеждаше лъснатите си до блясък черни обувки и острия ръб на черния панталон. После вдигна глава и протегна рязко дясната си ръка, при което се видя колосаният му бял маншет със златно копче, между дългите му бледи пръсти имаше цигара. Ломакс всмукна дълбоко, вдиша дима и после го издиша на тънка струйка. Тогава вече видяха лицето му.
	Беше като на идол от матине. Дълго, слабо и подвижно, но въпреки това с волеви черти, с високо тясно чело с изпъкнали по него вени, с гъста чуплива коса с цвят на узряла пшеница, вдигната назад на нещо като театрален помпадур. Мъжът пусна цигарата на пода, смачка я с подметка и заговори:
	— Аз съм Ломакс. — Известно време мълча, гласът му, плътен и гърлен, изричаше думите точно, с мелодраматично кънтене. — Надявам се да не съм прекъснал заседанието.
	Заседанието наистина продължи, но никой не обръщаше особено внимание на онова, което говореше Гордън Финч. След като седна встрани от другите в дъното на аудиторията, Ломакс продължи да пуши и се вторачи във високия таван така, сякаш изобщо не забелязваше главите, които час по час се обръщаха и го гледаха. След заседанието продължи да седи — остави колегите да идват при него, да се представят и да казват каквото имаха да казват. Приветстваше всеки набързо, с любезност, която, странно, изглеждаше присмехулна.
	През следващите няколко седмици стана очевидно, че Ломакс няма намерение да се вписва в светските, културните и академичните рамки на Колумбия, щата Мисури. Макар да беше иронично мил с колегите си, той нито приемаше, нито отправяше светски покани, не отиде и на тържеството, което се провеждаше всяка година в дома на декана Клермонт, макар че събитието се бе превърнало в традиция и бе почти задължително, не беше забелязан на никой от концертите и лекциите в университета, мълвеше се и че упражненията му са оживени и поведението му в аудиторията е ексцентрично. Студентите го обичаха, тълпяха се в междучасията около бюрото му и вървяха по петите му из коридорите. Знаеше се, че от време на време Ломакс ги кани на групи в квартирата си, където ги забавлява с разговори и със записи на струнни квартети.
	На Уилям Стоунър му се искаше да го опознае по-отблизо, но не знаеше как да го направи. Разговаряше с него, когато имаше да му казва нещо, веднъж го покани и на вечеря. Когато Ломакс му отговори така, както отговаряше на всички: любезно, но присмехулно и безразлично, и отказа поканата, Стоунър не се сети какво друго да стори.
	Трябваше да мине известно време, докато осъзнае защо Холис Ломакс го привлича. В неговата наглост, в общителността и весело огорченото му поведение Стоунър виждаше, макар и изопачен, но разпознаваем, образа на своя приятел Дейвид Мастърс. Искаше му се да разговаря с него така, както бе говорил с Дейв, а не можеше дори и след като призна сам пред себе си това желание. Недодялаността от младежките години не го беше напуснала — за разлика от въодушевлението и непринудеността, които биха могли да направят такова приятелство възможно. Стоунър знаеше, че иска невъзможното, и това го натъжаваше.


	Вечерно време, след като почистеше в жилището, след като измиеше съдовете от вечерята и сложеше Грейс да спи в люлката, сложена в ъгъла на всекидневната, той редактираше книгата си. В края на годината тя вече бе готова и макар да не бе съвсем доволен, Стоунър я изпрати на един издател. За негова изненада студията му беше одобрена и предвидена за печат през есента на 1925 година. Благодарение на тази все още неиздадена книга Стоунър бе повишен в асистент и бе назначен на постоянен щат.
	Повишението дойде няколко седмици, след като книгата бе одобрена за издаване, и успокоена, Едит съобщи, че те с детето ще прекарат една седмица в Сейнт Луис, където ще погостуват на родителите й.
	Тя се прибра в Колумбия преди края на тази седмица, притеснена и уморена, но и ликуваща. Била се върнала по-рано, защото на майка й й били дошли в повече напрежението и грижите около невръстното дете, а от пътуването самата Едит се била уморила толкова, че не била в състояние сама да се грижи за Грейс. Но била постигнала нещо. Тя извади от чантата си няколко листа и връчи на Уилям един от тях, най-малкия.
	Беше чек за шест хиляди долара, издаден на името на господин и госпожа Стоунър и подписан с дръзкия, почти нечетлив почерк на Хорас Бостуик.
	— Какво е това? — попита Стоунър.
	Тя му връчи и другите книжа.
	— Заем — отговори. — Единственото, което трябва да направиш, е да подпишеш тук. Аз вече се подписах.
	— Но шест хиляди долара! За какво са ни?
	— За къща — рече Едит. — За _истинска_, наша си къща.
	Уилям Стоунър погледна отново книжата, разлисти ги припряно и каза:
	— Не можем, Едит. Съжалявам, но… виж, изкарвам на година само хиляда и шестстотин долара. Вноските по такъв заем надвишават шейсет долара на месец… почти половината ми заплата. Освен това има данъци и застраховки… не ни е по джоба. Трябваше първо да го обсъдиш с мен.
	Върху лицето й се изписа скръб и тя се обърна — да не гледа Уилям.
	— Исках да те изненадам. Не мога да направя много. Но _това_ успях да направя.
	Той възрази, че й е признателен, но не утеши особено Едит.
	— Мислех за теб и за детето — каза тя. — Ти би могъл да имаш кабинет, а Грейс — двор, където да си играе.
	— Знам — отвърна Уилям. — Може би след няколко години.
	— След няколко години — повтори Едит. Настъпи мълчание. Сетне тя допълни глухо: — Не мога да живея така. Вече не мога. В жилище в обща сграда. Където и да отида, те чувам, чувам и бебето, и… тази миризма. Не я понасям… тази миризма. Ден след ден миризмата на пелени и… не я понасям, а няма къде да избягам. Толкова ли не знаеш? Толкова ли не _знаеш_?
	Накрая приеха парите. Стоунър реши, че поне няколко години ще преподава и през лятото, когато си бе обещал само да чете и да пише.
	Едит сама се зае да търси къща. В края на пролетта и началото на лятото беше неуморна и това като че тутакси я излекува. Веднага щом Уилям се прибереше от лекции, тя излизаше и често се връщаше чак по тъмно. Понякога обикаляше пеш, друг път с кола — заедно с Каролайн Финч, с която се беше сприятелила. В края на юни откри къщата, която търсеше, плати капарото и се споразумя да влезе във владение в средата на август.
	Къщата беше стара, двуетажна, само на няколко пресечки от университетското градче, предишните й собственици я бяха оставили да се руши, тъмнозелената боя по дъските се лющеше, моравата беше пожълтяла и бе обрасла с бурени. Но дворът беше голям и къщата — просторна, въпреки занемареността в нея имаше нещо величествено и Едит смяташе, че може да я обнови.
	Взе от баща си още петстотин долара назаем — за покъщнина, и във времето между летния и есенния семестър Уилям боядиса отново къщата: Едит я искаше бяла и се наложи той да нанася три пласта боя, за да не избива тъмнозеленото. Първата седмица на септември Едит реши най-неочаквано, че иска празненство — както се изрази, по случай новата къща. Оповести го донякъде решително, сякаш това е ново начало.
	Поканиха всички от катедрата, които се бяха прибрали от летния отпуск, а също неколцина познати на Едит от града, а Холис Ломакс изненада всички, като прие поканата, първата, която не отхвърляше, откакто преди година бе пристигнал в Колумбия. Стоунър намери на черно няколко бутилки джин, Гордън Финч обеща да донесе малко бира, а лелята на Едит — Ема, също внесе своята лепта с две бутилки отлежало шери — за който не пие твърд алкохол. Едит не искаше да предлагат алкохол, на хартия си беше забранено. Но Каролайн Финч намекна, че никой в университета няма да го сметне за нередно, и това я убеди.
	Онази година есента подрани. На десети септември, деня преди записването на студентите, падна лек снежец, през нощта скова студ. В края на седмицата, за когато бе насрочено празненството, се позатопли и студът се долавяше само във въздуха, но дърветата бяха без листа, тревата бе започнала да пожълтява и като цяло всичко бе голо, което предвещаваше люта зима. Покрай мразовитото време навън, покрай окапалите листа на тополите и брястовете, които стърчаха голи-голенички на двора, покрай топлината и приборите, подредени вътре за предстоящото празненство, Уилям Стоунър се сети за един друг ден. Известно време му беше трудно да разбере какво се опитва да си спомни, после си даде сметка, че именно в такъв ден преди близо седем години е ходил у Джосая Клермонт и е видял за пръв път Едит. Струваше му се много отдавна, той не можеше да преброи промените, които тези няколко години бяха донесли.
	Почти цялата седмица преди празненството Едит се хвърли презглава в трескава подготовка, нае за седмицата млада негърка, която да й помага в подготовката и сервирането, и двете се запретнаха да търкат подовете и стените, да лъскат дървенията, да бършат прах по мебелите и да ги чистят, да ги редят и пренареждат, така че вечерта на празненството Едит беше на косъм от изтощението. Под очите й се тъмнееха сенки, гласът й беше на тихия ръб на истерията. В шест часа — очакваше се гостите да дойдат в седем, — тя преброи още веднъж чашите и установи, че няма да стигнат за всички, които очакваха. Разплака се и хукна на втория етаж — захлипа, че не я било грижа какво ще става и че тя нямало да се върне долу. Стоунър се опита да я успокои, Едит обаче отказваше да отговаря. Той й каза да не се притеснява, защото ще донесе чаши. Предупреди прислужницата, че няма да се бави, и излезе бързо. Близо час търси магазин, който да не е затворен — докато намери, докато избере чашите и се върне, вече бе минало седем и първите гости бяха дошли. Едит беше при тях във всекидневната, усмихваше се и си говореше безгрижно, сякаш нищо не е било — посрещна нехайно Уилям и му каза да отнесе пакета в кухнята.
	Празненството беше като много други. Разговорът започна хаотично, бързо набра ускорение, което обаче беше слабо, и прерасна в други, несвързани с него разговори, смехът беше сприхав и нервен, избухваше из цялото помещение като мънички взривове в продължителен, но непостоянен преграден артилерийски огън и участниците в празненството се носеха небрежно от място на място, сякаш заемаха тихомълком сменящи се стратегически позиции. Някои обикаляха като шпиони из къщата, предвождани от Едит или Уилям, и отбелязваха, че тези по-стари сгради са по-добри от новите в предградията, които били по-паянтови.
	В десет часа повечето гости бяха взели от чиниите, пълни с нарязани на тънко шунка и студена пуйка, мариновани кайсии и разнообразна гарнитура от доматчета, стръкове целина, маслини, туршия, хрупкави репички и късчета сурово цветно зеле, имаше и пияни, които отказваха да ядат. В единайсет повечето гости си бяха тръгнали, сред онези, които останаха, бяха Гордън и Каролайн Финч, неколцина преподаватели от катедрата, които Стоунър познаваше от години, и Холис Ломакс. Беше доста пиян, макар и да не му личеше: вървеше предпазливо, сякаш носеше по пресечен терен тежък товар, а тънкото му бледо лице лъщеше от избилата по него пот. От пиенето езикът му се беше развързал и въпреки че Ломакс говореше отчетливо, гласът му бе изгубил ироничната си хапливост и той изглеждаше беззащитен.
	Заговори за самотното си детство в Охайо, където баща му бил сравнително успял дребен предприемач, разказа така, сякаш ставаше въпрос за друг човек, колко откъснат се е чувствал заради недъгавостта си, колко се е срамувал като дете, макар да не е разбирал защо и да не е могъл да се защити. А когато започна да говори за дългите дни и вечери, които е прекарвал сам в стаята си, където е чел, за да избяга от ограниченията, наложени от сакатото му тяло, и лека-полека е откривал усещане за свобода, засилило се, след като е проумял естеството на тази свобода — когато започна да говори за това, Уилям Стоунър почувства родство, за което не беше подозирал: осъзна, че Ломакс е минал през преображение, през своеобразно откровение и е научил чрез думите нещо, което не може да се изрази с думи, както навремето се беше случило и със Стоунър на лекцията на Арчър Слоун. Ломакс беше стигнал до това рано и сам, ето защо познанието бе в по-голяма степен част от него, отколкото при Стоунър, но в най-важното двамата в крайна сметка си приличаха, въпреки че едва ли някой от тях би пожелал да го признае пред другия и дори пред самия себе си.
	Приказваха почти до четири след полунощ и макар да пиха още, разговорът им ставаше все по-тих, докато накрая и двамата замълчаха. Седяха близо един до друг, като на остров, сред онова, което бе останало от празненството, сякаш за да им е по-топло и спокойно. След малко Гордън и Каролайн Финч станаха и предложиха на Ломакс да го откарат до тях. Той се ръкува със Стоунър, попита го за книгата и му пожела успех, после отиде при Едит, която седеше с изправен гръб на един от дървените столове, и след като я хвана за ръката, й благодари за празненството. Сетне, сякаш тласкан от безмълвен подтик, се понаведе и допря леко устни до нейните, а Едит го докосна леко с длан по косата и двамата стояха така известно време, докато другите ги гледаха. Това бе най-целомъдрената целувка, която Стоунър бе виждал някога, и тя му се стори съвсем естествена.
	Той изпрати гостите до входната врата и постоя малко там — загледа как слизат по стълбището и изчезват извън обсега на светлината от верандата. Мразовитият въздух го обгърна, Стоунър си пое дълбоко от него и пронизващият студ му вдъхна сили. Затвори без желание вратата и се обърна: във всекидневната нямаше никой, Едит вече се бе качила горе. Стоунър угаси осветлението и след като прекоси разхвърляната стая, отиде при стълбището. Къщата вече му ставаше родна, той се хвана за перилата, които не виждаше, и се остави да го водят нагоре. След като се качи, вече виждаше къде стъпва, защото коридорът бе осветен от лампата в спалнята с открехната врата. Дъските изскърцаха, докато Стоунър вървеше натам.
	Дрехите на Едит бяха нахвърляни безредно по пода при леглото с нехайно отметнати завивки — тя лежеше на изгладения бял чаршаф, гола и лъскава от светлината. В разголената си отпуснатост тялото й бе някак вяло и разпътно и блестеше като бледо злато. Уилям се приближи още малко до леглото. Едит спеше непробудно, но от светлината се създаваше впечатлението, че леко отворените й уста изричат безмълвно думи на страст и любов. Уилям стоя и я гледа дълго. Усещаше смътно съжаление, неволно приятелство и познато уважение, освен това усещаше и уморена тъга, понеже знаеше, че и да гледа Едит, това няма да пробуди у него болезненото желание, каквото е изпитвал навремето, знаеше и че никога вече няма да се развълнува, както се е вълнувал преди от присъствието й. Тъгата го поотпусна и след като зави внимателно Едит, той угаси осветлението и легна до нея.
	На другата сутрин Едит беше болна и уморена и прекара деня в стаята си. Уилям почисти къщата и се погрижи за дъщеря си. В понеделник видя Ломакс и го заговори с топлина, останала от нощта на празненството, Ломакс му отвърна с ирония, която беше като студен гняв, и нито онзи ден, нито някога след него отвори дума за празненството. Сякаш беше открил враждебност, която го държи настрани от Стоунър и с която не иска да се разделя.


	Както се бе опасявал и Уилям, не след дълго къщата се оказа почти съсипващо финансово бреме. Той уж разпределяше доста внимателно заплатата си, а в края на месеца все нямаше пари и запасите, които бе заделил от преподаването през лятото, се топяха все повече. Първата година, след като се сдобиха с къщата, Стоунър пропусна две от вноските, които трябваше да изплати на бащата на Едит, и получи хладно и строго писмо със съвети да си разчита разумно средствата.
	Въпреки това започна да изпитва радост, че притежава нещо, и успокоение, каквото не беше очаквал. Кабинетът му беше на първия етаж, до всекидневната, с висок северен прозорец, през деня в помещението проникваше мека светлина, а дървената ламперия проблясваше с богатството на времето. Стоунър намери в мазето цял куп дъски, които под пораженията на прахта и мухъла съответстваха на ламперията в стаята. Почисти ги и скова библиотеки, за да бъде заобиколен от книгите си, в магазин за мебели втора ръка намери паянтови столове, кушетка и допотопно писалище, за които плати няколко долара и които поправя седмици наред.
	Докато работеше по стаята и тя малко по малко придобиваше вид, си даде сметка, че без да го осъзнава, от дълги години е носил като срамна тайна дълбоко в себе си един образ, образ, който уж беше на къща, но всъщност бе на самия него. И така, докато стягаше кабинета, се опитваше да даде определение на самия себе си. Докато търкаше с шкурка старите дъски, от които да скове библиотеки, и гледаше как грапавините по повърхността изчезват, как сивите поражения на времето падат люспа по люспа и отдолу изниква истинското дърво, накрая достигнало чистота на строежа и текстурата — докато поправяше мебелите и ги редеше в стаята, Стоунър всъщност придаваше бавно форма не на друго, а на самия себе си, подреждаше себе си, правеше възможен себе си.
	И така, въпреки че редовно го притискаха задължения и оскъдица, следващите няколко години бяха щастливи и като цяло Стоунър живееше, както бе мечтал като млад докторант и след като се бе оженил. Противно на надеждите му Едит не участваше в голяма част от живота му, всъщност те сякаш бяха навлезли в дълго примирие, което приличаше на задънена улица. Почти през цялото време живееха всеки своя живот, Едит поддържаше в безупречен вид къщата, където рядко се отбиваше някой. Когато не метеше, не бършеше прах, не переше и не лъскаше, тя си стоеше в стаята и явно бе доволна от това. Никога не влизаше в кабинета на Уилям, той сякаш не съществуваше за нея.
	Уилям и досега се грижеше почти сам за дъщеря им. Следобед, щом се прибереше от университета, взимаше Грейс от стаята горе, която бяха преоборудвали в детска, и я водеше да си играе в кабинета, докато той работи. Момиченцето се забавляваше кротко и щастливо на пода, доволно, че е само. От време на време Уилям говореше на Грейс, а тя спираше и го поглеждаше бавно, вглъбено и радостно.
	Случваше се той да покани студенти — на консултации и да си поговорят. Правеше им чай на котлончето, което държеше до писалището, и усещаше към тях плаха обич, докато те седяха срамежливо по столовете, казваха едно или друго за библиотеката или хвалеха красивата му дъщеря. Стоунър се извиняваше, че жена му я няма, и казваше, че е болна, но накрая осъзна, че като повтаря тези извинения, само набляга на отсъствието й, вместо да го обяснява, затова спря да я споменава с надеждата, че мълчанието му не е така злепоставящо, както обясненията.
	Ако не броим отсъствието на Едит, животът му бе, кажи-речи, такъв, какъвто искаше Стоунър. Когато не се готвеше за лекциите, не оценяваше писмени работи и не четеше дисертации, той усвояваше нови и нови неща и пишеше. Надяваше се с времето да се утвърди и като учен, и като преподавател. Очакванията за първата му книга бяха и предпазливи, и скромни, което отговаряше на истинското положение на нещата: един от рецензентите я определи като „обикновена“, друг я нарече „задълбочено проучване“. В началото Стоунър се гордееше много с книгата: държеше я в ръце, галеше непретенциозната корица и я разлистваше. Тя му се струваше крехка и жива, като дете. Той я прочете и отпечатана, леко изненадан, че не е нито по-добра, нито по-лоша, отколкото е очаквал. След известно време се умори да я гледа, но сетеше ли се за нея и за това, че я е написал, се изумяваше и не можеше да повярва в собствената си дързост и в отговорността, която е поел.


>	7

	Една вечер през пролетта на 1927 година Уилям Стоунър се прибра късно. Във влажния топъл въздух се носеше мирисът на напъпили цветя, в здрача цвърчаха щурци, някъде в далечината се чу самотен автомобил, който вдигаше прах и запращаше в тишината силно предизвикателно пърпорене. Стоунър вървеше бавно, пленен от сънливостта на новото годишно време, прехласнат по мъничките зелени пъпки, които грееха в сянката на храсти и дървета.
	Когато влезе в къщата, Едит седеше в дъното на всекидневната и допряла до ухото си телефонната слушалка, го гледаше.
	— Закъсня — каза.
	— Да — отвърна той мило. — Докторантите имаха устен изпит.
	Тя му подаде слушалката.
	— Теб търсят, от провинцията. Някой се опитва цял следобед да се свърже с теб. Обясних, че си в университета, но той продължи да звъни през час.
	Уилям взе слушалката и заговори. Не се обади никой.
	— Ало — повтори той.
	Отговори му тънък непознат мъжки глас.
	— Бил Стоунър ли е?
	— Да, кой се обажда?
	— Не ме познавате. Само минавах, когато майка ви ме помоли да ви се обадя. Опитвам цял следобед.
	— Да — рече Стоунър. Ръката, с която държеше слушалката, трепереше. — Какво има?
	— Баща ви — каза гласът. — Направо не знам откъде да започна.
	Глухият, лаконичен уплашен глас продължи нататък, а Уилям Стоунър го заслуша изтръпнал, сякаш гласът не съществуваше извън слушалката, която той държеше до ухото си. Онова, което чу, засягаше баща му. От близо седмица (обясни гласът) не се чувствал добре и понеже наемният работник не смогвал сам с орането и саденето, рано сутринта баща му — въпреки че имал висока температура, — тръгнал, за да се включи в сеитбата. Наемният работник го намерил по-късно сутринта, бил се свлякъл в безсъзнание по лице върху разораната нива. Мъжът го отнесъл в къщата, сложил го да легне и отишъл да доведе лекаря, но по пладне той издъхнал.
	— Благодаря ви, че се обадихте — каза по инерция Стоунър. — Предайте на майка ми, че утре ще бъда там.
	Върна слушалката върху вилката и дълго гледа долния й край във вид на камбанка, прикачена към тесния черен цилиндър. Обърна се към стаята. Едит го гледаше изчаквателно.
	— Е? Какво има? — попита тя.
	— Баща ми — рече Стоунър. — Мъртъв е.
	— О, Уили! — каза Едит. После кимна. — В такъв случай сигурно няма да те има до края на седмицата.
	— Да — потвърди Стоунър.
	— Тогава ще повикам леля Ема да дойде да ми помага с Грейс.
	— Да — каза по инерция Стоунър. — Да.
	Уреди да го заместват в университета до края на седмицата и рано на другата сутрин хвана автобуса за Бунвил. Именно по пътя от Колумбия за Канзас Сити, който минаваше през Бунвил, Стоунър бе дошъл преди седемнайсет години за пръв път в университета, сега той беше широк, с настилка, и покрай него зад прозореца на автобуса се мяркаха засети с царевица и пшеница ниви със спретнати дъсчени огради.
	През годините, откакто не беше виждал Бунвил, той почти не се беше променил. Бяха израсли няколко нови сгради, няколко стари бяха съборени, ала градът бе запазил своята голота и неугледен вид и пак си приличаше на временно селище, което всеки момент може да бъде заличено. През последните няколко години по повечето улици беше положена настилка, но въпреки това над града пак висеше рехав облак прах и пак се мяркаха впрегнати в коне каруци с метални колела, от които при допира с циментовата настилка и тротоара понякога се пръскаха искри.
	Къщата също не се беше променила съществено. В сравнение с преди може би беше по-суха и сива, по дъските, с които беше обкована, не бе останала и люспица боя, а небоядисаната дървения на верандата бе хлътнала още повече към голата земя.
	В къщата имаше хора, съседи, които Стоунър не помнеше: висок изпит мъж с черен костюм, бяла риза и тънка вратовръзка, надвесил се над майка му, която седеше на обикновен стол до тесния дървен ковчег с тялото на баща му. Стоунър тръгна през стаята. Високият мъж го видя и отиде да го пресрещне, очите му бяха сиви и изцъклени като парчета от гледжосан глинен съд. Пърленият му, мазен баритон, тих и плътен, промълви някакви думи, мъжът нарече Стоунър „братко“ и заговори за „покруса“, а също за „Бог, който го прибра“, сетне попита дали Стоунър иска да се помолят заедно. Той мина припряно покрай непознатия и застана пред майка си, лицето й заплува пред него. Стоунър видя през мъглата как тя му кима и става от стола. Хвана го за ръката и каза:
	— Ела да видиш баща си.
	С допир, толкова плах, че Стоунър почти не го усети, майка му го заведе при отворения ковчег. Той извърна очи надолу. Взира се, докато погледът му се избистри, после се дръпна стъписан назад. Тялото, което видя, сякаш беше на непознат, беше спаружено и мъничко, а лицето бе като маска от тънка амбалажна хартия с дълбоки черни вдлъбнатини там, където би трябвало да са очите. Тъмносиният костюм, в който тялото бе вместено, бе гротескно голям, а ръцете, които се подаваха от ръкавите и бяха кръстосани върху гърдите, приличаха на изсъхналите лапи на звяр. Стоунър се обърна към майка си и разбра, че ужасът, който е изпитал, се е изписал в очите му.
	— През последните седмица-две баща ти отслабна много — каза тя. — Помолих го да не ходи на нивата, но той е станал, преди да се събудя, и е излязъл. Не беше на себе си. Беше толкова болен, че не беше на себе си и не знаеше какво прави. Лекарят каза, че не е бил на себе си, иначе е нямало да стигне чак дотам.
	Докато говореше, Стоунър я виждаше ясно, сякаш, докато говореше, и тя беше мъртва, нещо от нея си бе отишло безвъзвратно, бе хлътнало в ковчега заедно с мъжа й, за да не се появи никога отново. Сега Стоунър я виждаше: лицето й беше слабо, с хлътнали бузи, бе толкова изпито, че дори когато бе спокойно, върховете на зъбите се подаваха изпод тънките устни. Майка му се движеше така, сякаш беше безтегловна и нямаше сили. Той промърмори една дума и излезе от гостната, отиде в стаята, където беше израсъл, и застана насред голотата й. Очите му пареха и бяха сухи, той не можеше да плаче.
	Уреди, каквото трябваше да се урежда за погребението, и подписа книжата, които имаше да се подписват. Подобно на всички селяни, и неговите родители имаха полици за погребение, за които през целия си живот, и във времена на най-отчаян недоимък, бяха заделяли седмица след седмица по някой петак. Имаше нещо окаяно в полиците, които майка му извади от стария скрин в стаята си: позлатата на печатните калиграфски букви беше започнала да се рони и от времето евтината хартия бе станала чуплива. Стоунър заговори с майка си за бъдещето, искаше да дойде заедно с него в Колумбия. Има предостатъчно място, каза, и (при тази лъжа трепна) Едит ще се зарадва много.
	Но майка му не пожела.
	— Няма да се чувствам добре — рече. — Ние с баща ти… живяла съм тук почти през целия си живот. Ако ида другаде, надали ще се чувствам добре. Пък и Тоуб… — Стоунър си спомни, че Тоуб е негърът, когото преди много години баща му бе наел да работи на нивата. — Тоуб каза, че ще остане, докогато имам нужда от него. Направил си е на тавана хубава стаичка. Ще се справим.
	Стоунър почна да я убеждава, но тя не искаше и да чуе. Накрая си даде сметка, че майка му иска само едно, да умре, иска да умре, където е живяла, и осъзна, че тя заслужава достойнството, колкото и малко да е то, да постъпи според желанието си.
	Погребаха баща му на малкото гробище в покрайнините на Бунвил и Уилям се върна с майка си във фермата. Онази нощ не можа да спи. Облече се и отиде на нивата, която баща му беше обработвал година след година, до края, който сега бе намерил. Помъчи се да си спомни баща си, ала лицето, което познаваше от своята младост, все не идваше и не идваше. Приклекна на нивата и загреба в дланта си буца суха пръст. Натроши я и загледа как тъмни на лунната светлина, парчетата се ронят и се сипят между пръстите му. Избърса ръка в крачола на панталона си, изправи се и се върна в къщата. Не заспа, само лежеше на кревата и гледаше през единствения прозорец, докато се зазори, докато по земята вече нямаше сенки, докато тя се разпростря сива, безплодна и безкрайна пред него.
	След смъртта на баща си Стоунър ходеше възможно най-често в края на седмицата във фермата и всеки път, когато виждаше майка си, я виждаше все по-слаба, бледа и мълчалива, докато накрая живи като че ли бяха само хлътналите й бляскави очи. През последните си дни тя изобщо не разговаряше с него, очите й само трепкаха леко, докато го гледаше от леглото, и от време на време от устните й се отронваше тиха въздишка.
	Стоунър я погреба до съпруга й. След като опелото приключи и шепата опечалени се разотидоха, Стоунър продължи да стои на студения ноемврийски вятър и да гледа двата гроба, единия отворен за товара си, другия с могилка отгоре, обрасла с рехава трева. Той се извърна към голото малко гробище без дървета, на което лежаха други като майка му и баща му, и погледна през равната земя по посока на фермата, където се беше родил, където майка му и баща му бяха прекарали годините си. Замисли се за цената, плащана година след година на земята, която си беше останала същата — може би малко по-безплодна, малко по-скъперническа. Не се беше променило нищо. Животът им бе похарчен в безрадостен робски труд, волята им бе сломена, умът им бе притъпен. Сега бяха в земята, за която бяха дали живота си, и бавно, година след година, земята щеше да ги прибере. Влагата и разложението щяха да разядат бавно чамовите ковчези, където лежаха телата им, щяха да докоснат бавно плътта им и накрая щяха да погълнат последните останки от съществуванието им. И майка му и баща му щяха да се превърнат в безсмислена част от тази упорита земя, на която преди много време се бяха посветили.
	Стоунър остави Тоуб да презимува във фермата, а през пролетта на 1928 година я обяви за продан. Уговорката беше Тоуб да живее във фермата, докато тя се продаде, и каквото изкара, да остане за него. Доколкото можеше, той постегна къщата, пооправи я и боядиса малката плевня. Въпреки това Стоунър намери подходящ купувач чак през пролетта на 1929 година. Прие първото предложение, което получи — малко над две хиляди долара, даде на Тоуб няколкостотин и в края на август изпрати каквото беше останало на тъст си, за да намали сумата, която му дължеше за къщата в Колумбия.


	През октомври същата година фондовата борса се срина и по местните вестници се появиха статии за Уолстрийт, за пропилени състояния и променен охолен живот. Малцина в Колумбия бяха засегнати — хората тук бяха консервативни и почти никой не държеше парите си, вложени в акции и облигации. Но започнаха да пристигат новини за банкови фалити в цялата страна и зачатъците на несигурността докоснаха някои от жителите на града: неколцина фермери изтеглиха спестяванията си, други пък (подучени от местните банкери) увеличиха влоговете си. Никой обаче не се притесни особено, докато не се разбра, че в Сейнт Луис е фалирала малка частна банка — „Търговски тръст“.
	Когато новината пристигна, Стоунър обядваше в бюфета на университета и веднага се прибра, за да каже на Едит. „Търговски тръст“ беше банката, в която бе ипотеката на къщата им и на която управител беше бащата на Едит. Същия следобед тя се обади по телефона в Сейнт Луис и разговаря с майка си, която бе весела и й каза как господин Бостуик я бил уверил, че няма място за притеснение и до няколко седмици всичко ще се нареди.
	Три дни по-късно Хорас Бостуик беше мъртъв, самоубийство. Една сутрин отишъл на работа необичайно весел, поздравил няколкото служители, които още работели зад затворените врати на банката, казал на секретарката да не го свързва с никого по телефона и след като влязъл в кабинета си, се заключил отвътре. Към десет сутринта се застрелял в главата с револвер, който бил купил предния ден и бил внесъл в куфарчето си. Не оставил писмо, но старателно подредените по бюрото му книжа казвали всичко, каквото той имал да каже. А то било: финансов крах. Подобно на баща си в Бостън, Хорас Бостуик бил вложил неразумно, при това не само свои пари, но и пари на банката, и разорението му било толкова пълно, че той не виждал как ще се измъкне. Оказа се, че разорението съвсем не е чак толкова пълно, колкото си мислел той в мига на самоубийството. След разчистването на сметките семейната къща си остана непокътната, а няколкото дребни недвижими имота в покрайнините на Сейнт Луис бяха достатъчни да осигурят на жена му малки приходи до края на живота й.
	Това обаче не се разбра веднага. Уилям Стоунър бе потърсен по телефона, за да научи за фалита и самоубийството на Хорас Бостуик, и той съобщи новината на Едит възможно най-внимателно, доколкото го позволяваше отчуждението им.
	Тя я посрещна спокойно, сякаш го беше очаквала. Гледа известно време Стоунър, без да казва нищо, сетне поклати глава и рече разсеяно:
	— Клетата мама. Какво ще прави? Винаги е имало някой, който да се грижи за нея. Как ще живее?
	Стоунър отвърна:
	— Кажи й… — Той замълча неловко. — Кажи й, че ако иска, може да живее с нас. Добре дошла е.
	Едит му се усмихна със странна смесица от обич и презрение.
	— О, Уили. Тя по-скоро ще умре. Не го ли знаеш?
	Стоунър кимна.
	— Вероятно го знам — отговори.
	И така вечерта, след като Стоунър научи по телефона какво се е случило, Едит тръгна от Колумбия, за да отиде на погребението в Сейнт Луис и да остане колкото е необходимо. Една седмица след заминаването й Стоунър получи кратко писмо, в което се казваше, че тя щяла да постои с майка си още половин месец, може и по-дълго. Остана там близо два месеца и Уилям беше сам с дъщеря си в голямата къща.
	Първите няколко дни празнотата в нея го хвърляше в неочаквана странна тревога. Той обаче свикна с тази празнота и тя започна да му доставя наслада: след седмица Стоунър се почувства щастлив, както не се бе чувствал от години, и спомнеше ли си, че Едит неминуемо ще се прибере, го обземаше тихо съжаление, което вече не се налагаше той да крие от самия себе си.
	Пролетта на същата година Грейс бе отпразнувала шестия си рожден ден, а през есента тръгна на училище. Всяка сутрин Стоунър я приготвяше за часовете, а следобед се прибираше, за да я посрещне.
	На шест години Грейс беше високо, стройно дете с коса, по-скоро руса, отколкото червена, със съвършено светла кожа и очи, които бяха тъмносини, чак лилави. Беше кротка и весела и се радваше на неща, вдъхващи на баща й чувство, което наподобяваше тъжно благоговение.
	Понякога Грейс си играеше с децата от квартала, но по-често седеше с баща си в просторния му кабинет и го гледаше как проверява писмени работи, чете или пише. Двамата разговаряха — толкова тихо и сериозно, че Уилям Стоунър бе трогнат от нежност, каквато изобщо не бе очаквал. Грейс рисуваше върху листове жълта хартия непохватни мили картинки и ги подаряваше най-тържествено на баща си или пък му четеше на глас от читанката за първи клас. Вечер, след като я сложеше да си легне и се върнеше в кабинета, Стоунър усещаше отсъствието й в стаята и се успокояваше с мисълта, че тя спи на сигурно горе. По начини, които едва ли осъзнаваше, започна да я обучава и наблюдаваше с изумление и любов как тя расте направо пред очите му и върху лицето й се изписва умът, който работеше вътре в нея.
	Едит се прибра в Колумбия чак след Нова година, така че Уилям Стоунър и дъщеря му прекараха Коледата сами. Размениха си подаръци: в сдържано напредничавото училище към университета Грейс направи за баща си нещо като пепелник от глина, въпреки че той не пушеше, а Уилям й поднесе нова рокля, която лично бе избрал в един магазин в центъра, няколко книжки и комплект за оцветяване. Почти целия ден седяха пред малкото коледно дърво, разговаряха и гледаха как лампичките блещукат по украшенията, а гирляндите примигват от тъмнозелените иглички като заровен огън.
	По време на коледната ваканция, тази странна плаха пауза насред трескавия семестър, Уилям Стоунър започна да осъзнава две неща: започна да си дава сметка колко жизненоважна е станала Грейс за съществуването му и започна да разбира, че май е възможно да стане добър преподавател.
	Беше готов да си признае, че не е бил добър преподавател. Винаги, още от времето, когато бе напредвал бавно и мъчително през лекциите по английски в първи курс, виждаше пропастта, разпростряла се между онова, което той чувства към предмета, и онова, което показва в аудиторията. Беше се надявал времето и опитът да запълнят тази пропаст, но това не се беше случило. Нещата, които бе скътал най-дълбоко в себе си, бяха предавани най-вероломно, когато Стоунър говореше за тях пред студентите си, най-живото се спаружваше в думите му и онова, което го вълнуваше най-силно, ставаше студено, след като го изречеше. И мисълта за това несъответствие, за тази несъстоятелност го потискаше така, че усещането за нея се превърна в навик, в част от него, както сгърбените му рамене.
	Но през седмиците, когато Едит беше в Сейнт Луис, докато той четеше лекции, от време на време усещаше, че се е запалил дотолкова по темата, че е забравил за своята несъстоятелност, за себе си и дори за студентите отпред. От време на време се въодушевяваше така, че пелтечеше, ръкомахаше и не обръщаше внимание на записките за лекциите, които обикновено го направляваха. В началото се стъписваше от тези изблици, сякаш възприемаше прекалено свойски предмета, и се извиняваше на студентите, но след като те започнаха да идват при него и след лекциите, след като в писмените им работи се появиха намеци за въображение и следи от плаха любов, Стоунър беше насърчен да прави каквото никога не го бяха учили. Любовта към литературата, към езика, към тайнството на ума и на сърцето, проявяващи се в дребните, странни и неочаквани съчетания от букви и думи, в най-черния и най-студения печат — любовта, която Стоунър беше крил, сякаш беше незаконна и опасна, — той започна да дава воля на тази любов в началото плахо, сетне дръзко и след това гордо.
	Беше и натъжен, и насърчен от откритието какво може да прави: въпреки намеренията си усещаше, че е измамил и студентите, и самия себе си. Студентите, които дотогава избутваха криво-ляво курса му, като повтаряха механично определени стъпки, започнаха да го гледат озадачено и възмутено, а които не бяха присъствали преди на курсовете му, започнаха да се стичат на неговите лекции и да му кимат из коридорите. Стоунър говореше по-уверено и усещаше как в него се трупа топла твърда строгост. Подозираше, че с десетгодишно закъснение е започнал да открива кой е и човекът, когото виждаше, беше и повече, и по-малко от онова, което си бе представял. Чувстваше, че най-после е започнал да бъде преподавател, което всъщност не бе нищо повече от човек, верен на принципите си, на когото е дадено достойнството на едно умение, нямащо нищо общо с безразсъдството, малодушието и несъстоятелността му като мъж. Това беше познание, за което Стоунър не можеше да говори, но което, след като той достигна до него, го промени тъй, че никой не можеше да сбърка присъствието му.
	И така, когато се прибра от Сейнт Луис, Едит го завари променен по начин, който не разбираше, но който тутакси усети. Върна се най-неочаквано с един от следобедните влакове и след като прекоси всекидневната, влезе в кабинета, където мъжът й и дъщеря й седяха мълчаливо. Искаше да ги изненада и с внезапната си поява, и с променения си вид, но когато Уилям я погледна и Едит видя учудването в очите му, тя веднага разбра, че истинската промяна всъщност е настъпила в него и тя е толкова дълбока, че ефектът от външността й си е останал незабелязан — Едит си помисли някак отчуждено, но и донякъде изненадано: познавам го по-добре, отколкото съм предполагала.
	Уилям бе учуден от появата и от променения й външен вид, но и едното, и другото вече не можеха да го развълнуват както преди. Той я погледа известно време, после стана от бюрото, прекоси стаята и я поздрави сериозно.
	Едит се беше подстригала на черта и си бе сложила една от онези шапки, които бяха толкова прилепнали, че подстриганата й коса стоеше като неравна рамка плътно до лицето й, на устата бе с ярко оранжевочервено червило, а скулите й изпъкваха от двете петънца руж по тях. Беше облечена в къса права рокля, каквито от няколко години бяха излезли на мода сред по-младите жени, тя се спускаше свободно от раменете й и стигаше точно над коленете. Едит се усмихна смутено на мъжа си и отиде през стаята при дъщеря си, която седеше на пода и я гледаше безмълвно и съсредоточено. Приклекна спънато с тясната в краката рокля.
	— Грейси, миличка — каза с глас, който се стори на Уилям напрегнат и пресеклив, — мъчно ли ти беше за мама? Помисли ли си, че няма да си дойде никога?
	Грейс целуна майка си по бузата и я погледна сериозно.
	— Изглеждаш различно — отбеляза.
	Едит се засмя и стана от пода, завъртя се с ръце над главата.
	— Имам си нова рокля и нови обувки, и нова прическа. Харесват ли ти?
	Грейс кимна не особено убедено.
	— Изглеждаш различно — повтори.
	Усмивката на Едит стана по-широка, на един от зъбите й имаше бледо петно размазано червило. Тя се извърна към Уилям и попита:
	— Различно ли изглеждам?
	— Да — потвърди той. — Много чаровна. Много хубава.
	Тя му се засмя и поклати глава.
	— Клетият Уили — каза. После се извърна още веднъж към дъщеря си. — Струва ми се, че съм различна — рече й. — Наистина.
	Но Уилям Стоунър знаеше, че Едит говори на него. И в онзи миг някак си разбра, че каквито и да са намеренията и мнението й, Едит — без дори да подозира, — се опитва да му обяви нова война.


>	8

	Обявената война влизаше в промяната, която Едит се бе заела да осъществява през седмиците, прекарани след смъртта на баща й „у дома“ в Сейнт Луис. И тя се разгоря, а накрая направо се развилня и разбушува след другата промяна, настъпила бавно в Уилям Стоунър, след като той откри, че би могъл да е добър преподавател.
	Колкото и да е странно, Едит не показа на погребението на баща си особено вълнение. По време на тържественото опело седя с изправен гръб и каменно лице, което не се промени и когато тя трябваше да мине покрай тялото на баща си, бляскаво и пълно, в богато украсения ковчег. Но на гробището, когато спускаха ковчега в тесния ров, прикрит с парчета изкуствена трева, Едит захлупи върху дланите безизразното си лице и стоя така, докато не я докоснаха по рамото.
	След погребението прекара доста дни в някогашната си стая, в стаята, където беше израсла — виждаше се с майка си само на закуска и вечеря. Който наминеше към тях, мислеше, че се е усамотила със скръбта си.
	— Бяха много близки — отбелязваше тайнствено майка й. — Много по-близки, отколкото изглеждаше.
	В стаята обаче Едит обикаляше като за пръв път, свободно, докосваше стените и прозорците, проверяваше доколко са устойчиви. Накара да свалят от тавана цял сандък, пълен с вещите от детството й, надзърна в чекмеджетата на писалището, недокосвани от близо десетилетие. Замаяно и лениво, сякаш разполагаше с цялото време на света, се зае да преглежда вещите си, да ги милва, да ги обръща ту насам, ту натам, да се взира внимателно, едва ли не като на ритуал. Натъкнеше ли се на писмо, което беше получила като малка, го четеше от начало до край, сякаш за пръв път, откриеше ли забравена кукла, й се усмихваше и галеше боята по грапавата буза, все едно е дете, получило подарък.
	Накрая подреди всичките си вещи от детството на две спретнати купчинки. Едната се състоеше от играчки и дрънкулки, които сама си бе купувала, от тайни снимки и писма от нейни приятели съученици, от подаръци, които навремето е получавала от далечни роднини, в другата бяха струпани нещата, които й бяха дадени от баща й или пряко или косвено бяха свързани с него. Именно към тази купчинка Едит насочи вниманието си. Устремено, безчувствено, без гняв, но и без радост се запретна да вади една по една вещите в нея и да ги унищожава. Изгори в камината писмата и дрехите, пълнежа на куклите, иглениците и снимките, пак пред камината натроши на ситна прах глинените и порцелановите глави, дланите, ръцете и краката на куклите, а каквото остана след горенето и трошенето, събра с метлата на малка купчинка и го изхвърли в тоалетната към стаята.
	След като приключи — след като стаята се изчисти от дима, след като камината бе изметена и малкото оцелели вещи бяха върнати в скрина с чекмеджетата, Едит Бостуик-Стоунър седна на малката тоалетка и се погледна в огледалото с изтъняло или олющено сребърно покритие отзад, така че тук-там образът й се отразяваше несъвършено или изобщо не се отразяваше, а лицето й приемаше странно непълен вид. Тя беше на трийсет години. Косата й вече бе започнала да губи младежкия си блясък, около очите й се бяха появили бръчици, а кожата на лицето й вече се опъваше върху изпъкналите скули. Едит кимна на отражението си в огледалото, стана рязко и слезе долу, където за пръв път от доста дни заговори весело и едва ли не задушевно с майка си.
	Искала (обясни) някаква промяна в себе си. Прекалено дълго била такава, заговори за детството си, за своя брак. От източници, които можеше да опише само мъгляво и несигурно, си създаде образ, който искаше да постигне, и през двата месеца, които прекара при майка си в Сейнт Луис, не правеше почти нищо друго, освен да осъществява тази цел.
	Поиска назаем известна сума от майка си, която неблагоразумно й я подари. Обнови целия си гардероб, като изгори всички дрехи, които бе донесла със себе си от Колумбия, отиде да се подстриже късо, както бе модно напоследък, накупи козметика и парфюми, които всекидневно се упражняваше да употребява в стаята си. Научи се да пуши и заговори по нов начин, накъсано, с едва доловим английски акцент, леко пискливо. Прибра се в Колумбия, добре овладяла тази външна промяна, а също с още една промяна, тайна и мощна, вътре в нея.
	През първите няколко месеца, след като се върна в Колумбия, не подвиваше крак — вече не й се струваше наложително да се прави пред самата себе си на болна и немощна. Включи се в малка театрална трупа и се посвети на възлаганата й работа: рисуваше декори, събираше пари за трупата и дори изпълняваше малки роли в постановките. Когато следобед се прибереше, Стоунър заварваше във всекидневната нейни приятели, непознати, които го гледаха, все едно е натрапник, и на които той кимаше учтиво и отиваше в кабинета, където чуваше през стените гласовете им, приглушени и рецитаторски.
	Едит закупи пиано на старо и каза да го сложат във всекидневната, при стената, отделяща я от кабинета на Уилям — малко преди да се омъжи, се бе отказала от музиката и сега започна едва ли не от нулата: упражняваше гамите, с огромни усилия работеше над етюдите, които бяха прекалено трудни за нея, понякога свиреше по два-три часа на ден, често вечер, след като Грейс вече бе сложена да спи.
	Групите студенти, които Стоунър канеше на разговор в кабинета си, се разрастваха и срещите ставаха по-чести, а Едит вече не се задоволяваше да стои горе, далеч от сбирките. Настояваше да им носи чай и кафе, а след като го направеше, се настаняваше на някой стол в стаята. Говореше весело на висок глас, като успяваше да отклони разговора към работата си в малкия театър или към музиката си, или към рисуването и ваятелството, с които (както оповестяваше) смятала да се заеме отново веднага щом намери време. Озадачени и притеснени, студентите малко по малко престанаха да идват и Стоунър започна да се среща с тях на по кафе в университетския бюфет или в някое от малките кафенета, пръснати около университетското градче.
	Не обсъждаше с Едит новото й поведение — бурната й дейност само го дразнеше леко, пък и тя изглеждаше щастлива, макар че може би някак отчаяно щастлива. В крайна сметка Стоунър винеше себе си за новата насока, която животът й бе приел: не бе успял да открие за нея някакъв смисъл в съвместния им живот, в брака им. Затова смяташе, че няма нищо лошо тя да намира такъв смисъл в неща, които нямаха нищо общо с него, или в начинания, към които не можеше да се присъедини.
	През лятото на 1930 година, насърчен от новия си успех като преподавател и от това, че по-добрите докторанти го търсят все повече, Стоунър започна нова книга. Сега прекарваше почти цялото си свободно време в кабинета. Двамата с Едит се преструваха, че делят една спалня, той обаче влизаше рядко в тази стая и никога нощем. Спеше на кушетката в кабинета и дори държеше дрехите си в гардеробчето, което бе сковал в ъгъла.
	Имаше възможност да бъде с Грейс. Както й беше станало навик през първото дълго отсъствие на майка й, тя прекарваше повечето време с баща си в кабинета му, той дори й беше намерил малко бюрце и стол, така че Грейс имаше къде да чете и да си пише домашните. Обикновено се хранеха само двамата, Едит отсъстваше много, а когато си беше у дома, често забавляваше приятелите си, театралите, на малки празненства, които не предполагаха да има и деца.
	После най-неочаквано Едит започна да си стои вкъщи. Тримата пак започнаха да се хранят заедно и Едит дори направи известни усилия да се грижи за дома. Там вече беше тихо, дори пианото стоеше неизползвано и по клавишите се трупаше прах.
	Бяха достигнали точка в съвместния си живот, когато рядко говореха за себе си или един за друг, да не би да се наруши крехкото равновесие, което правеше възможен съвместния им живот. Затова след дълго двоумение и размисли за последиците Стоунър я попита накрая дали се е случило нещо.
	Вечеряха, след като се бе извинила, Грейс бе отишла с една книжка в кабинета на Стоунър.
	— В какъв смисъл? — попита Едит.
	— Приятелите ти — каза Уилям. — Не са идвали от известно време, а и ти явно вече не участваш толкова много в театралната си дейност. Просто се питах дали не се е случило нещо.
	Едит изтръска с почти мъжко движение една цигара от пакета до чинията си, стисна я между устните си и я запали с друга, която бе изпушила до половината. Всмукна силно от дима, без да маха цигарата от устните си, и отметна назад глава, така че, когато погледна Уилям, очите й бяха присвити, изпитателни и преценяващи.
	— Нищо не се е случило — рече. — Просто ми стана скучно с тях и с работата. Толкова ли е задължително да се е случило нещо?
	— Не е — отвърна Уилям. — Просто си казах, че може би не се чувстваш добре, нещо такова.
	Не мисли повече за разговора, след малко стана от масата и отиде в кабинета, където, погълната от книгата, Грейс седеше на бюрото си. Настолната лампа проблясваше по косата й и открояваше ясно сериозното й личице. Уилям си помисли, че през последната година Грейс е пораснала, и на гърлото му за миг заседна буца — беше го обзела лека, не неприятна тъга. Той се усмихна и без да казва нищо, отиде на бюрото си.
	След малко се улиса в работата си. Предната вечер бе отхвърлил доста от обичайните задължения, беше прегледал писмените работи и се бе подготвил за лекциите за цяла седмица напред. Представи си предстоящата вечер и много други вечери, когато ще бъде свободен и ще работи по новата книга. Още не си беше изяснил какво иска да направи в нея, като цяло желанието му бе да разшири първата студия и като време, и като обхват да навлезе в епохата на Английския ренесанс и да хвърли още светлина върху влиянието на класическите и средновековните латински автори по тези места. Беше на етапа, когато обмисляше темата, и именно този етап му носеше най-голяма наслада: изборът между различните подходи, отхвърлянето на някои стратегии, тайнствата и неустановеностите, заложени в непроучените възможности, последиците от избора… Възможностите, които виждаше, го въодушевяваха дотолкова, че не го свърташе на едно място. Той стана от бюрото, поснова малко напред-назад и в някаква безсилна радост заговори на дъщеря си, която вдигна поглед от книгата и му отвърна.
	Долови настроението му и нещо от онова, което той каза, я разсмя. След това прихнаха безпричинно, сякаш и двамата бяха малки деца. Най-неочаквано вратата на кабинета се отвори и в сумрачните ниши в кабинета грейна ослепителната светлина във всекидневната. В тази светлина стоеше Едит.
	— Грейс — натърти бавно тя, — баща ти се опитва да работи. Не му пречи.
	Няколко мига Уилям и дъщеря му бяха толкова стъписани от това внезапно нахлуване, че и двамата не се помръднаха и не казаха нищо. После Уилям успя да изрече:
	— Не се притеснявай, Едит. Не ми пречи.
	Тя обаче подвикна така, сякаш Уилям не бе казал нищо:
	— Чуваш ли, Грейс? Веднага излизай оттам.
	Смаяна, Грейс стана от стола и тръгна да прекосява стаята. В средата поспря, погледна първо баща си, после и майка си. Едит понечи пак да каже нещо, но Уилям успя да я прекъсне.
	— Не се притеснявай, Грейс — промълви възможно най-нежно. — Не се притеснявай. Върви с майка си.
	Докато Грейс отиваше във всекидневната, Едит каза на мъжа си:
	— Детето разполага с прекалено голяма свобода. Не е естествено да е толкова кротко, толкова затворено. Стои прекалено много само. Трябва да е по-активно, да си играе с връстниците. Толкова ли не виждаш колко е нещастно?
	И затвори вратата още преди Уилям да е отговорил.
	Той седя дълго, без да се помръдва. Известно време гледа бюрото, осеяно с бележки и отворени книги, после прекоси бавно стаята и се зае да пренарежда безцелно листовете хартия, книгите. Още няколко минути стоя свъсен, сякаш се опитваше да си спомни нещо. След това се обърна още веднъж и отиде при малкото бюро на Грейс, стоя там известно време, както бе стоял и при своето. Изключи лампата, бюрото стана сиво и безжизнено, после отиде при кушетката и легна, вторачен в тавана.
	Осъзна цялата чудовищност постепенно, затова трябваше да минат няколко седмици, докато признае пред себе си какво върши Едит, и когато най-сетне бе в състояние да направи това признание, го стори почти без изненада. Едит се бе впуснала в кампания толкова умно и умело, че Уилям не можеше да открие разумни основания да се оплаква. След внезапната й и едва ли не брутална поява в кабинета онази вечер, поява, която след време Уилям щеше да възприема като изненадващ щурм, стратегията й стана по-заобиколна, по-потайна и сдържана. Това бе стратегия, замаскирана като любов и загриженост, затова Уилям беше безсилен пред нея.
	Сега Едит си стоеше почти през цялото време вкъщи. Сутрин и рано следобед, докато Грейс беше на училище, се занимаваше да пренарежда стаята й. Изнесе от кабинета на Стоунър малкото бюро, постегна го и го боядиса в бледорозово, закачи отстрани по ръба на плота широка панделка от нагънат атлаз в същия цвят, така че писалището да не прилича на бюрото, с което Грейс беше свикнала, един следобед, докато дъщеря й стоеше безмълвно до нея, прегледа всички дрехи, които Уилям й беше купил, изхвърли повечето от тях и й обеща в края на седмицата да отидат в центъра на града и да заменят изхвърлените неща с по-подходящи, „момичешки“. И наистина отидоха. Късно следобед, изнемощяла, но тържествуваща, Едит се прибра с цял куп пакети и изтощена дъщеря, която се притесняваше до смърт в новата, корава колосана рокля с милиард волана, стигащи до издутия като балон подгъв, изпод който се показваха тънките й крака с вид на жалки клечки.
	Едит й купи кукли и играчки и висеше над нея, докато Грейс си играеше с тях като по задължение, записа я на уроци по пиано и седеше на столчето, докато тя се упражняваше, с повод и без повод й устройваше малки празненства, на които идваха съседските деца, отмъстителни и нацупени в коравите официални дрешки, и надзираваше строго как дъщеря й чете и си готви домашните, като не й позволяваше да учи повече от определеното време.
	Сега на Едит й гостуваха майките от квартала. Идваха сутрин, пиеха кафе и си говореха, докато децата бяха на училище, следобед водеха и тях, гледаха ги как си играят в голямата всекидневна и бъбреха безцелно така, че да надвикат шума от игрите и тичането.
	В такива следобеди Стоунър обикновено беше в кабинета си и чуваше какво казват майките зад стената — те говореха високо, да се чуват през детските гласове.
	Веднъж стана по-тихо и той чу как Едит казва:
	— Клетата Грейс. Много обича баща си, а той не разполага с време, което да й посвети. Нали знаете, работи, а и започна нова книга…
	С любопитство, едва ли не отстрани Стоунър загледа ръцете си, които, както държаха една книга, започнаха да треперят. Трепериха няколко минути, докато накрая той ги овладя, като бръкна дълбоко в джобовете си и стисна юмруци.
	Сега виждаше рядко дъщеря си. Тримата се хранеха заедно, но в тези случаи почти не дръзваше да я заговори, защото, ако го направеше и Грейс му отвърнеше, Едит бързо започваше да намира недостатъци в начина й на хранене, в стойката й на стола и я схокваше така, че до края на вечерята дъщеря й не смееше да каже и дума и седеше с наведена глава.
	Вече стройното й тяло ставаше все по-слабо, а Едит се умиляваше и се смееше, че „расте нагоре, но не и встрани“. Погледът й ставаше все по-изпитателен, почти наплашен, лицето й, което преди беше ведро и спокойно, сега бе или леко намусено в едната крайност, или весело и оживено, почти на ръба на истерията в другата, Грейс се усмихваше рядко, въпреки че се смееше много. А усмихнеше ли се, по лицето й сякаш за миг се мярваше призрак. Веднъж, когато Едит беше горе, Уилям и дъщеря му се подминаха във всекидневната. Грейс му се усмихна свенливо, а той не се сдържа, приклекна и я прегърна. Усети как тялото й се напряга, а по лицето й се изписват изумление и страх. Изправи се, каза нещо напосоки и се усамоти в кабинета си.
	На другата сутрин изчака Грейс да отиде на училище и остана на масата със закуската, макар и да знаеше, че ще закъснее за занятието в девет. След като изпрати Грейс до входната врата, Едит не се върна в трапезарията и Стоунър разбра, че го избягва. Отиде във всекидневната, където жена му седеше с чаша кафе и цигара в края на канапето.
	Каза й, без да увърта:
	— Едит, не ми харесва какво става с Грейс.
	Тя отговори начаса, сякаш бе чакала само това:
	— В смисъл?
	Той седна в другия край на канапето, по-далеч от нея. Обзе го безпомощност.
	— Знаеш в какъв смисъл — отвърна уморено. — Остави я на мира. Не я притискай толкова.
	Едит смачка цигарата в чинийката.
	— Грейс никога не е била по-щастлива. Сега има приятели, неща, с които да се занимава. Знам, прекалено зает си, за да забелязваш тези работи, но… със сигурност си даваш сметка, че напоследък е много по-общителна. И се смее. Преди не се е смяла никога. Почти никога.
	Уилям я погледна, леко изумен.
	— И вярваш в това, така ли?
	— Разбира се, че вярвам — отвърна Едит. — Аз съм й майка.
	Стоунър видя, че тя наистина го вярва. Поклати глава.
	— Никога не съм искал да си го признавам — подхвана с нещо като спокойствие, — но ти наистина ме мразиш, нали, Едит?
	— Моля? — Изумлението в гласа й беше искрено. — О, Уили! — Тя се засмя звънко и неудържимо. — Не ставай глупак. Разбира се, че не те мразя. Ти си ми съпруг.
	— Не използвай детето. — Той не успя да овладее треперещия си глас. — Вече не ти се налага, знаеш го. Всичко друго. Но ако продължаваш да използваш Грейс, аз ще…
	Стоунър не се доизказа. След миг Едит попита:
	— Какво „ще“? — Изрече го тихо, без предизвикателство. — Единственото, което можеш да направиш, е да ме изоставиш, а ти няма да го направиш никога. Знаем го и двамата.
	Той кимна.
	— Предполагам, си права.
	Стана слепешката и отиде в кабинета. Взе палтото си от гардероба и куфарчето, оставено при бюрото. Докато прекосяваше всекидневната, Едит пак заговори:
	— Няма да нараня Грейс, Уили. Би трябвало да го знаеш. Обичам я. Тя ми е родна дъщеря.
	И Стоунър знаеше, че е така, Едит наистина обичаше Грейс. От тази истина още малко, и да изкрещи. Поклати глава и излезе навън.
	Когато вечерта се прибра, видя, че през деня Едит е наела местен носач и с негова помощ е изнесла от кабинета всичките му вещи. В един от ъглите на всекидневната бяха сместени бюрото и кушетката, а около тях на безредни купчини бяха струпани дрехите, записките и всичките му книги.


	Понеже сега щяла да стои повече вкъщи (обясни му Едит), била решила отново да се заеме с рисуване и ваятелство, а в цялата къща само в кабинета с неговия северен прозорец имало подходяща светлина. Знаела, че той няма да възрази — можел да се премести на остъклената веранда отзад на къщата, в сравнение с кабинета тя била по-далеч от всекидневната и той щял да си работи на по-голямо спокойствие.
	Но остъклената веранда беше толкова малка, че Стоунър изобщо не можеше да подреди книгите си, нямаше място и за бюрото и кушетката от кабинета, затова той ги прибра в мазето. През зимата беше трудно да затопли верандата, знаеше и че лятно време през стъклата ще пече слънце и ще бъде почти невъзможно да живее тук. Въпреки това работи там няколко месеца. Пренесе малка маса, която използваше за писалище, купи и преносим радиатор, за да посмекчи студа, проникващ през тънките дъски отстрани. Нощем спеше, завит с одеяло, на канапето във всекидневната.
	След няколко месеца на относителен, макар и зареден с напрежение мир, щом се прибереше следобед от университета, Стоунър започна да намира различни изхвърлени вещи: счупени лампи, протрити килими, малки шкафове и скринове с дрънкулки, оставени нехайно в помещението, което сега му служеше за кабинет.
	— В мазето е много влажно — обясняваше Едит, — ще се повредят. Нали нямаш нищо против да ги подържа известно време тук?
	Един следобед през пролетта Стоунър се прибра в проливния дъжд и установи, че едно от стъклата се е счупило и дъждът е съсипал доста от книгите му и е размазал доста от записките му, така че сега те не се четяха, няколко седмици по-късно пък видя, че на Грейс и на няколко от приятелчетата й им е било разрешено да играят в помещението и че още от записките и първите страници на ръкописа на новата книга са били скъсани и намачкани.
	— Пуснах ги само за няколко минути — заоправдава се Едит. — Все трябваше да си поиграят някъде. Но и през ум не ми е минавало. Не е зле да поговориш с Грейс. Обясних й колко важна е за теб работата.
	Тогава вече Стоунър се предаде. Пренесе възможно най-много от книгите в кабинета си в университета, който делеше с трима млади преподаватели, и започна да прекарва повечето време там и да се прибира рано само когато надделяваха самотата и желанието да зърне за кратко дъщеря си и да поговори с нея.
	Но в кабинета имаше място само за някои от книгите и работата му по ръкописа често биваше прекъсвана, защото той не разполагаше с нужните текстове, освен това един от младите му колеги, сериозен младеж, имаше навика да насрочва за вечерта консултациите със студентите и съскащите, оживени разговори огласяха помещението така, че разсейваха Стоунър, на когото му беше трудно да се съсредоточи. Той изгуби интерес към книгата, започна да работи по-бавно, а накрая спря. Даде си сметка, че тя се е превърнала в убежище, в пристан, в оправдание да идва вечер в кабинета. Четеше и усвояваше нови неща и накрая започна да открива известна утеха, известна наслада и дори призрака на някогашната радост в онова, което правеше — знания без особена цел.
	Едит пък бе престанала да преследва Грейс и да се грижи като обсебена за нея, затова детето бе започнало от време на време да се усмихва и дори да разговаря донякъде непринудено със Стоунър. Така той откри, че е възможно да живее и дори понякога да е щастлив.


>	9

	Назначението на Гордън Финч за временно изпълняващ длъжността ръководител на Английската катедра, което той бе получил след смъртта на Арчър Слоун, бе подновявано година след година, докато накрая всички преподаватели от катедрата свикнаха с небрежната анархия, в която някак си се съставяше програмата на лекциите и те се провеждаха, назначаваха се нови хора, някак си се уреждаха дребните проблеми и годините си отминаваха. Всички бяха наясно, че постоянен ръководител ще бъде назначен веднага щом бъде възможно Финч да стане декан на Факултета по хуманитарни науки, длъжност, която всъщност изпълняваше, но не и на хартия: както беше тръгнало, имаше опасност Джосая Клермонт да не умре никога, макар и вече да бе забелязван рядко да се разхожда из коридорите.
	Преподавателите от катедрата си караха постарому, водеха курсовете, които бяха водили и предната година, и в часовете между занятията си ходеха на гости по кабинетите. Официално се събираха само в началото на всеки семестър, когато Гордън Финч свикваше пречупвано набързо заседание на катедрата, или в случаите, когато деканът на бакалавърския колеж им пращаше паметни записки, с които ги молеше да изпитат устно завършващите студенти или да прегледат работите им.
	Тези изпити отнемаха на Стоунър все повече време. За негова изненада той започна да се радва на скромна популярност като преподавател — налагаше му се да отпраща докторанти, решили да се запишат на семинара му по латинска традиция и ренесансова литература, а на лекциите му в началните курсове никога нямаше свободни места. Доста от докторантите го молеха да им бъде научен ръководител, други пък настояваха да участва в комисията, която преглежда дисертациите.
	През есента на 1931 година местата за семинара бяха почти запълнени още преди регистрацията — мнозина от студентите се бяха уговорили със Стоунър в края на предишната учебна година или през лятото. Една седмица след началото на семестъра, вече след първия семинар в кабинета му дойде студент, който поиска да се включи в семинара.
	Стоунър седеше на бюрото си със списък на студентите от семинара отпред — опитваше се да реши какви теми да им възложи и се затрудняваше изключително, понеже мнозина бяха нови. Беше септемврийски следобед и той беше помолил да отворят прозореца до бюрото, предната част на огромната сграда бе останала в сянка и върху зелената морава се бяха откроили точните й очертания с полукръглия купол и назъбения покрив, от които тревата изглеждаше по-тъмна и сянката бе пропълзяла неусетно нататък към университетското градче и отвъд него. През прозореца духаше прохладен ветрец, който носеше свежото ухание на есен.
	Някой почука, Стоунър се обърна към отворената врата и каза:
	— Влез.
	От мрачния коридор в светлината на стаята изникна младеж. Стоунър примига сънено срещу здрача и забеляза студент, когото бе срещал по коридорите, но когото не познаваше. Лявата му ръка висеше сковано отстрани на хълбока, левият му крак се влачеше при ходене. Лицето му беше бледо и кръгло, кръгли бяха и очилата с рогови рамки, а рядката му черна коса бе разделена прилежно на път отстрани и беше прилепнала към кръглия череп.
	— Доктор Стоунър? — попита той с писклив и отсечен глас, говореше ясно.
	— Да — потвърди Стоунър. — Защо не седнете?
	Младежът се разположи на обикновения дървен стол до бюрото на Стоунър, кракът му остана изопнат на права линия, върху него той отпусна лявата си ръка, която можеше да стои само свита на полуотворен юмрук. Младежът се усмихна, поклати глава и колкото и да е странно, каза, сякаш не се одобряваше:
	— Вероятно не ме познавате, господине, казвам се Чарлс Уокър. Втори курс докторант съм, помагам на доктор Ломакс.
	— Да, господин Уокър — отвърна Стоунър. — С какво мога да бъда полезен?
	— Ами дошъл съм да ви моля за една услуга, господине. — Уокър се усмихна още веднъж. — Знам, че семинарът ви е пълен, но ми се иска много да се запиша и аз. — Известно време той мълча, после натърти: — Доктор Ломакс предложи да поговоря с вас.
	— Ясно — рече Стоунър. — Какво специализирате, господин Уокър?
	— Поетите романтици — уточни младежът. — Доктор Ломакс ще бъде научен ръководител на дисертацията ми.
	Стоунър кимна.
	— Докъде сте стигнали с изпитите?
	— Надявам се до две години да ги взема — отговори Уокър.
	— Е, така става по-лесно — каза Стоунър. — Всяка година водя този семинар. Сега е толкова запълнен, че всъщност вече не е семинар, още един човек, и край. Щом държите да изкарате курса, защо не го оставите за догодина?
	Уокър извърна очи.
	— Ами, да ви призная — подхвана той и пак го озари с усмивка, — станах жертва на недоразумение. Аз съм си виновен, разбира се. Не знаех, че за да защитиш докторска степен, трябва да си посетил най-малко четири семинара, и миналата година нямам нито един. А както знаете, не разрешават да ходиш на повече от един на семестър. Затова, ако искам да защитя след две години степента, трябва този семестър да присъствам на един семинар.
	Стоунър въздъхна.
	— Ясно. Значи не проявявате особен интерес към влиянието на латинската традиция?
	— Как да не проявявам, проявявам, господине. Наистина. Ще ми бъде от изключителна полза за дисертацията.
	— Би трябвало да знаете, господин Уокър, че курсът е тясно специализиран и не насърчавам никого да се запише на него, освен ако няма подчертан интерес.
	— Да, господине — отвърна Уокър. — Уверявам ви, _наистина_ проявявам подчертан интерес.
	Стоунър кимна.
	— Как сте с латинския?
	Уокър заклати глава.
	— О, владея го, господине. Още не съм си взел изпита по латински, но чета свободно.
	— А знаете ли френски и немски?
	— О, да, господине. И на тези изпити още не съм се явил, но мисля да ги взема накуп в края на годината. Ала и на двата чета свободно. — Известно време Уокър мълча, сетне добави: — Господин Ломакс каза, че според него със сигурност ще се справя със семинара.
	Стоунър въздъхна.
	— Чудесно — рече той. — Текстовете са главно на латински, малко на френски и немски, въпреки че нищо чудно да се справите и без тях. Ще ви дам списък с книгите, които трябва да прочетете, и следващата сряда следобед ще обсъдим темата ви за семинара.
	Уокър му благодари отново и отново, после стана с известно затруднение от стола.
	— Веднага ще се заема с книгите — каза. — Сигурен съм, няма да съжалявате, че сте ме допуснали до семинара си, господине.
	Стоунър го погледна малко изненадано.
	— Този въпрос не ми е хрумвал, господин Уокър — каза той студено. — Ще се видим в сряда.
	Семинарът се провеждаше в тясно сутеренно помещение в южното крило на Джеси Хол. От циментовите стени се просмукваше миризма на влага, която обаче не бе неприятна, по голия циментов под глухо нашепваха плъзгащи се нозе. От тавана в средата на стаята висеше една-единствена лампа, която хвърляше светлина надолу, така че които седяха на чиновете в средата, бяха обгърнати от плисналата се яркост, но стените бяха мрачносиви и ъглите бяха почти черни, сякаш гладкият небоядисан цимент всмукваше светлината, струяща от тавана.
	Онази втора сряда на семинара Уилям Стоунър дойде в аудиторията с няколко минути закъснение, поговори със студентите и започна да подрежда книгите и записките си по малката дъбова катедра, сложена точно в средата при стената с черната дъска. Погледна групичката, пръсната из помещението. Някои познаваше: двама пишеха докторати и той им беше научен ръководител, други четирима още бяха в магистърската програма, където беше водил занятия, от останалите трима правеха дисертации, посветени на новите езици, един следваше философия и пишеше дисертация за схоластиците, имаше и една жена в напреднала възраст, гимназиална учителка, която се опитваше през едногодишния си отпуск* да защити магистърска степен, присъстваше още една тъмнокоса млада жена, нова преподавателка в катедрата, постъпила на работа за две години, докато подготвя дисертация, с която се бе заела след дипломирането си в един университет в източните щати. Беше помолила Стоунър да я включи като слушателка в семинара и той се бе съгласил. Чарлс Уокър го нямаше в групата. Стоунър поизчака още малко, като прехвърляше записките си, после се прокашля и започна занятието.
	[* Веднъж на седем години в някои учебни заведения в САЩ предоставят творчески отпуск за научна работа. — Б.пр.]
	— На първата ни среща обсъдихме обхвата на семинара и решихме да ограничим запознанството със средновековната латинска традиция с първите три от общо седемте хуманитарни науки и по-точно, с граматиката, риториката и диалектиката. — Той замълча и се взря в лицата — плахи, любопитни, с вид на маски, — които бяха насочили цялото си внимание към него и към думите му. — На някои от вас такова ограничение може да се стори безразсъдно строго, но не се и съмнявам, че ще намерим достатъчно материал, с който да се заемем, дори и да проследим съвсем повърхностно развитието на тези три науки до шестнайсети век. Важно е да разберем, че те: риториката, граматиката и диалектиката, са означавали за човека от Късното средновековие и Ранния ренесанс нещо, което ние днес можем да си представим само смътно, ако не приложим историческо въображение. За такъв учен науката граматика например не се е свеждала просто до механичното разположение на частите на речта. От края на елинизма до Средновековието изучаването и прилагането на граматиката са включвали не само „умела словесност“, за каквато говорят Платон и Аристотел, те — което с времето става много важно, — са включвали и изучаването на поезията в техническите й подробности, тълкуването на поезията и като форма, и като съдържание, и изящния стил, доколкото той може да бъде разграничен от риториката. — Стоунър усети, че се е запалил по темата, и забеляза, че доста от студентите са се навели напред и са спрели да си водят записки. Продължи: — И не само това, ако попитат нас, хората от двайсети век, коя от тези три науки е най-важна, вероятно ще изберем диалектиката или риториката и едва ли граматиката. Въпреки това римският и средновековният учен — и поет — почти със сигурност ще сметне за най-важна граматиката. Не бива да забравяме…
	Беше прекъснат от силен шум. Вратата се беше отворила и в аудиторията влезе Чарлс Уокър, който, докато я затваряше, изпусна учебниците под сакатата си ръка и те нападаха с трясък на пода. Той се наведе непохватно с недъгав крак, изпънат под него, и събра бавно учебниците и листовете. После се изправи и затътрузи нозе през стаята, а подметките му застъргаха по голия цимент, засъскаха толкова силно, че звукът прокънтя глухо из помещението. Уокър намери стол на първия ред и седна.
	След като Уокър се настани и подреди върху чина учебниците и листовете, Стоунър продължи:
	— Да не забравяме, че средновековната представа за граматика е дори по-обща от представата на елините и римляните. Тя включва не само науката на правилния говор и изкуството на тълкуването, тя включва и съвременните разбирания за аналогия, етимология, начини на представяне, композиция, правилата за позволено в поезията и изключенията от тези правила и дори метафоричния език и словесните обрати.
	Докато Стоунър говореше и разясняваше категориите в граматиката, които е споменал, очите му се плъзгаха по присъстващите — той разбра, че те са се разсеяли от появата на Уокър, а също, че трябва да мине известно време, докато ги убеди да внимават. Отново и отново очите му спираха заинтригувано върху Уокър, който в началото си записваше бясно, после обаче остави молива върху тетрадката и загледа свъсен и озадачен Стоунър. Накрая вдигна рязко ръка, а Стоунър си довърши изречението и му кимна.
	— Господине — подхвана Уокър, — извинявайте, но не разбирам. Какво общо има… — Той замълча и закръгли устни, за да изрече думата. — _Граматиката_ с поезията? Говоря принципно. С _истинската_ поезия.
	Стоунър отговори меко:
	— Както обясних, преди да влезете, господин Уокър, и за римските, и за средновековните риторици понятието „граматика“ е било по-всеобхватно, отколкото днес. За тях то е означавало… — Той замълча, усетил, че се кани да повтори първата част от лекцията и студентите са се размърдали нетърпеливо. — Мисля, че връзката ще ви стане ясна по-нататък, когато видим до каква степен поетите и драматурзите дори от Средния и Късния ренесанс са били повлияни от латинските риторици.
	— Всички ли, господине? — подсмихна се Уокър и се облегна на стола. — Нима Самюъл Джонсън не е казал не за друг, а за самия Шекспир, че поназнайва малко латински и още по-малко древногръцки?
	В стаята се чу сподавен смях, а Стоунър усети как го обзема нещо като съжаление.
	— Имате предвид Бен Джонсън, разбира се.
	Уокър си махна очилата и се зае да ги бърше, като мигаше безпомощно.
	— Разбира се — каза. — Грешка на езика.
	Макар че Уокър го прекъсна няколко пъти, Стоунър успя да прочете без особени затруднения лекцията и да възложи първите доклади. Каза на студентите, че са свободни, близо половин час по-рано и излезе бързо от аудиторията колкото да забележи, че Уокър върви към него със застинала усмивка върху лицето. Тръгна да се качва с трополене по дървеното стълбище в сутерена, а после започна да взима по две гладките мраморни стъпала за втория етаж — имаше странното усещане, че Уокър се тътри упорито след него и се опитва да го настигне в бягството му. Плисна го припряна вълна на срам и вина.
	На третия етаж отиде право в кабинета на Ломакс. Той разговаряше с някакъв студент. Стоунър надзърна в стаята и каза:
	— Мога ли да те видя за малко, Холи, след като приключиш?
	Ломакс му махна сърдечно с ръка.
	— Влизай де. Тъкмо приключваме.
	Стоунър влезе и се престори, че разглежда редиците книги в библиотеката, докато Ломакс и студентът си казваха последните думи. След като младежът си тръгна, Стоунър седна на освободения от него стол. Ломакс го погледна изчаквателно.
	— Става дума за един студент — подхвана Стоунър. — Чарлс Уокър. Каза, че при мен си го пратил ти.
	Ломакс допря върховете на пръстите си и докато ги разглеждаше, кимна.
	— Да. Ако не ме лъже паметта, предположих, че ще има полза от семинара ти по… — по какво беше? По латинска традиция, нали?
	— Можеш ли да ми разкажеш нещо за него?
	Ломакс вдигна поглед от ръцете си и се вторачи в тавана, а долната му устна се издаде преценяващо.
	— Добър студент. Бих казал, отличен студент. Пише дисертация за Шели и елинистичния идеал. По всичко личи, че ще е блестяща, наистина блестяща. Няма да е, както биха се изразили някои… — Той се подвоуми за думата. — Няма да е подредена, затова пък ще носи белега на мощно въображение. Имаш ли конкретна причина да питаш?
	— Да — потвърди Стоунър. — Днес на семинара той се държа доста безразсъдно. Просто се питах дали да му отдавам особено значение.
	Доскорошната сърдечност на Ломакс се бе изпарила и върху лицето му се бе появила по-познатата иронична маска.
	— А, да — каза той с ледена усмивка. — Колко нетактични и безразсъдни са младите. По причини, които вероятно разбираш, Уокър е доста непохватен и срамежлив и затова понякога се държи така, сякаш се защитава и се налага. И той като всички нас си има проблеми, но се надявам научните и критическите му способности да не бъдат съдени в светлината на неговите разбираеми душевни терзания. — Той погледна Стоунър право в лицето и каза с весела нахъсаност: — Както сигурно си забелязал, е недъгав.
	— Възможно е да е заради това — съгласи се замислен Стоунър. Въздъхна и стана от стола. — Вероятно е твърде рано да съм загрижен. Просто исках да проверя при теб.
	Най-неочаквано Ломакс заговори с глас, напрегнат и едва ли не разтреперан от сдържан гняв:
	— Ще се убедиш, че е много добър студент. Уверявам те, ще се убедиш, че е _отличен_ студент.
	Стоунър го изгледа, свъсен озадачено. После кимна и излезе от стаята.


	Семинарът се провеждаше веднъж седмично. Първите няколко пъти Уокър се намесваше с въпроси и забележки, толкова далеч от темата, че Стоунър се видя в чудо — не знаеше как да ги възприема. Не след дълго самите студенти посрещаха със смях въпросите и изявленията на Уокър или просто не им обръщаха внимание и след няколко седмици той престана да се обажда, седеше с каменно възмущение и вид на засегната почтеност, докато семинарът кипеше край него. Стоунър си помисли, че е щяло да бъде забавно, ако във възмущението и негодуванието на Уокър нямаше нещо толкова разголено.
	Но въпреки Уокър семинарът беше успешен, един от най-добрите, провеждани някога от Стоунър. Почти от самото начало темата с нейния подтекст запали студентите и всички те изпитваха чувството за откривателство, което те обзема всеки път, доловиш ли, че разглежданата тема е ядро на нещо по-голямо, усетиш ли остро, че ако продължиш да изследваш темата, тя ще те отведе… къде, не знае никой. Семинарът се организираше сам, студентите се увлякоха дотолкова, че Стоунър просто стана един от тях и започна да копае не по-малко усърдно. Дори слушателката — младата преподавателка, дошла в Колумбия, докато завърши дисертацията си, — попита дали може и тя да напише доклад, понеже според нея се била натъкнала на нещо, което би могло да е ценно и за другите. Казваше се Катрин Дрискол и наближаваше трийсетте. Стоунър всъщност не я беше забелязвал изобщо, докато тя не дойде да поговори след лекциите с него за доклада и да го попита дали не иска да прочете дисертацията й, след като тя я напише. Той отговори, че с удоволствие ще чуе доклада й и ще се радва да прегледа дисертацията.
	Докладите бяха предвидени за втората половина на семестъра, след коледната ваканция. Уокър трябваше да прочете своя, озаглавен „Елинизмът и средновековната латинска традиция“, в самото начало, но той все протакаше, като обясняваше на Стоунър, че се затруднявал да набави нужните книги, понеже ги нямало в университетската библиотека.
	Бяха се разбрали, тъй като е само слушателка, госпожица Дрискол да прочете доклада си след студентите, но в последния ден, предвиден от Стоунър за докладите, половин месец преди края на семестъра Уокър пак се примоли да му отпуснат още една седмица, понеже бил болен, имал проблеми с очите и една от книгите, изписана от друга библиотека, още не била пристигнала. Затова госпожица Дрискол прочете доклада си в деня, освободен след измъкването на Уокър.
	Казваше се „Донат и ренесансовата трагедия“. Младата жена бе насочила вниманието си към Шекспир и как той е използвал традициите на Донат, традиции, упорито съхранили се в граматиките и учебниците на Средновековието. Няколко минути след като тя започна, Стоунър вече знаеше, че докладът ще е добър, и заслуша с вълнение, каквото не го беше обземало отдавна. След като госпожица Дрискол приключи и студентите обсъдиха доклада, Стоунър я задържа за малко, докато другите излизаха от аудиторията.
	— Госпожице Дрискол, искам само да ви кажа, че… — Той замълча и за миг го плисна вълна от притеснение и смущение. Тя го гледаше с големите си тъмни очи изчаквателно, лицето й бе съвсем бяло до строгата черна рамка на косата, опъната назад и прибрана на малък кок на тила. Той продължи: — Искам само да кажа, че докладът ви е най-добрият по темата, който знам, и съм ви признателен, че сама поискахте да го прочетете.
	Тя не отговори. Лицето й не се промени, но за миг на Стоунър му се стори, че е ядосана: в очите й проблесна нещо яростно. После младата жена пламна до червено и наведе глава — дали от гняв, дали от признателност, Стоунър не знаеше, — и се отдалечи бързо. Стоунър излезе бавно от помещението, разтревожен и озадачен, притеснен, че какъвто е недодялан, може би я е обидил по някакъв начин.
	Беше предупредил възможно най-внимателно Уокър, че ако иска да получи кредити за курса, трябва да представи следващата сряда доклада си, и както и очакваше, Уокър се ядоса хладно, но без да обижда, повтори различните обстоятелства и спънки, които са го забавили, и увери Стоунър, че е излишно да се притеснява и докладът е почти готов.
	Онази последна сряда Стоунър се забави няколко минути в кабинета си заради отчаян второкурсник, който искаше да е сигурен, че ще получи „задоволителен“ по обща английска литература, за да не го изритат от университета. Стоунър слезе бързо долу и когато се появи на семинара в аудиторията в сутерена, беше леко задъхан: завари Чарлс Уокър да седи на бюрото му и да наблюдава властно и строго малката група студенти. Явно разиграваше някакъв свой театър. Обърна се към Стоунър и го изгледа високомерно, сякаш беше професор, който слага на място буен първокурсник. После лицето му стана по-весело и той каза:
	— Тъкмо се канехме да започнем без вас… — В последната минута замълча, позволи си да се усмихне, поклати глава и допълни, за да разбере Стоунър, че това е шега: — Уважаеми господине.
	Той го погледна, после се извърна към студентите.
	— Извинявайте, че закъснях. Както знаете, за днес е предвидено господин Уокър да прочете доклада си „Елинизмът и средновековната латинска традиция“.
	После намери място на първия ред, до Катрин Дрискол.
	Известно време Чарлс Уокър прехвърля листовете по катедрата отпред и си позволи отново да погледне високомерно. Почука с десен показалец по ръкописа и погледна към ъгъла на помещението в другия край спрямо мястото, където седяха Стоунър и Катрин Дрискол, сякаш чакаше нещо. Сетне заговори, като от време на време поглеждаше към купчинката листове върху бюрото.
	— Изправени пред тайнството на литературата и непогрешимата й мощ, сме длъжни да открием извора на тази мощ и тайнство. Но в крайна сметка дали е възможно? Литературното творчество хвърля пред нас плътно було, което не можем да вдигнем. Пред него ние сме само поклонници, безпомощни пред размаха му. Кой би намерил дързостта да повдигне това було, да открие неоткриваемото, да достигне недостижимото? И най-силните сред нас не са нищо повече от малодушни слабаци, не са друго, освен дрънчащи чинели и тътнещ духов оркестър пред това вечно тайнство.
	Гласът му ту се извисяваше, ту се снишаваше, дясната му ръка със свитите пръсти се устремяваше като за молба нагоре, тялото му се клатеше в такт с думите, очите му бяха извърнати леко нагоре, сякаш той отправяше заклинание. В онова, което правеше, имаше нещо гротескно познато. И изведнъж Стоунър проумя защо. Това беше Холис Ломакс, или, по-скоро, някаква приблизителна негова карикатура, появила се, без карикатуристът да подозира за това, жест не на презрение и неодобрение, а на уважение и любов.
	Гласът на Уокър се сниши до разговорно равнище и той се обърна към задната стена в аудиторията с тон, спокоен и просмукан от здрав разум.
	— Наскоро чухме доклад, който по академичното схващане трябва да се оцени като отличен. Забележките, които следват, не са лични. Желая да онагледя мнението си. В този доклад чухме изложение, което уж обяснява тайнството и високия лиризъм в Шекспировото изкуство. Е, аз пък ви казвам… — насочи той към публиката си показалец, сякаш за да намушка някого. — Казвам ви, че това не е вярно. — Облегна се на стола и се взря в книжата по бюрото. — От нас се иска да повярваме, че Донат — малко известен римски _граматик_ от четвърти век от новата ера, — от нас се иска да повярваме, че такъв човек, един сухар, има достатъчно сили, за да предопредели делото на един от най-великите гении в цялата история на изкуството. Възможно ли е да се усъмним в такава теория? Длъжни ли сме да се усъмним?
	В Стоунър се надигна гняв, неподправен и глух, който надделя над сложните чувства от началото на доклада. Той понечи да стане, да прекъсне рязко разгръщащия се фарс — знаеше, че ако не спре незабавно Уокър, ще се наложи да го остави да говори колкото си иска. Поизвърна се малко, за да види лицето на Катрин Дрискол, то беше спокойно и безизразно, ако не броим любезното и хладно любопитство, тъмните очи гледаха Уокър с незаинтересованост, граничеща със скука. Стоунър я наблюдава скришно няколко мига и се запита какво ли чувства тя и какво ли иска от него. Когато накрая откъсна очи от нея, Стоунър си даде сметка, че е взел решение. Бе чакал прекалено дълго, за да прекъсне Уокър, който караше устремно нататък:
	— … внушителното здание на ренесансовата литература, зданието, което е крайъгълен камък на великата поезия от деветнайсети век. Въпросът за доказателствата, свойствен на хладния ход на науката, за разлика от критиката, също за съжаление е останал незасегнат. Какви _доказателства_ ни се дават, че Шекспир изобщо е чел този малко известен римски граматик? Да не забравяме, че не друг, а Бен Джонсън… — Той се поколеба за кратко. — Не друг, а Бен Джонсън, приятел и съвременник на Шекспир, е казал, че той поназнайва малко латински и още по-малко древногръцки. А Джонсън, който е въздигал направо в култ Шекспир, не е вменявал на великия си приятел никакви недостатъци. Обратното, искал е — подобно на мен — да намекне, че високият лиризъм на Шекспир се дължи не на запаления среднощен газеник, а на гений, вроден и превъзхождащ правилата и земните закони. За разлика от по-второстепенните поети Шекспир не е роден да се черви далеч от чуждите очи и да прахосва на вятъра своята сладост, безсмъртният бард е черпел от онзи тайнствен извор, където всички поети ходят за вдъхновение, и за какво са му били такива безсмислени правила, каквито откриваме в някаква си граматика? Дори и да е чел Донат, какво би му дал той? Геният, неповторим и закон сам по себе си, не се нуждае от подкрепата на „традиция“, каквато ни се описва, била тя латинска изобщо или конкретно на Донат, или на когото и да било. Геният, възвишен и свободен, трябва да…
	След като посвикна с гнева си, Стоунър усети как постепенно, пряко волята му го обзема необяснимо възхищение. Колкото и високопарни и неточни да бяха, риторичните умения и изобретателността на този човек наистина бяха стряскащо внушителни и колкото и гротескно да бе, присъствието му си беше съвсем истинско. В очите му имаше нещо студено, пресметливо и бдително, нещо излишно безразсъдно и въпреки това отчаяно предпазливо. Стоунър си даде сметка, че присъства на блъф, толкова дързък и нагъл, че той не знаеше как да излезе от положението.
	И за най-невнимателните студенти в аудиторията беше ясно, че Уокър се е впуснал в представление, което е изцяло импровизирано. Стоунър се съмняваше, че той е имал представа какво ще каже, преди да седне на катедрата пред студентите и да ги погледне със студения си, властен поглед. Вече беше ясно, че купчината листове на катедрата отпред не е нищо повече от купчина листове — след като се разгорещи, Уокър престана дори да се преструва, че поглежда в тях, а към края толкова се развълнува и стана толкова припрян, че ги изтика встрани.
	Говори близо час. Към края другите студенти на семинара вече се споглеждаха притеснено, сякаш бяха в опасност и умуваха как да избягат — внимаваха да не извръщат очи към Стоунър или младата жена, която седеше безстрастно до него. Най-неочаквано, сякаш доловил неспокойствието, Уокър приключи, облегна се на стола и се усмихна победоносно.
	Веднага щом той млъкна, Стоунър се изправи и освободи семинара — навремето не го съзнаваше, но го направи от някакво смътно уважение към Уокър, така че да не даде на другите възможност да обсъждат казаното от него. После отиде при катедрата, където Уокър продължаваше да седи, и го помоли да остане за малко. Той кимна разсеяно, сякаш мислеше за друго. След това Стоунър се обърна и излезе заедно с неколцина поизостанали студенти в коридора. Видя, че Катрин Дрискол си тръгва сама по коридора. Извика я по име и когато тя спря, отиде и застана пред нея. Докато й говореше, усети, че отново го обзема притеснение — както миналата седмица, когато я беше похвалил за доклада й.
	— Госпожице Дрискол, аз… съжалявам. Наистина беше много несправедливо. Имам чувството, че нося известна вина. Вероятно трябваше да го спра.
	Младата жена пак не отговори, върху лицето й не се изписа нищо, тя само погледна Стоунър така, както бе гледала през аудиторията Уокър.
	— При всички положения съжалявам, че той ви нападна — продължи още по-притеснено Стоунър.
	Тогава вече тя се усмихна. Бавно, първо с очи, после с устни, докато накрая цялото й лице грейна от лъчезарна, стаена душевна наслада. Стоунър за малко да се отдръпне от внезапната неволна топлина.
	— О, не беше срещу мен — каза Катрин с тембър, в който се долавяше лекото трептене на потиснатия смях. — Изобщо не беше срещу мен. Беше срещу _вас_. Аз нямам почти нищо общо.
	Стоунър усети как се смъква бремето на съжалението и притеснението, което не знаеше, че носи, облекчението бе почти физическо и той почувства как краката му се подкосяват и малко му се вие свят. Засмя се.
	— Разбира се — каза. — Разбира се, че е така.
	Усмивката върху лицето на Катрин угасна и тя го погледна сериозно. После наклони глава, обърна се и забърза по коридора. Беше слаба и вървеше изправена, държеше се ненатрапчиво. Стоунър постоя още малко в коридора, докато Катрин не се скри. После въздъхна и се върна в аудиторията, където чакаше Уокър.
	Той не се беше помръднал от катедрата. Изгледа Стоунър и се усмихна, върху лицето му се беше изписала странна смесица от раболепие и наглост. Стоунър седна на стола, който бе освободил преди малко, и погледна заинтригуван Уокър.
	— Да, господине? — каза младежът.
	— Имате ли някакво обяснение? — попита тихо Стоунър.
	Върху кръглото лице на Уокър се появи обидена изненада.
	— В какъв смисъл, господине?
	— Много ви моля, господин Уокър — рече уморено Стоунър. — Денят беше тежък, и двамата нямаме сили. Имате ли някакво обяснение за изпълнението си днес следобед?
	— Сигурен съм, господине, че не съм искал да обидя никого. — Той свали очилата си и ги изтри бързо, Стоунър отново бе поразен от разголената уязвимост на лицето му. — Казах, че забележките ми не са лични. Ако има засегнати чувства, с най-голямо удоволствие ще обясня на младата дама, че…
	— Господин Уокър — прекъсна го Стоунър. — Знаете, че не това е най-важното.
	— Да не би младата дама да ви се е оплакала? — попита Уокър. Докато си слагаше отново очилата, пръстите му трепереха. Вече с тях върху лицето му все пак се появи гневна бръчка. — Наистина, господине, оплакването на студентка, чиито чувства са били засегнати, не бива да…
	— Господин Уокър! — Стоунър чу, че неволно е повишил тон. Пое си дълбоко въздух. — Това няма нищо общо с младата дама, с мен или с каквото и да било, освен вашето представление. Още чакам обяснението, което сте длъжен да дадете.
	— В такъв случай се опасявам, господине, че изобщо не разбирам. Освен ако…
	— Освен ако какво, господин Уокър?
	— Освен ако не става въпрос просто за несъгласие — отвърна младежът. — Разбирам, че схващанията ми не съвпадат с вашите, но винаги съм смятал, че несъгласието е здравословно. Предполагах, че сте достатъчно зрял да…
	— Няма да допусна да увъртате — прекъсна го Стоунър. Гласът му беше студен и делови. — И така. Каква беше темата, която получихте за семинара?
	— Ядосан сте — каза Уокър.
	— Да, ядосан съм. Каква беше темата, която получихте за семинара?
	Уокър започна да се държи сковано официално и учтиво.
	— Темата ми, господине, беше „Елинизмът и средновековната латинска традиция“.
	— И кога завършихте доклада, господин Уокър?
	— Преди два дни. Както вече ви обясних, бях на път да приключа преди половин месец, но една книга, която бях поръчал от друга библиотека, се получи чак…
	— Господин Уокър, щом сте били на път да приключите преди половин месец, как е станало така, че се опирате изцяло на доклада на госпожица Дрискол, който тя прочете преди седмица?
	— В последния момент внесох доста поправки, господине. — В гласа му прозвуча силна ирония. — Предположих, че е позволено. И от време на време наистина се отклонявах от текста. Забелязах, че и други студенти го правят, и си помислих, че тази привилегия ще бъде позволена и на мен.
	Стоунър едвам се пребори с почти истеричното си желание да прихне.
	— Господин Уокър, бихте ли ми обяснили какво общо имат нападките ви срещу доклада на госпожица Дрискол с елинизма, съхранил се в средновековната латинска традиция?
	— Подходих косвено към темата, господине — отвърна Уокър. — Помислих си, че ни е разрешена някаква свобода, когато излагаме схващанията си.
	Известно време Стоунър мълча. После каза уморено:
	— Господин Уокър, не ми е приятно да късам човек, който се готви за докторска степен. Особено неприятно ми е да късам човек, който се е самозабравил.
	— Господине! — възмути се Уокър.
	— Но вие ме затруднявате много да не го направя. И така, струва ми се, че имаме само няколко възможности. Мога да ви върна на поправителен, ако се споразумеем, че до три седмици ще подготвите удовлетворителен доклад по възложената ви тема.
	— Но, господине — повтори Уокър. — Вече съм написал доклад. Ако се съглася да правя друг, значи да призная… да призная…
	— Добре тогава — рече Стоунър. — Ако ми дадете ръкописа, от който днес следобед се отклонихте, ще видя дали нещо може да се спаси.
	— Господине — извика Уокър. — Точно сега бих се подвоумил да го предоставям на друг. Черновата е _много_ груба.
	Стоунър продължи с мрачен неспокоен срам:
	— Не се притеснявайте. Ще намеря каквото искам да разбера.
	Уокър го изгледа хитро.
	— Я ми кажете, господине, искали ли сте от някой друг да ви предоставя ръкописа?
	— Не съм — призна Стоунър.
	— В такъв случай — възкликна Уокър тържествуващо, едва ли не щастливо — съм принуден от принципни съображения да откажа да ви го предам. Освен ако не поискате същото и от всички останали.
	Известно време Стоунър го гледа, без да трепне.
	— Чудесно, господин Уокър. Взели сте решение. С това приключихме.
	Уокър попита:
	— Как да го разбирам, господине? Какво да очаквам от този курс?
	Стоунър прихна.
	— Изумявате ме, господин Уокър. Вие, естествено, ще получите „слаб“.
	Уокър се постара да удължи кръглото си лице. Каза с търпеливото огорчение на великомъченик:
	— Ясно. Добре тогава, господине. Човек трябва да е готов да страда заради убежденията си.
	— А също за леността, непочтеността и невежеството си — допълни Стоунър. — Струва ми се почти излишно да го казвам, господин Уокър, но бих ви посъветвал горещо да преразгледате положението си тук. Наистина се съмнявам, че имате място при докторантите.
	За пръв път чувствата на Уокър като че ли бяха искрени — гневът му вдъхна някакво подобие на достойнство:
	— Стигате прекадено далеч, господин Стоунър. Едва ли говорите сериозно.
	— Говоря съвсем сериозно — възрази Стоунър.
	Известно време Уокър мълча и го гледа замислено.
	После каза:
	— Бях готов да приема оценката, която ми поставяте. Но трябва да разберете, че не мога да приема това. Вие подлагате на съмнение подготовката ми!
	— Да, господин Уокър — потвърди уморено Стоунър. После се надигна от стола. — А сега ще ме извините…
	Той се запъти към вратата.
	Но го спря звукът на името му, което Уокър изкрещя. Стоунър се обърна. Лицето на младежа беше наситеночервено, кожата се бе издула така, че очите зад дебелите очила бяха като мънички точици.
	— Господин Стоунър! — извика той още веднъж. — Това още не е краят. Повярвайте, това изобщо не е краят!
	Стоунър го погледна студено, без интерес. Кимна разсеяно, обърна се и излезе в коридора. Краката му бяха натежали и се влачеха по голия циментов под. Не му бяха останали никакви чувства, освен усещането, че е много стар и уморен.


>	10

	И това наистина не беше краят.
	В понеделник след последния петък от семестъра Стоунър седна да оформя оценките. Тази част от преподаването му беше най-неприятна и той винаги гледаше да я отхвърли възможно най-бързо. Написа на Уокър „слаб“ и повече не се замисля по въпроса. Седмицата между семестрите посвети главно на това да чете първите чернови на две дисертации, които трябваше да бъдат представени през пролетта. Бяха написани плахо и Стоунър трябваше да им отдели доста внимание. Случката с Уокър бе изместена на заден план в съзнанието му.
	Но половин месец след началото на втория семестър отново му напомниха за нея. Една сутрин Стоунър намери в пощенската си кутия бележка от Гордън Финч, който го молеше да намине, когато му е удобно, към кабинета му, за да си поговорят.
	Приятелството между Гордън Финч и Уилям Стоунър беше достигнало точка, до каквато достигат всички по-дълги приятелства: беше непринудено, силно и толкова предпазливо сдържано, че чак бе почти безлично. Рядко си ходеха на гости, въпреки че от време на време Каролайн Финч се обаждаше по телефона на Едит. В разговорите си Финч и Стоунър си припомняха младежките години и всеки си представяше другия в едно по-различно време.
	Финч вече бе навлязъл в средната възраст и стъпваше напето, но с нетвърда крачка, като човек, който прави всичко възможно да не напълнява, лицето му беше месесто, още без бръчки, въпреки че се бяха появили зачатъци на втора гуша и гънки кожа по тила. Косата му беше много рядка и той бе започнал да я реши така, че плешивостта да не бие толкова на очи.
	Следобеда, когато Стоунър се отби в кабинета му, те си поговориха за семействата: Финч се преструваше по навик, с лекота, че бракът на Стоунър е като всички останали, Стоунър пък изразяваше по навик неверието си, че Гордън и Каролайн са родители на две деца, по-малкото, от които вече ходи на детска градина.
	След като по инерция засвидетелстваха непринудената си близост, Финч погледна разсеяно през прозореца и каза:
	— Та за какво исках да поговоря с теб? А, да. Деканът на докторантите… решил, че щом сме приятели, трябва да ти го спомена. Нищо важно. — Той си погледна бележника. — Става въпрос за някакъв докторант, който е останал с впечатлението, че миналия семестър си го порязал в курса си.
	— Уокър — каза Стоунър. — Чарлс Уокър.
	Финч кимна.
	— Същият. Та какво с него?
	Стоунър сви рамене.
	— Мен ако питаш, изобщо не беше чел книгите от задължителния списък… за семинара ми по латинска традиция. Опита да манкира, когато трябваше да изнесе доклада, дадох му възможност да напише друг или да ми представи препис, той обаче отказа. Нямах друг избор, освен да го скъсам.
	Финч кимна още веднъж.
	— Така си и знаех. Бог ми е свидетел, никак не ми се иска да ми губят времето с такива работи, но трябваше да проверя не толкова за друго, а за да те защитя.
	Стоунър попита:
	— Някакви… проблеми ли имаш?
	— Не, не — увери го Финч. — Само оплакване. Знаеш как е. Всъщност Уокър е получил „среден“ и на изпита за първия курс по програмата за докторантура тук, ако искаме, спокойно можем да го изключим. Но решихме да го допуснем до устния изпит след месец, пък да видим какво ще излезе. Съжалявам, че изобщо те занимавам.
	Поговориха малко за други неща. После, тъкмо когато Стоунър понечи да си тръгне, Финч го задържа нехайно.
	— А, да, исках да ти спомена още нещо. Ректорът и настоятелството най-после решиха, че трябва да се направи нещо с Клермонт. Затова предполагам, че от догодина ще бъда декан на хуманитарните науки… официално.
	— Радвам се, Гордън — каза Стоунър. — Крайно време беше.
	— А това означава, че трябва да посочим нов ръководител на катедрата. Мислил ли си по въпроса?
	— Не — отвърна Стоунър, — изобщо не съм мислил.
	— Можем или да потърсим човек извън катедрата и да доведем някой нов, или да издигнем за ръководител някого от преподавателите. Опитвам се да разбера, ако все пак изберем някого от катедрата… Имаш ли претенции към поста?
	Стоунър се позамисли.
	— Не съм мислил, но, не. Не го искам.
	Облекчението на Финч беше толкова очевидно, че Стоунър се усмихна.
	— Чудесно. Така си и знаех. Голяма разправия е. Трябва да се срещаш с разни хора, да ходиш по светски сбирки и… — Той извърна поглед. — Знам, че не си по такива неща. Но откакто старият Слоун почина, откакто миналата година Хъгинс и онзи, как му беше името, Купър се пенсионираха, ти си с най-голям стаж в катедрата. В случай обаче, че не си хвърлил око на поста…
	— Не съм — отсече Стоунър. — От мен едва ли ще излезе добър ръководител на катедра. Нито очаквам, нито искам да ме назначат.
	— Чудесно — каза Финч. — Чудесно. Това улеснява много нещата.
	Сбогуваха се и известно време Стоунър не се замисляше за този разговор.


	Устният изпит на Чарлс Уокър бе насрочен за средата на март и Стоунър бе донякъде изненадан, когато получи от Финч бележка, че е включен в тричленната изпитна комисия. Напомни му, че е скъсал Уокър, че той го е приел лично, и помоли да бъде освободен от това задължение.
	— Правилник — въздъхна Финч. — Знаеш как е. Комисията се състои от научния ръководител на кандидата, от един преподавател, който му е провеждал семинар, и от човек извън специалността. Ръководител му е Ломакс, ти си единственият, чийто семинар е посещавал, и аз посочих новия човек, Джим Холанд, като преподавател извън тази специалност. Ние с декана Ръдърфорд ще бъдем служебни лица. Ще се постарая да го направя колкото се може по-безболезнено.
	Но това си беше жива мъка, която не можеше да се направи безболезнена. Въпреки че Стоунър искаше да задава възможно най-малко въпроси, правилата за устния изпит бяха неумолими: на всеки от преподавателите се отпускаха по четирийсет и пет минути, през които да задава на кандидата каквито въпроси реши, макар че обикновено се включваха и другите от комисията.
	Следобеда, за когато бе насрочен изпитът, Стоунър нарочно отиде със закъснение в аудиторията на третия етаж на Джеси Хол. Уокър седеше в края на дългата, лъсната до блясък маса, присъстваха и четиримата, които щяха да го изпитват: Финч, Ломакс, новият преподавател в катедрата Холанд и Хенри Ръдърфорд, които бяха насядали около масата. Стоунър влезе и седна в другия край на масата, срещу Уокър. Финч и Холанд му кимнаха, Ломакс, който седеше сгърбен, гледаше право напред и барабанеше с дълги бели пръсти по огледалната повърхност на масата. Уокър огледа насядалите, държеше главата си високо, със студено презрение.
	Ръдърфорд се прокашля.
	— А, господин… — Той погледна листа хартия отпред. — Господин Стоунър.
	Беше слаб дребен мъж с побеляла коса и закръглени рамене, очите и веждите му бяха смъкнати откъм външния край, което му придаваше леко отчаян вид. Уж познаваше Стоунър от години, а все не можеше да му запомни името. Пак се прокашля.
	— Тъкмо се канехме да започваме.
	Стоунър кимна, отпусна китки върху масата, преплете пръсти и се взря в тях, докато Ръдърфорд излагаше с гъгнещ глас изискванията за устния изпит.
	Господин Уокър се явявал на изпит (на това място гласът на Ръдърфорд се превърна в равномерно глухо бучене), за да се определи доколко е способен да продължи докторантурата в Английската катедра към Университета на Мисури. Това бил изпит, на който се явявали всички кандидати за докторска степен, и той имал за цел не само да се прецени общата подготовка на кандидата, но и да се определят неговите силни и слаби страни, така че бъдещото му обучение да бъде насочвано с полза за него. Били възможни три резултата: кандидатът да издържи изпита, да го издържи, но със забележка, и да бъде скъсан. Ръдърфорд описа условията за трите възможности и без да вдига поглед, изпълни ритуала — представи участниците в изпитната комисия и кандидата. После избута встрани листа хартия и огледа безнадеждно околните.
	— Прието е — допълни тихо — изпитът да започне с въпросите на научния ръководител. — Господин… — Той погледна листа. — Ако не се лъжа, научен ръководител на господин Уокър е господин Ломакс. И така…
	Ломакс отметна рязко глава, сякаш е задрямал и внезапно са го събудили. Като примигваше, огледа масата с едва загатната усмивка върху устните, очите му обаче гледаха изпитателно и зорко.
	— Господин Уокър, смятате да пишете дисертация за Шели и елинистичния идеал. Едва ли вече сте обмислили задълбочено темата, но бихте ли започнали с това да ни разкажете малко за предисторията, по каква причина сте избрали точно тази тема и така нататък.
	Уокър кимна и заговори бързо:
	— Възнамерявам да проследя първия случай, когато в „Прослава на красивия ум“ Шели отхвърля детерминизма на Годуин в полза на Платоновия идеал, после да се спра на зрялото прилагане на този идеал в „Освободения Прометей“ като всеобхватен синтез на по-ранния му атеизъм, радикализъм, християнство и научен детерминизъм и накрая да разгледам залеза на този идеал в такава късна творба като „Елада“. По мое мнение темата е важна по три причини: първо, тя показва качествата на Шели като мислител и оттам ни насочва към по-добро разбиране на неговата поезия. Второ, откроява основните философски и литературни сблъсъци от началото на деветнайсети век и така помага да разберем и оценим поезията на романтиците. И, трето, това е тема, която би могла да има пряко отношение към нашето време, време, когато сме изправени пред много от същите стълкновения, на които са се натъквали Шели и съвременниците му.
	Стоунър слушаше и колкото повече слушаше, толкова по-голямо бе изумлението му. Не можеше да повярва, че това е същият човек, който е присъствал на семинара и когото смяташе, че познава. Изложението на Уокър бе ясно, подредено и умно, на места бе почти блестящо. Ломакс беше прав — ако дисертацията разкриеше заложеното в тези думи, тя наистина щеше да бъде блестяща. Плисна го надежда, топла и въодушевяваща, и той се наведе напред, за да чува по-добре.
	Уокър излагаше темата на дисертацията си вероятно десет минути, после внезапно спря. Ломакс му зададе бързо друг въпрос и Уокър отговори веднага. Гордън Финч срещна погледа на Стоунър и му кимна леко озадачен, Стоунър се усмихна едва доловимо, сякаш се признаваше за виновен, и присви рамене.
	Когато Уокър замълча отново, Джим Холанд се намеси незабавно. Беше слаб младеж, напрегнат и блед, с леко изпъкнали сини очи, говореше преднамерено бавно, с глас, който сякаш трепереше постоянно в опитите на Холанд да се сдържа.
	— Малко преди това, господин Уокър, споменахте детерминизма на Годуин. Можете ли да направите връзка между него и феноменологията на Джон Лок?
	Стоунър си спомни, че Холанд е специалист по осемнайсети век.
	За кратко настъпи мълчание, Уокър се извърна към Холанд, свали кръглите си очила и ги почисти, очите му примигаха и се взряха напосоки. Уокър си ги сложи отново и пак примига.
	— Бихте ли повторили въпроса, ако обичате?
	Холанд понечи да заговори, но Ломакс го прекъсна.
	— Джим — рече мило, — нали нямаш нищо против да поразширя въпроса? — Той побърза да се извърне към Уокър още преди Холанд да е отговорил. — Господин Уокър, изхождайки от подтекста във въпроса на професор Холанд и по-точно, че Годуин е приемал теорията на Лок за сетивното естество на познанието — _tabula rasa_ и така нататък, — и че е съгласен с Лок в схващането, че преценката и познанието могат да бъдат случайно изопачени от страстта и неминуемото невежество, нещо, което може да се поправи с образованието, — изхождайки от това, бихте ли коментирали принципа на познанието при Шели и по-точно, принципа на красотата, изложен в последните строфи на „Адонаис“?
	Холанд се облегна озадачен и свъсен на стола. Уокър кимна и каза припряно:
	— Въпреки че началните строфи на „Адонаис“, където Шели отдава почит на своя приятел и събрат по перо Джон Кийтс, са традиционно класически с препратките към Майката, Часовете, Урания и така нататък и с повтарящите се призиви, истински класическият момент се появява чак в последните строфи, които всъщност са върховна възхвала на отколешния Принцип на Красотата. Ако за миг насочим вниманието си към тези прочути стихове:
P>
	На вековете сводът е покрит
	с негаснещи, горящи светила.
	Изгряват те, достигат свой зенит
	и на Смъртта пълзящата мъгла
	не може блясъкът им да стъмни.
P$
	Символиката, вложена в тези стихове, не е ясна, докато не ги разгледаме в техния контекст. „Той жив е! — пише няколко стиха по-горе Шели. — Мъртва е смъртта, не Той.“ Тук в съзнанието ни изникват не по-малко известните строфи на Кийтс:
P>
	Красотата е истина, истината Красота —
	Това е всичко, което има да знаем на тази земя.
P$
	И така, принципът е Красотата, но красотата е и познание. И това е схващане, което се корени в…
	Гласът на Уокър продължи да се лее плавно и самоуверено, от устата му, която се движеше бързо, се сипеха думи, сякаш… — Стоунър се сепна и надеждата, зародила се в него, умря точно толкова внезапно, както се бе и зародила. За миг му призля почти физически. Той погледна надолу към масата и видя между ръцете лицето си, отразено в лъснатия до блясък орехов плот. Образът беше тъмен, Стоунър не различи чертите, сякаш виждаше призрак, който блещука безплътно върху твърдото дърво и идва, за да го пресрещне.
	Ломакс приключи с въпросите и започна Холанд. Стоунър не можеше да не признае, че Ломакс се справя майсторски, ненатрапчиво, с много чар и чувство за хумор. Случваше се Холанд да зададе въпрос и Ломакс да се престори добродушно на озадачен, а после да поиска той да го доизясни. Друг път се извиняваше за въодушевеността си и след поредния въпрос на Холанд изказваше мнение, с което въвличаше Уокър в спор, та се създаваше впечатлението, че всъщност е участник и той. Перифразираше въпросите (винаги така, сякаш се извиняваше), променяше ги по начин, при който първоначалното намерение се губеше в разясненията. Включи Уокър в нещо като сложно теоретично обсъждане, въпреки че говореше предимно той. А накрая, пак с извинения, започна да прекъсва въпросите на Холанд със свои и тласна Уокър натам, където искаше той.
	През това време Стоунър не каза нищо. Слушаше разговора, който се вихреше наоколо, взираше се в лицето на Финч, което се беше превърнало в тежка маска, поглеждаше към Ръдърфорд, който седеше със затворени очи и кимаше, виждаше и колко озадачен е Холанд, с какво любезно презрение се държи Уокър и колко трескаво оживен е Ломакс. Чакаше да направи каквото знаеше, че трябва да направи, чакаше с уплаха, гняв и мъка, които от минута на минута се засилваха. Радваше се, че докато ги е гледал, не е срещнал погледа на никого.
	Накрая времето, отредено за въпросите на Холанд, изтече. Финч си погледна часовника и кимна така, сякаш участваше по някакъв начин в уплахата на Стоунър.
	Стоунър си пое дълбоко въздух. Все така загледан в призрака на лицето си в гладката като огледало политура на масата, той каза безизразно:
	— Господин Уокър, ще ви задам няколко въпроса за английската литература. Прости въпроси, които не изискват сложни отговори. Ще започна от ранен период и ще вървя по хронологията, доколкото ми позволява времето. Бихте ли започнали с описание на принципите в англосаксонското стихосложение?
	— Да, господине — каза Уокър. Лицето му се беше смразило. — Като начало англосаксонските поети, доколкото ги е имало през Ранното средновековие, не са притежавали предимствата на чувствителността, каквито са имали по-късните английски поети. Всъщност бих казал, че поезията им се отличава с примитивизъм. Въпреки това в рамките на този примитивизъм са заложени възможности, макар и вероятно скрити за нечии очи, заложени са възможности за изтънчено чувство, което се отличава с…
	— Господин Уокър — каза Стоунър, — попитах ви за принципите на стихосложението. Можете ли да ми ги посочите?
	— Ами, господине — подхвана Уокър, — то е доста приблизително и изменчиво. Стихосложението де.
	— Само това ли можете да ми кажете?
	— Господин Уокър — побърза да се намеси Ломакс — малко необуздано, както си помисли Стоунър, — приблизителността, за която споменахте, може ли с нея да се обясни…
	— Не — прекъсна го твърдо Стоунър, без да поглежда към никого. — Искам да се отговори на въпроса ми. Само това ли можете да ми кажете за англосаксонското стихосложение?
	— Ами, господине — рече Уокър и се усмихна, после усмивката му се превърна в нервно хихикане. — Да ви призная, още не съм изкарал курса по англосаксонска литература, който влиза в програмата, и се колебая дали да обсъждам въпроси, без да имам нужните познания.
	— Чудесно — рече Стоунър. — Да прескочим англосаксонската литература. Можете ли да ми посочите средновековна пиеса, повлияла в една или друга степен върху развитието на ренесансовата драматургия?
	Уокър кимна.
	— Разбира се, всички средновековни пиеси са довели — всяка по свой начин — до високите постижения на Ренесанса. Трудно е да си представим, че само няколко години по-късно върху безплодната почва на Средновековието ще разцъфти Шекспировата драматургия и…
	— Господин Уокър, задавам прости въпроси. Настоявам за прости отговори. Ще опростя още повече въпроса. Посочете три средновековни пиеси.
	— Ранни или късни, господине?
	Той си беше махнал очилата и ги чистеше яростно.
	— _Все едно_ кои, но да са три, господин Уокър.
	— Има толкова много — подхвана пак младежът. — Трудно е да… Например „Всеки човек“…
	— Можете ли да посочите други?
	— Не, господине — отвърна Уокър. — Трябва да си призная, че съм слаб в областта, която вие…
	— Можете ли да посочите други заглавия — само заглавията, — на литературни творби от Средновековието?
	Ръцете на Уокър трепереха.
	— Както споменах, господине, трябва да призная, че съм слаб в…
	— В такъв случай да преминем към Ренесанса. В кой жанр от периода се чувствате най-уверен, господин Уокър?
	— Ами… — Уокър се поколеба и погледна неволно с молба към Ломакс. — В поезията, господине. Или… в драматургията. Може би в драматургията.
	— Добре тогава, драматургията. Коя е първата английска трагедия в бял стих, господин Уокър?
	— Първата? — Младежът си навлажни устните. — Учените не са единодушни по въпроса, господине. Бих се поколебал да…
	— Можете ли да посочите, която и да е значима пиеса отпреди Шекспир?
	— Разбира се, господине — отвърна Уокър. — Например Марлоу… мощната линия на…
	— Посочете някои пиеси на Марлоу.
	Уокър се окопити с усилие.
	— Например „Доктор Фауст“, който е с основание толкова прочут. И… и „Малфийският евреин“.
	— „Фаустус“ и „Малтийският евреин“. Други можете ли да посочите?
	— Да ви призная, господине, това са единствените две пиеси, които съм имал възможност да прочета отново през последните една-две години. Затова бих предпочел да не…
	— Добре. Разкажете ми нещо за „Малтийският евреин“.
	— Господин Уокър — извика Ломакс. — Нека поразширя въпроса. Бихте ли…
	— Не! — отсече мрачно Стоунър, без да поглежда към Ломакс. — Искам отговори на въпросите ми, господин Уокър?
	Той каза отчаяно:
	— Мощната линия на Марлоу…
	— Нека забравим за „мощната линия“ — каза уморено Стоунър. — Какво се случва в пиесата?
	— Ами — рече малко диво Уокър. — Марлоу засяга въпроса за антисемитизма, както той се е проявявал в началото на шестнайсети век. Състраданието, бих казал дори дълбокото състрадание…
	— Достатъчно, господин Уокър. Да продължим с…
	Ломакс извика:
	— Остави кандидата да отговори на въпроса! Дай му поне време да отговори.
	— Чудесно — отвърна меко Стоунър. — Желаете ли да продължите с отговора, господин Уокър?
	Той се подвоуми за миг.
	— Не, господине — отвърна.
	Стоунър продължи неумолимо да задава въпроси. Гневът и възмущението, споделяни и от Уокър, и от Ломакс, се превърнаха в нещо като състрадание и болезнено съжаление, отново споделяни и от тях двамата. След малко Стоунър вече имаше чувството, че се наблюдава отстрани и сякаш чува глас, който продължава и продължава да говори безлично и смъртоносно.
	Накрая чу отново гласа.
	— Добре, господин Уокър. Специализацията ви е по деветнайсети век. Както личи, знаете малко за литературата от предишните столетия, вероятно ще се чувствате по-спокоен с поетите романтици.
	Постара се да не гледа в лицето Уокър, но не се сдържа и от време на време очите му се вдигаха и виждаха кръглата втренчена маска, извърната към него със студена бледа злоба. Уокър кимна отсечено.
	— Запознат сте с по-важните стихотворения на лорд Байрон, нали?
	— Разбира се — потвърди Уокър.
	— В такъв случай бъдете така любезен да разкажете за „Английските бардове и шотландските рецензенти“.
	Уокър го погледна за миг, беше се усъмнил. После се усмихна тържествуващо.
	— А, господине — каза и закима рязко. — Разбирам. Сега вече разбирам. Опитвате се да ме подведете. Естествено. „Английските бардове и шотландските рецензенти“ изобщо не е от Байрон. Това е прочутият отговор, който Джон Кийтс дава на журналистите, опитали се след публикуването на първите му стихове да очернят името му на поет. Похвално, господине. Похвално…
	— Добре, господин Уокър — каза уморено Стоунър. — Нямам други въпроси.
	Известно време сред групата цареше мълчание. После Ръдърфорд се прокашля, прехвърли листовете на масата отпред и каза:
	— Благодаря ви, господин Уокър. Бъдете така любезен да излезете за малко навън и да почакате, комисията ще обсъди изпита и ще ви съобщи решението си.
	Докато Ръдърфорд каже каквото имаше да казва, Уокър се окопити. Изправи се и отпусна недъгавата си ръка върху масата. Усмихна се едва ли не снизходително на групата.
	— Благодаря, господа — каза. — Изключително ценно изживяване.
	Излезе с куцукане от залата и затвори след себе си вратата.
	Ръдърфорд въздъхна.
	— Е, господа, ще обсъдим ли нещата?
	В помещението отново се възцари тишина. Ломакс каза:
	— Смятам, че в моята част на изпита се представи _много_ добре. Както и в частта на Холанд. Трябва да призная, че съм донякъде разочарован от начина, по който протече втората половина от изпита, но си мисля, че той вече бе доста уморен. Наистина е добър студент, но когато е под напрежение, не се представя достатъчно добре. — Ломакс озари Стоунър с куха измъчена усмивка. — А и ти, Бил, го попритисна. Не може да не го признаеш. Гласувам да зачетем изпита.
	Ръдърфорд каза:
	— Господин… Холанд?
	Холанд премести поглед от Ломакс към Стоунър, беше се свъсил озадачено и примигваше.
	— Но… ами на мен ми се стори ужасно слаб. И аз не знам какво да мисля. — Той преглътна притеснено. — Това е първият устен изпит, в който участвам тук. Наистина не знам какви са ви изискванията, но… той изглеждаше ужасно слаб. Нека помисля малко.
	Ръдърфорд кимна.
	— Господин… Стоунър?
	— Скъсан — отвърна той. — Очевиден провал.
	— О, я стига, Бил — извика Ломакс. — Прекалено строг си към момчето, не мислиш ли?
	— Не — отговори безизразно Стоунър с очи, вперени право напред. — Знаеш, че не съм, Холи.
	— Какво имаш предвид? — попита Ломакс така, сякаш се надяваше, като повиши тон, да вкара в гласа си някакви чувства. — Какво точно имаш предвид?
	— Стига, Холи — отговори уморено Стоунър. — Човекът не е подготвен. Изобщо не може да има съмнение. Въпросите, които му задавах, са за студенти от началните курсове, а той не успя да отговори задоволително и на един-единствен от тях. Освен това е ленив и непочтен. Миналия семестър на моя семинар…
	— На твоя семинар! — прихна Ломакс. — Е, чух за него. Пък и има още нещо. Въпросът е как се е представил днес. И е ясно — той присви очи, — ясно е, че се представи доста добре, докато ти не започна да го притискаш.
	— Задавах му въпроси — каза Стоунър. — Най-простите, за които се сетих. Бях готов да му дам шанс. — Той замълча, сетне добави предпазливо: — Ти си негов научен ръководител, естествено е двамата да сте обсъдили темата на дисертацията. Затова, докато ти му задаваше въпроси по темата, той се справяше много добре. Но когато излязохме извън рамките на темата…
	— Какво намекваш? — извика Ломакс. — Нима намекваш, че аз… че е имало…
	— Не намеквам нищо, казвам само, че по мое мнение кандидатът не се е справил както подобава. Не мога да се съглася, че е взел изпита.
	— Виж какво — рече Ломакс. Гласът му бе по-спокоен и той се опита да се усмихне. — Разбирам защо съм с по-добро мнение за работата му от теб. Той е присъствал на много от занятията ми и… както и да е. Дайте да направим компромис. Въпреки че според мен е много сурово, нека приемем, че е издържал изпита със забележка. Това означава, че може да се подготви в рамките на един-два семестъра и когато…
	— Добре — намеси се с облекчение Холанд, — това е по-приемливо, отколкото да впишем, че е издържал изпита. Не познавам човека, но очевидно не е готов да…
	— Чудесно — озари го с усмивка Ломакс. — Значи се разбрахме. Ще…
	— Не — прекъсна го Стоунър. — Длъжен съм да гласувам за това да го скъсаме.
	— По дяволите! — кресна Ломакс. — Даваш ли си сметка какво правиш, Стоунър? Даваш ли си сметка какво причиняваш на момчето?
	— Да — отвърна той тихо, — и ми е мъчно за него. Предотвратявам това да получи докторска степен, предотвратявам и това да преподава в колеж или университет. Което и целя. Истинско бедствие ще бъде той да стане преподавател.
	Ломакс седеше, без да помръдва.
	— Това ли е окончателното ти решение? — попита ледено.
	— Да — потвърди Стоунър.
	Ломакс кимна.
	— Е, все пак ще те предупредя, Стоунър, че нямам намерение да оставя нещата току-така. — Ти… ти отправи днес с недомлъвки някои обвинения… прояви предразсъдъци, които… които…
	— Моля ви, господа — намеси се Ръдърфорд. Изглеждаше така, сякаш всеки момент щеше да се разридае. — Да не се отклоняваме от въпроса. Както знаете, за да вземе кандидатът изпита, трябва да сме единодушни в решението си. Няма ли начин да отстраним различията?
	Никой не отговори.
	Ръдърфорд въздъхна.
	— Добре тогава, нямам друг избор, освен да обявя, че…
	— Един момент — обади се Гордън Финч — през целия изпит беше мълчал и другите почти бяха забравили, че присъства и той. Сега се понадигна на стола и заговори уморено и решително на плота на масата: — Като временно изпълняващ длъжността ръководител на катедрата ще отправя една препоръка. Разчитам да се вслушате в нея. Препоръчвам да отложим решението до вдругиден. Така ще имаме време да се поохладим и да го обсъдим.
	— Няма какво да обсъждаме — каза разгорещено Ломакс. — Щом Стоунър иска да…
	— Отправих своята препоръка — промълви тихо Финч — и тя ще бъде изпълнена. Господин Ръдърфорд, предлагам да съобщим на кандидата какво е решението ни по въпроса.
	Намериха Уокър да седи съвсем спокойно в коридора пред заседателната зала. В дясната си ръка държеше небрежно цигара и гледаше отегчено тавана.
	— Господин Уокър — извика Ломакс и закуцука към него.
	Уокър се изправи, беше няколко сантиметра по-висок от Ломакс и волю-неволю го гледаше отвисоко.
	— Господин Уокър, получих указания да ви съобщя, че комисията не успя да стигне до единодушно мнение относно вашия изпит, ще бъдете уведомен вдругиден. Но ви уверявам… — Той повиши глас: — Уверявам ви, че нямате причини за безпокойство. Никакви причини.
	Уокър продължи да стои и да ги гледа един по един.
	— Благодаря ви още веднъж за вниманието, господа.
	Срещна погледа на Стоунър и по устните му пробяга нещо като усмивка.
	Гордън Финч побърза да се отдалечи, без да казва нищо на никого, Стоунър, Ръдърфорд и Холанд тръгнаха заедно по коридора, Ломакс поизостана и заговори угрижено с Уокър.
	— Е — подхвана Ръдърфорд, който вървеше между Стоунър и Холанд, — неприятна работа. Както и да го погледнеш, неприятна работа.
	— Да, така е — съгласи се Стоунър и се раздели с тях.
	Заслиза по мраморните стъпала с крачка, която се ускори, когато той наближи първия етаж, после излезе навън. Пое дълбоко от следобедния въздух с дъх на пушек, сетне го направи още веднъж като плувец, който се показва от водата. След това тръгна да се прибира бавно към къщи.
	На другия ден рано следобед, още преди да е успял да обядва, по телефона му се обади секретарката на Гордън Финч, която го помоли да слезел незабавно в кабинета.
	Финч чакаше нетърпеливо, когато Стоунър влезе в стаята. Стана и показа с ръка на Стоунър да седне на стола, който беше придърпал при бюрото си.
	— Оная история с Уокър ли? — попита Стоунър.
	— В известен смисъл — отговори Финч. — Ломакс помоли да се срещнем, за да уредим нещата. Изглежда, няма да бъде много приятно. Исках да поговорим насаме няколко минути, докато Ломакс не е дошъл. — Седна отново и няколко минути се клати напред-назад във въртящия се стол, като гледаше замислено Стоунър. Каза внезапно: — Ломакс е добър човек.
	— Знам — потвърди Стоунър. — В някои отношения вероятно е най-добрият в катедрата.
	Финч продължи, сякаш той не беше казал нищо:
	— Има си проблеми, но те не избиват много често, а когато избият, Ломакс обикновено успява да ги овладее. Неприятно е, че тази история се забърка точно сега, в най-неподходящия момент. Ако сега катедрата се разцепи…
	Финч поклати глава.
	— Гордън — подхвана притеснен Стоунър, — надявам се да не си…
	Финч вдигна ръка.
	— Чакай — прекъсна го той. — Жалко, че не ти казах по-рано. Но трябваше да се пази в тайна и всъщност още нямаше нищо официално. Пак би трябвало да не се разгласява, но… помниш ли разговора ни отпреди няколко седмици за длъжността ръководител на катедрата?
	Стоунър кимна.
	— Е, Ломакс. Той е новият ръководител. Решено е, уточнено е. Предложението дойде отгоре, но трябва да ти кажа, че го подкрепих. — Той се засмя. — Не че бях в положение да направя друго. Но и да бях, щях да го подкрепя — тогава. Сега не съм толкова сигурен.
	— Ясно — рече замислен Стоунър. След малко продължи: — Радвам се, че не си ми казал. Едва ли щеше да има особено значение, но поне не размъти нещата.
	— По дяволите, Бил — възкликна Финч. — Разбери. Пет пари не давам за Уокър или Ломакс, или… но ти си ми стар приятел. Виж какво. Според мен си прав. По дяволите, знам, че си прав. Но да бъдем практични. Ломакс го взима много присърце и няма да се даде току-така. Стигне ли се до кавга, ще хвърчи перушина. Ломакс може да е отмъстителен, знаеш го не по-зле от мен. Не може да те уволни, но може да направи всичко друго. И в известна степен ще се наложи да го подкрепя. — Той се засмя още веднъж — горчиво. — По дяволите, до голяма степен ще се наложи да го подкрепя. Тръгне ли деканът да оспорва решенията на ръководител на катедра, ще се наложи да го уволни. И така, ако Ломакс стигне твърде далеч, мога да го махна от длъжността ръководител на катедра, или най-малкото мога да опитам. Мога дори да успея или да не успея. Но и да успея, ще се вдигне пушилка, от която катедрата, че и колежът ще се разцепят. И, по дяволите… — Най-неочаквано Финч се смути и промърмори: — По дяволите, трябва да мисля за колежа. — Погледна право в лицето на Стоунър. — Схващаш ли какво ти казвам?
	Стоунър усети как го обзема топло чувство на любов, на обич и уважение към стария му приятел. Той каза:
	— Разбира се, Гордън. Нима смяташ, че няма да разбера?
	— Добре — отвърна Финч. — И още нещо. Ломакс е влязъл някак под кожата на ректора и го върти на малкия си пръст. Затова може да се окаже и по-трудно, отколкото си мислиш. Слушай, единственото, което трябва да направиш, е да кажеш, че си променил мнението си. Можеш дори да стовариш вината върху мен — да кажеш, че съм те накарал да го направиш.
	— Изобщо не става въпрос за това да спасявам доброто си име, Гордън.
	— Знам — увери го Финч. — Лошо се изразих. Погледни го така. Какво толкова му е важното на този Уокър? Знам, разбира се — важен е принципът, но има още един принцип, за който трябва да мислиш.
	— Не е заради принципа — започна да упорства Стоунър. — Заради Уокър е. Ще бъде истинско бедствие, ако допуснем да преподава.
	— Да му се не види — каза уморено Финч. — Ако не успее тук, може да отиде другаде и да защити степента, въпреки всичко, може да го направи дори тук. Каквото и да правиш, нищо чудно и да загубиш, да знаеш. Няма как да разкараме всички Уокъровци.
	— Сигурно — съгласи се Стоунър. — Но можем да опитаме.
	Доста дълго Финч мълча. После въздъхна.
	— Добре де. Безпредметно е да караме Ломакс да чака още. Дай да приключваме.
	Стана от бюрото и тръгна към вратата на малкото антре. Но докато минаваше покрай Стоунър, той го хвана за ръката и го задържа за малко.
	— Гордън, помниш ли какво каза навремето Дейв Мастърс?
	Финч вдигна озадачен вежда.
	— Защо точно сега споменаваш Дейв Мастърс?
	Стоунър погледна през стаята към прозореца — опитваше се да си спомни.
	— Тримата бяхме заедно и той каза нещо от рода на това, че университетът е пристан, убежище от света за онеправданите, за осакатените. Но нямаше предвид такива като Уокър. За Дейв Уокър щеше да е светът. И ние с теб не можем да го пуснем. Направим ли го, ставаме като света, ставаме точно толкова нереални, точно толкова… Единствената ни надежда е да не го допускаме.
	Финч го гледа дълго. После се усмихна.
	— Ах, негодник такъв — каза весело. — А сега дай да се видим с Ломакс.
	Отвори вратата, повика го и той влезе.
	Вървеше много сковано и вдървено, почти не се забелязваше, че накуцва с десния крак, тънкото му красиво лице беше застинало и студено, той държеше главата си високо и въздългата му чуплива коса почти опираше в гърбицата, обезобразила гърба му под лявото рамо. Ломакс не погледна никого от двамата мъже, които бяха заедно с него в кабинета, само седна на стола срещу бюрото на Финч възможно най-изправен и се загледа в пространството между Финч и Стоунър. Поизвърна леко глава към Финч.
	— Помолих да се срещнем тримата с една проста цел. Искам да знам дали Стоунър е преразгледал необмисленото си решение от вчера.
	— Ние с господин Стоунър обсъдихме въпроса — рече Финч. — Опасявам се, че не успяхме да го решим.
	Ломакс се извърна към Стоунър и го изгледа, светлосините му очи бяха студени, сякаш върху тях бе паднал прозрачен слой.
	— В такъв случай се опасявам, че ще се наложи да отправя открито някои доста тежки обвинения.
	— Какви обвинения? — В гласа на Финч имаше изненада, лек гняв. — Не си споменавал нищо за…
	— Съжалявам — отвърна Ломакс. — Но се налага. — Той каза на Стоунър: — За пръв път си разговарял с Чарлс Уокър, когато той е помолил да го допуснеш до семинара за докторанти. Нали така?
	— Точно така — потвърди Стоунър.
	— Не си искал да го допуснеш, нали?
	— Да — рече Стоунър. — В групата вече имаше дванайсет студенти.
	Ломакс погледна бележките, които държеше в дясната си ръка.
	— А когато студентът ти е обяснил, че трябва задължително да се включи, си го приел без особено желание, като си казал, че това всъщност ще провали семинара. Така ли е?
	— Не точно — отговори Стоунър. — Доколкото си спомням, казах, че още един човек в групата…
	Ломакс махна с ръка.
	— Не е толкова важно. Просто се опитвам да уточня обстоятелствата. И така, при този първи разговор подложи ли на съмнение подготвеността му да участва в семинара?
	Гордън Финч каза уморено:
	— Какво ще ни даде всичко това, Холи? Каква полза от…
	— Много те моля — прекъсна го Ломакс. — Казах вече, че имам да отправям обвинения. Трябва да ме оставиш да ги изложа. И така. Не подложи ли на съмнение подготвеността му?
	Стоунър каза спокойно:
	— Да, зададох му няколко въпроса, за да видя дали е в състояние да работи.
	— И удовлетворен ли остана?
	— Май не бях съвсем сигурен — призна си Стоунър. — Трудно ми е да си спомня.
	Ломакс се извърна към Финч.
	— И така, установихме, първо, че като преподавател Стоунър не е имал желание да допусне Уокър в семинара си, второ, че нежеланието му е било много силно и той е заплашил Уокър, че ако го приеме, семинарът ще се провали, трето, в най-добрия случай се е съмнявал, че Уокър е подготвен за работата, и, четвърто, въпреки съмненията и силното си негодувание го е допуснал в групата.
	Финч поклати безнадеждно глава.
	— Всичко това е безсмислено, Холи.
	— Чакай — рече той. Погледна набързо бележките си, после извърна пронизващи очи към Финч. — Имам да отбелязвам и други неща. Мога да ги изложа с „кръстосан разпит“ — натърти иронично Ломакс, — но не съм адвокат. Ала ви уверявам, че ако се наложи, съм готов да внеса уточнения. — Известно време мълча, сякаш събираше сили. — Готов съм да докажа, че, първо, Стоунър е допуснал господин Уокър до семинара си, въпреки че е имал стаени предразсъдъци към него, готов съм да докажа, че тези предразсъдъци са били изострени поради факта, че по време на семинара на повърхността е избил този конфликт на характерите и чувствата, разпален с помощта на самия господин Стоунър, който е позволил и в някакъв момент дори е насърчил другите участници в семинара да се присмиват и да се подиграват на господин Уокър. Готов съм да докажа, че неведнъж и два пъти тези предразсъдъци са се проявявали в изявления на Стоунър като преподавател пред студенти и други, че той е обвинил господин Уокър в „нападки“ към човек от групата, че е признал гнева си от тези така наречени „нападки“ и не само това, но си е и позволил да злослови, че господин Уокър „се е държал безразсъдно“. Готов съм, освен това да докажа, че без да е предизвикван, само заради предразсъдъците си, Стоунър е обвинил господин Уокър в леност, невежество и непочтеност. И накрая, че в групата е имало тринайсет души, а господин Уокър е бил единственият — единственият, — когото Стоунър е заподозрял и от когото е поискал да му представи в писмен вид доклада си за семинара. А сега призовавам господин Стоунър да отхвърли тези обвинения по безспорен начин.
	Едва ли не възхитен, Стоунър поклати глава.
	— Господи — каза. — Как само извърташ нещата. Всичко, което казваш, е, разбира се, факт, но нищо не е истина. Поне така, както го казваш.
	Ломакс кимна, сякаш е очаквал отговора.
	— Готов съм да докажа, че всичко, което казах, е истина. Ако се стигне до там, ще бъде лесно да извикаме един по един хората, присъствали на семинара, и да ги разпитаме.
	— Не! — рече остро Стоунър. — В някои отношения това е най-възмутителното, което каза целия следобед. Няма да допусна да забъркваш в тая история и студентите.
	— Може и да нямаш друг избор, Стоунър — рече тихо Ломакс. — Може и изобщо да нямаш избор.
	Гордън Финч погледна Ломакс и пророни тихо:
	— Накъде биеш?
	Ломакс не му обърна внимание. Каза на Стоунър:
	— Господин Уокър сподели с мен, че макар и като цяло да е против такова нещо, сега е готов да ти предаде доклада за семинара, за който си изразил такива грозни съмнения, готов е да се съобрази с всяко решение, което вземете ти и двама други представители на катедрата. Ако докладът получи с мнозинство от тримата оценка, с която господин Уокър да продължи нататък обучението си, значи е издържал изпита и ще има правото да довърши докторантурата.
	Стоунър поклати глава, беше го срам да погледне Ломакс.
	— Знаеш, че не мога да го направя.
	— Чудесно. Не ми е приятно, но ако не промениш становището си от гласуването вчера, ще бъда принуден да ти отправя официално обвиненията.
	Гордън Финч повиши глас:
	— Ще бъдеш принуден да направиш какво?
	Ломакс отговори спокойно:
	— Според Устава на Университета на Мисури всеки преподавател на постоянен щат има правото да повдига обвинения срещу всеки друг преподавател на постоянен щат, ако има основателни причини да смята, че обвиненият преподавател е неподготвен, не се придържа към етиката или не изпълнява задълженията си в съответствие с етичните норми, изложени в Член шести, Част трета на Устава. Тези обвинения и доказателствата, които ги подкрепят, ще бъдат чути от всички преподаватели и в края на разглеждането те или ще подкрепят с две трети от гласовете обвиненията, или ще ги отхвърлят.
	Гордън Финч се облегна с отворени уста и поклати невярващо глава. Каза:
	— Виж какво. Нещата излизат от контрол. Едва ли говориш сериозно, Холи.
	— Уверявам те, че говоря съвсем сериозно — възрази Ломакс. — Това не е шега работа. Това е принципен въпрос и… на съмнение бе подложена моята почтеност. Мое право е, ако сметна за необходимо, да повдигна обвинения.
	Финч каза:
	— Изключено е да ги защитиш.
	— Въпреки това е мое право да повдигна обвинения.
	За миг Финч погледна Ломакс. После каза спокойно, почти приятелски:
	— Няма да има никакви обвинения. Не знам как ще се разреши въпросът, пък и не ме вълнува особено. Но обвинения няма да има. След няколко минути всички ще излезем оттук и ще се опитаме да забравим повечето неща, които се изговориха днес следобед. Или поне ще се преструваме, че сме ги забравили. Няма да допусна катедрата или колежът да бъдат въвлечени в такава бъркотия. Няма да има обвинения. Защото — добави той любезно, — ако има, ти обещавам, че ще направя всичко по силите си да те видя съсипан. Няма да се спра пред нищо. Ще впрегна цялото си влияние, ако се наложи, ще лъжа, ако се стигне дотам, ще те натопя. Ще съобщя на декана Ръдърфорд, че гласуването за господин Уокър си остава същото. Ако пак настояваш да продължиш с това, можеш да се обърнеш към него, към ректора или към Бога. Но в моя кабинет приключихме. Не искам повече да ме занимаваш с това.
	Докато Финч говореше, лицето на Ломакс стана замислено и студено. Щом той приключи, Ломакс кимна почти нехайно и стана от стола. Погледна веднъж към Стоунър, после закуцука през стаята и излезе. Доста дълго Финч и Стоунър седяха, без да казват нищо. Накрая Финч рече:
	— Какво ли има между него и Уокър?
	Стоунър поклати глава.
	— Не е каквото си мислиш — рече той. — Не знам какво е. И май не искам да научавам.


	След десет дни беше обявено, че Холис Ломакс е назначен за ръководител на Катедрата по английски език, а след половин месец преподавателите в нея получиха програмата на лекциите и занятията за следващата година. Стоунър откри без изненада, че и за двата семестъра, от които се състоеше учебната година, са му дали три групи първокурсници, на които да води „Композиция“, и една второкурсници, на които щеше да преподава „Основи на предмета“, от програмата бяха свалени лекциите по средновековна литература за горните курсове и семинарът за докторанти. Стоунър си даде сметка, че такава програма може да очаква току-що постъпил преподавател. И не само това: лекциите и занятията бяха разпределени така, че между тях имаше големи „прозорци“, и то шест дни в седмицата. Не възрази и реши догодина да преподава така, сякаш не се е случило нищо.
	Но за пръв път, откакто бе започнал да преподава, му се стори възможно да напусне университета, да се прехвърли другаде. Отвори дума за това пред Едит и тя го изгледа така, сякаш я беше ударил.
	— Не мога — отсече. — О, не мога. — А после се усети, че се е издала, като е показала страха си, и се ядоса. — Ти какво си въобразяваш? — попита. — Домът ни… хубавият ни дом. И приятелите. И училището на Грейс. Не е хубаво детето да се мести от училище на училище.
	— Може да се наложи — отвърна той.
	Не й беше казвал за случката с Чарлс Уокър и за намесата на Ломакс, но бързо стана очевидно, че Едит знае всичко.
	— Необмислено — отсече тя. — Напълно необмислено.
	Но гневът й бе странно разсеян, почти повърхностен, светлосините й очи се отместиха от Стоунър и се заплъзгаха нехайно ту по един, ту по друг предмет във всекидневната, сякаш тя искаше да се увери, че още са тук, тънките й пръсти със светли лунички мърдаха неспокойно.
	— О, знам всичко за неприятностите ти. Никога не съм ти се бъркала в работата, но… наистина, много вироглав си. В смисъл, че това засяга и нас с Грейс. И със сигурност не можеш да очакваш да се вдигнем и да се преместим само защото си се поставил в неловко положение.
	— Но аз мисля — поне отчасти, — и за вас с Грейс. Остана ли тук, едва ли ще се издигна повече в катедрата.
	— О — рече Едит отчуждено и се постара гласът й да звучи огорчено. — Това не е важно. Дотук бяхме бедни, няма причина да не бъде така и занапред. Трябваше да помислиш преди за това, до какво може да доведе. Един недъгав. — Най-неочаквано гласът й се промени и тя се засмя безгрижно, почти с любов. — Наистина, прекалено се вживяваш. Не е ли все едно?
	Не искаше и да чуе да напусне Колумбия. Каза, че ако се стигнело дотам, двете с Грейс винаги можели да се преместят при леля Ема, тя била съвсем изнемощяла и само щяла да се радва на компанията.
	И така, Стоунър се отказа от тази възможност почти веднага след като му хрумна да го направи. Предстоеше му да води лекции през лятото и два от предметите го интересуваха особено — бяха включени в програмата още преди Ломакс да стане ръководител на катедрата. Стоунър реши да им посвети цялото си внимание, понеже знаеше, че не е изключено да мине доста време, докато има възможност да ги преподава отново.


>	11

	През 1932 година, няколко седмици след началото на есенния семестър, на Уилям Стоунър вече му беше ясно, че не е успял в битката си да не допуска Чарлс Уокър до програмата по английски език и литература за докторанти. След лятната ваканция Уокър се завърна в университетското градче така, сякаш излизаше победоносно на арена, а щом видя в коридорите на Джеси Хол Стоунър, наклони иронично глава, все едно му кима, и му се ухили злобно. Стоунър научи от Джим Холанд, че деканът Ръдърфорд е решил да не обявява веднага резултатите от гласуването от миналата година и накрая е било решено Уокър да бъде допуснат на поправителен на устните изпити, провеждани от хора, които е избрал ръководителят на катедрата.
	Значи битката беше приключила и Стоунър бе готов да се признае за победен, но стълкновенията не свършиха. Срещнеше ли по коридорите, на съвети на катедрата или на светски прояви Ломакс, Стоунър му говореше както преди, сякаш между тях не се е случило нищо. Ломакс обаче не отговаряше на поздравите му, гледаше го студено или се извръщаше, сякаш за да каже, че не може да бъде умилостивен.
	Веднъж в края на есента Стоунър влезе нехайно в кабинета на Ломакс и стоя до бюрото му няколко минути, докато накрая той го погледна без желание, студено, със стиснати устни.
	След като разбра, че Ломакс няма да заговори пръв, Стоунър рече плахо:
	— Виж какво, Холи, било, каквото било. Не може ли просто да го забравим?
	Ломакс го изгледа. Стоунър продължи:
	— Имахме разногласия, но това не е нещо необичайно. Преди бяхме приятели, не виждам причина да…
	— Никога не сме били приятели — натърти Ломакс.
	— Добре, не сме били — каза Стоунър. — Но поне се разбирахме. Нека запазим различията, но за бога, не е нужно да ги излагаме на показ. Дори студентите започват да забелязват.
	— Нека забележат — отвърна горчиво Ломакс, — нали кариерата на един от тях за малко да бъде провалена. Блестящ студент, чието единствено престъпление бяха неговото въображение, плам и почтеност, тласнали го към конфликт с теб… — а също, защо да го премълчавам, един злочест физически недъг, който у нормален човек би събудил само състрадание. — В здравата, дясната ръка Ломакс държеше молив и той трепереше пред него — почти ужасен, Стоунър разбра, че Ломакс е необратимо, стряскащо искрен. — Не — продължи разгорещено той, — няма как да ти простя това.
	Стоунър се постара гласът му да не звучи сковано.
	— Тук не става въпрос да ми прощаваш. Тук става въпрос просто да се държим така, че да не притесняваме студентите и другите преподаватели от катедрата.
	— Ще бъда много откровен с теб, Стоунър — рече Ломакс. Гневът му бе позатихнал и гласът му беше спокоен, делови. — Според мен ти не си годен за преподавател, никой не е годен, ако предразсъдъците му надделяват над дарбите и знанията. Стига да имах власт, вероятно би трябвало да те уволня, но както знаем и двамата, нямам такава власт. Ние… ти си защитен от правилника за щатни преподаватели. Трябва да го приема. Но не съм длъжен да се правя на двуличник. Не искам да имам нищо общо с теб. Нищо. И няма да се преструвам.
	Стоунър го гледа дълго, без да мига. Сетне поклати глава.
	— Добре, Холи — каза уморено.
	Понечи да си тръгне.
	— Чакай малко — извика Ломакс.
	Стоунър се обърна. Ломакс гледаше напрегнато някакви листове по бюрото, лицето му беше червено и той явно се бореше със себе си. Стоунър си даде сметка, че онова, което вижда, е не гняв, а срам.
	Ломакс каза:
	— Занапред, ако искаш да ме видиш — по въпроси, свързани с катедрата, — ще си записваш час при секретарката.
	И макар че Стоунър продължи да го гледа още дълго, Ломакс не вдигна глава. По лицето му мина лек гърч, после то застина. Стоунър излезе от стаята.
	И над двайсет години двамата не разговаряха нито веднъж пряко един с друг.


	След време Стоунър щеше да проумее, че е било неизбежно студентите да бъдат засегнати: дори и да беше успял да убеди Ломакс да се преструват, че не се е случило нищо, в крайна сметка той е нямало да ги опази от това да забележат, че се води битка.
	Студенти, които бяха посещавали лекциите му, и дори такива, които той познаваше доста добре, започнаха да му кимат и да разговарят с него някак сдържано, сякаш се крият. Някои показваха открито приятелското си отношение и правеха всичко възможно да се види, че разговарят с него или вървят заедно по коридорите. Но Стоунър вече не чувстваше с тях предишната тясна връзка: беше нарочен и трябваше да има по-особени причини студентите да бъдат виждани — или да не бъдат виждани заедно с него.
	С времето започна да усеща, че и приятели, и врагове са като на тръни в негово присъствие, и затова се усамотяваше все повече и повече.
	Обзе го нещо като летаргия. Преподаваше възможно най-добре, въпреки че неизменната рутина, без която нямаше как да чете лекции на първокурсниците и второкурсниците, го оставяше без вдъхновение и в края на деня той се чувстваше изтощен и вцепенен. Доколкото успяваше, запълваше времето между занятията, отделени едно от друго с много часове, като проверяваше старателно писмените работи и провеждаше консултации, на които държеше студентите, докато те не започнеха да нервничат и да проявяват нетърпеливост.
	Времето около него се влачеше бавно. Той се опита да стои повече у дома, с жена си и детето, но заради неудобната програма беше вкъщи в необичайно време, за което Едит с напрегнатото й разписание бе предвидила друго, и (без изненада) Стоунър установи, че редовното му присъствие разстройва жена му и тя става припряна и мълчалива, а понякога направо се поболява физически. И докато си стоеше у дома, виждаше Грейс рядко. Едит бе разпределила внимателно дните на дъщеря си и тя беше „свободна“ само вечер, когато четири пъти в седмицата Стоунър имаше късни лекции. Докато те свършат, Грейс обикновено вече си бе легнала.
	Затова Стоунър продължи да я вижда само за кратко сутрин, на закуска, и оставаше сам с нея броени минути, докато Едит вдигаше от масата чиниите и ги слагаше да киснат в кухненската мивка. Наблюдаваше как тялото й се издължава, как крайниците й стават непохватно изящни и в спокойните й очи и будно лице проблясва остър ум. И понякога усещаше, че между тях се е запазила известна близост, близост, която и двамата не можеха да си позволят да признаят.
	Накрая се върна към стария навик да прекарва повечето време в кабинета си в Джеси Хол. Повтаряше си, че трябва да е благодарен за възможността да чете на спокойствие, без да е притискан от задължението да се готви за лекции, без да е притискан от предварително определените насоки на знанията си. Опита се да чете произволно, за собствено удоволствие и наслада много от нещата, които чакаха от години да ги разлисти. Но мозъкът му отказваше да поеме натам, накъдето искаше Стоунър, вниманието му не можеше да се задържи по страниците, които държеше пред себе си, и той все по-често се усещаше, че гледа невиждащо напред, към нищото, съзнанието му като че ли се изпразваше за миг от всичко, което знаеше, и волята му сякаш оставаше без сили. Случваше се Стоунър да изпита чувството, че вегетира, и тогава копнееше за нещо — дори за болка, — която да го прониже и да го върне към живот.
	Беше стигнал до точка, когато през ума му все по-често се мяркаше един въпрос, толкова смазващо прост, че Стоунър нямаше как да го погледне ребром. Усети се, че се пита дали изобщо си заслужава да живее такъв живот, дали някога си е заслужавало. Подозираше, че това е въпрос, пред който в едно или друго време застават всички, и се питаше дали и тях ги връхлита с такава сляпа сила. Въпросът носеше със себе си тъга, но тази тъга бе обща и (както си мислеше той) нямаше нищо общо с него и със съдбата му — Стоунър дори не бе сигурен, че въпросът е породен от най-непосредствените и очевидни причини, от онова, в което се бе превърнал животът му. Смяташе, че той идва от натрупалите се години, от сгъстеността на събития и обстоятелства и от начина, по който ги тълкува. Доставяше му мрачно и иронично удоволствие да си представя, че малкото познания, които е успял да придобие, са го тласнали към една мисъл: че в крайна сметка всички неща, дори познанията, довели го при нея, са напразни и кухи и накрая се превръщат в нищо, което не са променили.
	Веднъж — вече беше късно, — след вечерните лекции Стоунър се върна в кабинета си и седна на бюрото в опит да чете. Беше зима, през деня беше навалял сняг, така че всичко навън беше покрито с бяла мекота. В кабинета беше прекалено топло, Стоунър отвори един прозорец при бюрото си, за да проветри задушното помещение. Пое си дълбоко въздух и плъзна поглед по бялата земя в университетското градче. Изключи импулсивно осветлението на бюрото и седна в горещия мрак на кабинета, студеният въздух изпълни белите му дробове и Стоунър се наведе към отворения прозорец. Чу тишината на зимната нощ и му се стори, че някак е усетил звуците, поглъщани от крехкото, сложно клетъчно битие на снега. В белотата не помръдваше нищо, гледката беше мъртвешка и сякаш го притегляше, всмукваше мислите му точно както придърпваше звука от въздуха и го заравяше в студена бяла мекота. Стоунър усети как го тегли навън, към белотата, разпростряла се докъдето поглед стига и превърнала се в част от мрака, откъдето сияеше, в част от ясното безоблачно небе без височина или дълбочина. За миг Стоунър усети как напуска тялото, застинало пред прозореца, и докато усещаше как се отдалечава плавно, всичко: плоската белота, дърветата, високите колони, нощта, далечните звезди, изглеждаше невероятно мъничко и далечно, сякаш се стопяваше и се превръщаше в нищо. Точно тогава зад Стоунър изтрака радиатор. Той се премести и гледката си стана такава, каквато е. Със странно нежелано облекчение Стоунър включи отново настолната лампа. Взе една книга и няколко писмени работи, излезе от кабинета, мина през тъмните коридори и излезе през широката двойна врата в дъното на Джеси Хол. Тръгна бавно към къщи, чуваше как при всяка крачка сухият сняг пука приглушено силно.


>	12

	Онази година и особено през зимните месеци усети, че се връща все по-често и често към това състояние на призрачност — сякаш, стига да пожелаеше, можеше да извади съзнанието си от тялото, което го вместваше в себе си, и да се наблюдава, все едно е странно познат чужд човек, правещ странно познатите неща, които и той бе длъжен да прави. Това беше раздвояване, каквото не бе усещал никога дотогава, и знаеше, че би трябвало да се притесни, но бе вцепенен и не можеше да се убеди, че е важно. Беше на четирийсет и две години и не виждаше пред себе си нищо, на което да му се иска да се порадва, и почти нищо зад себе си, което да изпитва желание да си спомня.
	Караше четирийсет и третата си година, а беше почти толкова строен, както на младини, когато, замаян и възхитен, бе влязъл за пръв път в университетското градче, което и досега не бе загубило докрай въздействието си върху него. От година на година се сгърбваше все повече и се беше научил да забавя движенията си, така че наследената от дълбоката провинция спънатост и непохватност на ръце и крака да изглеждат преднамерени, а не вродени. С времето дългото му лице се беше отпуснало и макар плътта и досега да беше като щавена кожа, тя вече не бе толкова опъната върху изпъкналите скули, беше набраздена от тънки бръчки около очите и устата. Все още ясни, със силно зрение, сивите му очи бяха хлътнали по-надълбоко в лицето и бдителната прозорливост вече бе поприкрита, косата му, навремето светлокестенява, бе потъмняла, въпреки че тук-там по слепоочията се бяха появили прошарени кичури. Стоунър не мислеше често за годините, не съжаляваше, че отминават, но видеше ли лицето си в огледалото, доближеше ли се до отражението си в някоя от остъклените входни врати на Джеси Хол, забелязваше, леко стъписан, промените, настъпили в него.
	Късно един следобед в началото на пролетта седеше сам в кабинета си. На бюрото лежеше купчина писмени работи на първокурсници, той държеше една в ръката си, но не я гледаше. Както правеше често напоследък, погледна през прозореца към онази част от университетското градче, която се виждаше от кабинета му. Беше ясно и сянката, хвърляна от Джеси Хол, беше припълзяла направо пред очите му близо до основата на петте колони, издигнали се в мощно самотно великолепие в средата на правоъгълния двор. Там, където на двора падаше сянка, той бе кафеникавосив, отвъд ръба на сянката зимната трева беше жълтеникава, покрита с трепкащ пласт от възможно най-светлото зелено. До приличните на паяжина черни следи на увивните растения мраморните колони бяха бляскаво бели и Стоунър си помисли, че скоро сянката ще пропълзи по тях и основата ще потъмнее, а после нагоре ще пропълзи и мракът — бавно, сетне по-бързо, докато… Той усети, че зад него стои някой.
	Обърна се на стола и вдигна поглед. Беше Катрин Дрискол, младата преподавателка, която предната година бе присъствала на семинара му. Бяха се срещали понякога из коридорите и си бяха кимали, но оттогава всъщност не бяха разговаряли. Стоунър усети, че е леко подразнен от този сблъсък — не искаше да му се напомня за семинара и какво е последвало от него. Изтика назад стола и се изправи непохватно.
	— Госпожице Дрискол — рече мрачно и показа с ръка стола при бюрото.
	Тя задържа за малко погледа си върху него, очите й бяха големи и тъмни и Стоунър си помисли, че лицето й е изключително бледо. Катрин понаведе глава и след като се отдръпна, седна на стола, който Стоунър й бе показал с бегло движение.
	Той също седна отново и за миг се взря в нея, без всъщност да я вижда. После усети, че такова отношение може да бъде изтълкувано като грубост, и се опита да се усмихне, сетне промърмори по инерция някакъв въпрос за занятията й — колкото да не е без никак.
	Катрин заговори внезапно:
	— Веднъж… веднъж казахте, че имате желание да прегледате дисертацията ми — дали съм я започнала добре.
	— Да — потвърди Стоунър и кимна. — Струва ми се, че казах такова нещо. Разбира се.
	Едва тогава забеляза, че тя стиска върху скута си папка.
	— Стига да не сте зает, разбира се — рече плахо Катрин.
	— Изобщо не съм зает — отвърна Стоунър, като се постара да вложи в гласа си поне малко плам. — Извинявайте. Не исках да прозвучи разсеяно.
	Тя вдигна колебливо папката и му я подаде. Стоунър я взе така, сякаш да провери колко тежи, и се усмихна на Катрин.
	— Мислех, че сте напреднали повече — рече.
	— Бях напреднала — отговори Катрин. — Но започнах наново. Възприех нов подход и… и ще бъда признателна, ако ми кажете какво мислите.
	Той й се усмихна още веднъж и кимна, не знаеше какво да каже. Известно време седяха в неловко мълчание.
	Накрая Стоунър попита:
	— Кога я искате обратно?
	Тя поклати глава.
	— Няма значение. Когато успеете.
	— Не искам да ви бавя — рече Стоунър. — Какво ще кажете за този петък? Така ще имам предостатъчно време. Някъде към три?
	Тя стана точно толкова внезапно, както и беше седнала.
	— Благодаря — каза. — Не искам да ви притеснявам. Благодаря.
	Обърна се и стройна, с изправен гръб, излезе от кабинета.
	Стоунър държа известно време папката, взрян в нея. После я остави на бюрото и се върна към писмените работи на първокурсниците.
	Това беше във вторник и следващите два дни ръкописът лежа недокоснат на бюрото му. По причини, които не проумяваше докрай, Стоунър не намираше сили да отвори папката, да започне да чете, нещо, което допреди няколко месеца щеше да бъде за него приятно задължение. Гледаше папката предпазливо, сякаш е враг, опитващ се да го прилъже да влезе във война, която Стоунър е отказал.
	После дойде петък, а той още не я беше прочел. Видя я как лежи с укор на бюрото сутринта, докато взимаше книгите и записките за занятието в осем часа, после, когато малко след девет се върна, бе на път да реши да пусне в пощенската кутия на госпожица Дрискол в централната сграда бележка, с която да я помоли да му даде още една седмица, след това обаче си помисли, че ще прехвърли набързо дисертацията преди занятието в единайсет и когато Катрин дойде следобед, ще й каже няколко повърхностни думи. Но все не намираше сили да отвори папката и точно преди да тръгне за занятието, последното за деня, я грабна от бюрото, пъхна я при другите записки и забърза през университетското градче към аудиторията.
	Занятието завърши в дванайсет и Стоунър се забави заради няколкото студенти, които искаха да поговорят с него, затова вече минаваше един, когато успя да се отскубне. С някаква мрачна решителност се отправи към библиотеката, смяташе да намери свободна ниша и преди срещата с госпожица Дрискол в три да прочете набързо за един час ръкописа.
	Но дори в сумрачната, позната тишина на библиотеката, в празната ниша, която откри в долните дълбини на лавиците с книги, му беше трудно да се накара да погледне страниците, които носеше със себе си. Отвори други книги и зачете напосоки отделни абзаци — седеше, без да се помръдва, и вдишваше тежката миризма на стари книги. Накрая въздъхна, не можеше да протака повече, отвори папката и прегледа набързо първите страници.
	В началото само някакво нервно крайче на съзнанието му докосваше онова, което той четеше, малко по малко обаче думите започнаха да си проправят насила път. Стоунър се свъси и зачете по-внимателно. И после се увлече: върна се на мястото, откъдето бе започнал, и вниманието му се съсредоточи върху страницата. Да, каза си, разбира се. Голяма част от материала, който Катрин бе представила в доклада на семинара, беше включена тук, но той бе пренареден, преработен и указваше към посоки, които самият Стоунър бе зърнал съвсем бегло. Господи, каза си леко изумен, и докато обръщаше страниците, пръстите му трепереха от вълнение.
	Щом стигна до последния написан на машина лист, се облегна в щастливо изтощение и се взря в сивата циментова стена отпред. Макар и да му се струваше, че откакто е започнал да чете, са минали само няколко минути, Стоунър си погледна часовника. Беше почти четири и половина. Той скочи на крака, събра набързо ръкописа и изхвърча от библиотеката — знаеше, че е много късно и вече е все едно, но въпреки това прекоси едва ли не тичешком университетското градче и отиде в Джеси Хол.
	Докато на път към кабинета си минаваше покрай стаята на ръководителя на катедрата, чу, че го викат по име. Спря и надзърна през отворената врата. Секретарката — ново момиче, което Ломакс бе назначил съвсем наскоро, — му каза с укор, едва ли не нагло:
	— Госпожица Дрискол беше тук в три, за да се срещне с вас. Чака близо час.
	Стоунър кимна, благодари й и продължи по-бавно към кабинета си. Каза си, че вече е все едно, че може да върне ръкописа в понеделник и тогава да се извини. Но вълнението, обзело го, след като бе прочел ръкописа, не го отпускаше и Стоунър закрачи неспокойно из кабинета си — от време на време спираше и си кимаше. Накрая отиде при библиотеката, потърси малко и издърпа тънка брошурка с размазани черни букви върху подвързията: „Телефонен указател на преподавателите и администрацията в Университета на Мисури“. Намери името на Катрин Дрискол, тя нямаше телефон. Стоунър си записа адреса й, взе от бюрото ръкописа и излезе от кабинета.
	На около три пресечки от университетското градче в посока центъра на града имаше няколко големи стари къщи със стаи, обособени преди известно време в отделни апартаменти, където сега живееха студенти от горните курсове, млади преподаватели, служители от университетската администрация и други хора. Къщата, където живееше Катрин Дрискол, беше в средата. Беше огромна, триетажна, от сив камък, с изумително многообразие от входове и изходи, с кулички, еркерни прозорци и балкони, издадени от всички страни напред и нагоре. Накрая Стоунър намери името на Катрин Дрискол върху една пощенска кутия отстрани на сградата, където имаше късо циментово стълбище за врата в сутерена. Той се поколеба за миг, сетне почука.
	Когато Катрин Дрискол отвори, Уилям Стоунър за малко да не я познае — беше си вдигнала нехайно косата и я беше прихванала високо, така че се виждаха малките й розово-бели уши, беше с очила с тъмни рамки, зад които тъмните й очи изглеждаха големи и уплашени, беше облечена в риза с мъжка кройка с разкопчана яка и тъмен панталон, с който изглеждаше по-слаба и стройна, отколкото я помнеше Стоунър.
	— Извинявайте… пропуснах срещата — каза той спънато. Подаде й рязко папката. — Реших, че може би ви трябва за почивните дни.
	Известно време тя не каза нищо. Гледаше го безизразно и хапеше долната си устна. Отдръпна се назад.
	— Няма ли да влезете?
	Стоунър тръгна след нея и от много късия, тесен коридор влезе в стаичка, тъмна и с нисък таван, с ниска кушетка, която служеше и за канапе, дълга ниска маса отпред, тапицирано кресло, малко бюро със стол и пълна с книги библиотека на стената. По пода и кушетката също имаше книги, по бюрото бяха разпилени листове.
	— Доста тясно е — каза Катрин Дрискол, като се наведе да вдигне една от книгите на пода, — но на мен не ми трябва много място.
	Стоунър седна на тапицираното кресло срещу кушетката. Катрин го попита ще пие ли кафе и той отговори, че да. Тя отиде в кухничката и след като се отпусна, Стоунър се огледа, заслушан в тихите звуци откъм кухнята.
	Катрин донесе кафето в крехки бели порцеланови чаши върху черен лакиран поднос, който остави на масичката при кушетката. Известно време отпиваха от кафето и разговаряха притеснено. После Стоунър отвори дума за онази част от ръкописа, която беше прочел, и за вълнението, което беше усетил по-рано, в библиотеката — беше се навел напред и говореше напрегнато.
	Доста време двамата разговаряха, без да се притесняват, прикрити зад темата. Катрин Дрискол седеше с блеснали очи в края на кушетката и ту преплиташе тънки пръсти над масичката, ту ги раздалечаваше. Уилям Стоунър бе придърпал напред креслото и се беше навел напрегнато към младата жена — бяха толкова близо, че ако протегнеше ръка, той щеше да я докосне.
	Обсъждаха въпросите, свързани с началните глави на студията, докъде може да доведе тя, колко важна е темата.
	— Не бива да се отказвате — посъветва Стоунър с припряност, която не разбираше. — Колкото и трудно да ви се струва понякога, не се отказвайте. Прекалено добре е за вас, за да се отказвате. О, няма съмнение, че дисертацията е добра.
	Катрин мълчеше и за миг оживлението напусна лицето й. Тя се облегна, извърна поглед и каза някак разсеяно:
	— Семинарът… някои от нещата, които казахте… ми бяха много полезни.
	Той се усмихна и поклати глава.
	— На вас този семинар не ви беше необходим. Но се радвам, че имахте възможност да се включите в него. Според мен беше добър.
	— О, какъв срам! — избухна тя. — Какъв срам. Семинарът… вие бяхте… след семинара трябваше да започна отначало. Какъв срам, че ви…
	Тя замълча, огорчена, ядосана и объркана, стана и отиде неспокойно при бюрото.
	Стоунър се стъписа от изблика й и известно време не каза нищо. После рече:
	— Не се притеснявайте. Случват се такива неща. С времето всичко ще се нареди. Наистина не е важно.
	И най-неочаквано, след като той изрече думите, вече не беше важно. За миг усети, че онова, което е казал, си е самата истина, и за пръв път от месеци усети как го отпуска бремето на отчаянието, чиято тежест не бе осъзнавал докрай. Почти зашеметен, повтори едва ли не през смях:
	— Наистина не е важно.
	Но сега и двамата се чувстваха неловко и вече не можеха да говорят свободно, както преди няколко мига. След малко Стоунър се изправи, благодари за кафето и се сбогува. Катрин го изпрати до вратата и му пожела едва ли не рязко „лека нощ“.
	Навън беше тъмно и във вечерния въздух се долавяше пролетен студ. Стоунър си пое дълбоко дъх и усети как потреперва. Светлините на града зад назъбените очертания на къщите с апартаменти грееха в рехавата мъгла. Уличната лампа на ъгъла разсейваше малко мрака наоколо, а в мрака нататък внезапно екна смях, който прокънтя и заглъхна. Мъглата задържаше мириса на дим, който идваше от запалените по задните дворове отпадъци, и докато Стоунър вървеше бавно във вечерта, докато вдишваше от този мирис и усещаше по езика си хапливия нощен въздух, му се струваше, че мигът, в който е влязъл, е бил достатъчен и може би не му трябва много повече.


	И така той изживя своята любов.
	Осъзна постепенно чувството си към Катрин Дрискол. Хвана се, че си търси поводи да ходи следобед в жилището й: хрумваше му заглавието на някоя книга или статия, той си го записваше и правеше всичко възможно да не вижда Катрин из коридорите на Джеси Хол, за да се отбие при нея следобед и да й го каже, да пийне кафе и да поговори. Веднъж прекара половин ден в библиотеката, за да търси препратка, която щеше да подсили един момент във втората глава на дисертацията, сторил му се съмнителен, друг път преписа прилежно част от малко известен латински ръкопис, от който библиотеката притежаваше фотокопие, и заради това прекара няколко следобеда при Катрин — помагаше й с превода.
	През времето, когато бяха заедно, Катрин Дрискол беше любезна, приятелски настроена и сдържана, дълбоко в себе си беше признателна за часовете и интереса, които Стоунър посвещаваше на работата й, и се надяваше да не го задържа и отклонява от по-важни неща. На Стоунър не му хрумваше, че Катрин може да го възприема като друго, освен като проявяващ интерес преподавател, на когото се възхищава и чиято помощ, макар и приятелска, прекрачва границите на задълженията му. Стоунър се възприемаше като донякъде нелепа личност, към която някой може да проявява само безличен интерес, и след като призна пред себе си какво изпитва към Катрин Дрискол, внимаваше отчаяно да не покаже чувствата си по начин, по който може да бъде лесно разкрит.
	Повече от месец се отбиваше по два-три пъти на седмица у Катрин, но не стоеше повече от два часа — притесняваше се да не би тя да започне да се дразни от честата му поява, затова внимаваше да идва само когато беше сигурен, че наистина ще й помогне в работата й. Мрачно развеселен, си даде сметка, че се готви за посещенията си при нея точно толкова прилежно, както и за лекциите, и си казваше, че това е достатъчно, че ще се задоволи само да я види и да говори с нея, докато тя търпи присъствието му.
	Но колкото и да внимаваше и да се стараеше, следобедите, прекарани заедно, ставаха все по-напрегнати. Случваше се дълго време двамата да не знаят какво да кажат, отпиваха от кафето, гледаха встрани, изричаха с плахи, сдържани гласове: „Ами…“, и си намираха причини да се движат неспокойно из стаята, за да са по-далеч един от друг. С тъга, за която не бе очаквал да е толкова силна, Стоунър си мислеше, че посещенията му вече обременяват Катрин и че тя не му го казва само от любезност. Знаеше, че ще му се наложи да го направи, и взе решението да се отдалечи от Катрин, но постепенно, така, че тя да не разбере, че е усетил колко е неспокойна, все едно не може да й помогне повече.
	Следващата седмица се отби само веднъж, а по-следващата не отиде изобщо. Не бе очаквал, че ще води такава вътрешна борба: следобед, докато седеше в кабинета си, се налагаше едва ли не физически да се сдържа да не става от бюрото, да не хуква навън към жилището на Катрин. Един-два пъти я видя отдалеч, в коридорите — тя бързаше за лекции, затова той се обърна и се отправи в другата посока, за да не им се налага да се срещат.
	След известно време го обзе някакво вцепенение и Стоунър си каза, че няма страшно, до няколко дни ще бъде в състояние да вижда Катрин по коридорите, да й кима и да се усмихва, дори да я поспре за малко и да я пита как върви дисертацията.
	После един следобед, докато прибираше пощата си в централната сграда, чу как един млад преподавател споменава на друг, че Катрин Дрискол е болна и от два дни не води занятия. И вцепенението се изпари — той усети в гърдите си остра болка, а решителността и силната воля го напуснаха. Забърза към кабинета си и там, след като огледа отчаяно библиотеката, избра една книга и отново излезе. Докато стигне в жилището на Катрин Дрискол, се беше задъхал, затова се наложи да почака малко пред вратата й. Сложи си на лицето усмивка, за която се надяваше да е нехайна, и почука.
	Катрин бе дори по-бледа от обикновено, под очите й се тъмнееха сенки, тя беше облечена в тъмносин пеньоар и косата й бе прибрана строго назад.
	Стоунър усети, че говори нервно и глупаво, но не бе в състояние да спре потока от думи.
	— Здравей — рече бодро, — чух, че си болна, и реших да намина да видя как си, нося ти книга, която може би ще ти свърши работа, добре ли си? Не искам да…
	Слушаше как звуците се леят от скованата му усмивка и не можеше да се сдържи и да не се взре търсещо в лицето й.
	Когато накрая млъкна, Катрин се дръпна от вратата и промълви:
	— Влез.
	След като Стоунър се озова във всекидневната, която служеше и за спалня, нервното му оживление се стопи. Той седна на креслото срещу кревата и след като Катрин Дрискол седна срещу него, усети как го обзема познатото усещане за непринуденост. Известно време и двамата не казаха нищо.
	Накрая Катрин попита:
	— Искаш ли кафе?
	— Не се притеснявай — отвърна Стоунър.
	— Не ми струва нищо. — Гласът й беше рязък и в него се долавяше едва загатнат гняв, който той бе чувал и преди. — Само ще го притопля.
	Тя отиде в кухнята. Сам в малката стая, Стоунър се вторачи мрачно в масичката и си помисли, че не е трябвало да идва. Изуми се на безразсъдството, тласкащо хората към нещата, които правят.
	Катрин Дрискол се върна с кафеника и две чаши, наля от кафето и както седяха, двамата загледаха как от черната течност се вдига пара. Катрин извади от намачкания пакет цигара, запали я и издиша нервно дима. Стоунър забеляза книгата, която беше донесъл и още стискаше в ръце. Сложи я на масичката между двамата.
	— Сигурно не ти е до това — подхвана, — но се натъкнах на нещо, което може би ще ти е от полза, и си казах…
	— Не съм те виждала от близо половин месец — рече Катрин и след като смачка фаса, го завъртя яростно в пепелника.
	Стоунър се стъписа и отвърна объркан:
	— Бях доста зает… толкова много неща…
	— Няма значение — каза тя. — Наистина. Не биваше да…
	Потърка с длан челото си. Стоунър я погледна угрижено, помисли си, че Катрин сигурно има температура.
	— Съжалявам, че си болна. Ако има нещо, с което мога да…
	— Не съм болна — прекъсна го тя. И добави с глас, който беше спокоен, замислен и почти безразличен: — Ужасно, ужасно нещастна съм.
	Той пак не я разбра. Оголените остри думи се врязаха като нож в него, Стоунър се поизвърна настрани и рече объркан:
	— Съжалявам. Ще ми разкажеш ли? Ако има нещо, с което мога да…
	Тя вдигна глава. Лицето й беше застинало, но очите й блестяха от насъбралите се като езерца сълзи.
	— Не исках да те притеснявам. Извинявай. Сигурно ме мислиш за много глупава.
	— Не — отрече Стоунър.
	Взря се за миг в нея, в бледото лице, което тя явно с усилие на волята държеше безизразно. Сетне се вгледа в големите си кокалести длани, с които беше обхванал едното си коляно, пръстите му бяха тежки, с тъпи върхове, а кокалчетата по тях приличаха на бели възли върху кафявата плът.
	Накрая Стоунър каза тежко и бавно:
	— В много отношения съм невеж, не ти, а аз съм глупакът. Не идвах да те видя, защото си мислех… чувствах, че започвам да досаждам. Може би не е било така.
	— Не — потвърди тя. — Не е било.
	Пак, без да я поглежда, Стоунър продължи:
	— И не исках да те притеснявам с… с чувствата си към теб, за които знаех, че ако продължавам да те виждам, рано или късно ще станат очевидни.
	Катрин не се помръдна, от миглите й се отрониха две сълзи, които се плъзнаха надолу по бузите й, тя не ги избърса.
	— Сигурно съм бил егоист. Чувствах, че от всичко това няма да излезе нищо, освен неловко положение, в което ще те поставя, и нещастие за мен. Знаеш какви са… обстоятелствата. Струваше ми се невъзможно ти… ти да изпитваш към мен друго, освен…
	— Млъкни — пророни тя тихо, разгорещено. — О, скъпи, млъкни и ела при мен.
	Той усети, че трепери, плахо като хлапе заобиколи масичката и седна до Катрин. Нерешително, непохватно ръцете им се затърсиха и те се притиснаха в напрегната прегръдка и дълго седяха, без да се помръдват, сякаш, стореха ли го, от тях щеше да избяга странното, ужасно нещо, което държаха здраво между себе си.


	Стоунър смяташе, че очите на Катрин са тъмнокафяви или черни, а те се оказаха наситено виолетови. Понякога в тях се отразяваше мъждивата светлина на лампата в стаята и те проблясваха влажно, завъртеше ли се на едната или на другата страна Стоунър, очите под погледа му ставаха други на цвят и на него му се струваше, че дори и без да се движат, те постоянно се менят. Плътта й, която отдалеч изглеждаше толкова хладна и бледа имаше топъл червеникав оттенък, сякаш изпод млечната прозрачност струеше светлина. Подобно на прозрачната плът, и спокойствието, овладяността, сдържаността, които Стоунър бе смятал, че са нейна същност, прикриваха топлота, игривост и чувство за хумор, чиято сила бе възможна именно благодарение на тази измамна привидност.
	През четирийсет и третата си година Уилям Стоунър научи нещо, което други, много по-млади, бяха разбрали преди него: че човекът, когото обичаш в началото, не е човекът, когото обичаш накрая, а също, че любовта не е цел, а процес, чрез който един човек се опитва да опознае друг.
	И двамата бяха много срамежливи и се опознаха бавно, плахо, приближаваха се и се отдалечаваха, докосваха и се отдръпваха, понеже и двамата не искаха да натрапват на другия повече, отколкото той би желал. Ден след ден пластовете сдържаност — своеобразна защитна броня, — се смъкваха и накрая те бяха като мнозина, които са изключително срамежливи, но с времето се разтварят за другия, не се пазят, чувстват се съвършено, без свян, в свои води.
	Почти всеки ден следобед, щом свършеха лекциите, Стоунър идваше в жилището й. Любеха се, говореха си, пак се любеха като деца, които и не мислят да се уморяват от играта си. Пролетните дни станаха по-дълги и двамата зачакаха с нетърпение лятото.


>	13

	Като съвсем млад Стоунър бе възприемал любовта като абсолютно състояние на битието, до което, ако ти провърви, можеш и да намериш достъп, вече на зряла възраст бе решил, че тя е раят на някаква мнима религия, към който трябва да гледаш развеселено и невярващо, с познато леко презрение и смутена тъга. Сега, на средна възраст, Стоунър започна да проумява, че любовта не е нито благословение, нито илюзия, той я виждаше като акт на човешко съзряване, като състояние, което миг след миг и ден след ден сътворяваме и променяме с волята, ума и сърцето си.
	Сега прекарваше при Катрин часовете, които преди бе прекарвал в кабинета си, където бе гледал пейзаж, който трептеше и се изпразваше пред невиждащите му очи. Рано всяка сутрин ходеше в кабинета си и десетина-петнайсет минути седеше тревожно там, после, неспособен да намери спокойствие, излизаше от Джеси Хол, прекосяваше университетското градче и отиваше в библиотеката, където още десетина-петнайсет минути разглеждаше лавиците с книги. Накрая, сякаш това бе игра, която Стоунър играеше сам със себе си, той се отърсваше от самоналоженото нетърпеливо очакване, измъкваше се през една от страничните врати на библиотеката и отиваше в къщата, където живееше Катрин.
	Тя често работеше до късно през нощта и се случваше сутрин, когато Стоунър дойдеше в жилището й, да я завари още сънена, топла и чувствена от съня, гола под тъмносиния пеньоар, с който се беше заметнала, за да отвори. В такива дни често се любеха, преди да говорят, отиваха на тясното легло, още намачкано и горещо от съня на Катрин.
	Тялото й беше източено, крехко и нежно пламенно, а когато Стоунър я докоснеше, плахата му ръка сякаш оживяваше над плътта. Понякога той гледаше тялото й така, сякаш е ценно съкровище, поверено му да го пази, оставяше пръстите си с тъпи върхове да играят по влажната бледорозова кожа на бедрата и корема и не можеше да се нагледа на привидно простата крехкост на малките й стегнати гърди. Хрумваше му, че никога дотогава не е опознавал тялото на друг, хрумваше му още, че именно това е причината винаги да разграничава същността на другите от тялото, вместило в себе си тази същност. Хрумваше му — като окончателна истина, — и че никога не е познавал друг човек с близостта, доверието и човешката топлота на обвързването.
	Като всички влюбени, и те говореха много за себе си, сякаш така щяха да разберат света, направил ги възможни.
	— Господи, само как те желаех — каза веднъж Катрин. — Гледах те как стоиш пред групата, такъв голям, красив и непохватен, и те желаех неудържимо. Така и не си забелязал, нали?
	— Не — призна си Уилям. — Мислех те за много прилична млада госпожица.
	Тя се засмя радостно.
	— Прилична, няма що! — Поуспокои се и се усмихна на спомена. — Сигурно и аз съм се мислела за прилична. О, колко прилични изглеждаме на самите себе си, когато нямаме причини да сме неприлични! Трябва да си влюбен, за да научиш някои неща за себе си. Понякога с теб се чувствам най-голямата мръсница, вярната, тръпнеща в очакване мръсница на света. Това прилично ли ти се вижда?
	— Не — усмихна се Уилям и се пресегна към нея. — Ела насам.
	Научи, че Катрин е имала един любовник — в последния курс в колежа, и че всичко е завършило зле, със сълзи, обвинения и предателства.
	— Повечето любовни връзки завършват зле — каза тя и за миг и двамата станаха сериозни.
	Уилям бе стъписан и изненадан, когато научи, че Катрин е имала друг преди него — даде си сметка как е започнал да мисли, че преди да се съберат, и двамата всъщност не са съществували.
	— Какво срамежливо момче беше — рече Катрин. — В някои отношения вероятно като теб, само че бе огорчен и уплашен, така и не разбрах от какво. Чакаше ме в края на уличката за общежитието, под едно голямо дърво, понеже се срамуваше да влезе вътре — имало много хора. Ходехме на разходка извън града, където нямаше вероятност да ни види някой, извървели сме километри. Но всъщност така и не бяхме заедно. Дори когато се любехме.
	Стоунър почти си представи този мъгляв младеж без лице и без име, стъписването му се превърна в тъга и на него като цяло му дожаля за непознатото момче — от объркване и огорчение с неясни причини то беше отхвърлило онова, което сега притежаваше той.
	В сънената леност, която ги обземаше след любенето, Стоунър понякога лежеше и имаше чувството, че го залива бавен тих поток от усещания и мудни мисли, и в този поток все не можеше да разбере дали говори на глас, или просто разпознава думите, до които в крайна сметка се свеждаха усещанията и мислите.
	Мечтаеше за съвършенства, за светове, където двамата могат да са заедно през цялото време, и бе на път да повярва, че мечтите му са осъществими. „Какво ли ще бъде, ако…“, казваше, а после описваше възможност, едва ли кой знае колко по-привлекателна от света, в който живееха. И двамата споделяха неизречената мисъл, че възможностите, които си представят и които описват, са проявление на любовта и тържество на живота, който сега живееха заедно.
	А никой от тях всъщност не си беше представял живота, който живееха заедно. От желанието преминаха към страстта, а от нея — към чувствеността, която миг след миг се обновяваше.
	— Страст и знания — каза веднъж Катрин. — Всъщност друго няма, нали?
	На Стоунър му се стори, че е точно така и че това е едно от нещата, които е научил.
	Защото съвместният им живот от онова лято не беше само любене и разговори. Те се научиха да бъдат заедно, без да разговарят, създадоха си навика да почиват; Стоунър носеше в жилището на Катрин книги, които оставяше там, докато накрая се наложи да сложат още една библиотека. В дните, които прекарваха заедно, Стоунър установи, че се връща към изследвания, които е изоставил, а Катрин продължи да работи по книгата, която щеше да представи като дисертация. Часове наред седеше на мъничкото бюро при стената и навела глава, четеше съсредоточено и напрегнато книги и записки, а тънкото й бледо вратле се подаваше, извито и грациозно, от тъмносиния пеньоар, който тя обикновено носеше, докато Стоунър седеше отпуснато на креслото или също тъй съсредоточено лежеше на кревата.
	Случваше се да вдигнат очи, да се усмихнат един на друг и да продължат да четат, понякога Стоунър откъсваше поглед от книгата и се любуваше на изящно извития гръб на Катрин и на тънкото вратле с неизменния кичур коса, паднал върху него. После като спокойствие го обземаше бавно леко желание, той се надигаше от леглото и след като застанеше зад Катрин, отпускаше едва-едва ръце върху раменете й. Тя изправяше гръб и слагаше глава върху гърдите му, а Стоунър плъзваше длани под свободно падащия пеньоар и докосваше нежно гърдите й. После двамата се любеха и известно време лежаха неподвижно, след което се връщаха към работата, сякаш любовта и ученето са един процес.
	Такава бе една от особеностите на онова, което наричаха „наложено мнение“, и те я усвоиха онова лято. Бяха възпитани в традиция, която по един или друг начин им казваше, че животът на ума и животът на сетивата са нещо обособено и всъщност взаимно изключващо се — двамата бяха смятали, без дори да се замислят, че едното трябва да бъде предпочетено за сметка на другото. И през ум не им беше минавало, че първото може да засилва второто, и тъй като въплъщението предхождаше осъзнаването на истината, им се струваше, че това откритие принадлежи единствено на тях. Започнаха да събират тези особености на „наложеното мнение“ и да ги трупат като съкровища, това помагаше да се откъснат от света, който даваше такива мнения, помагаше и да се сближат по недоловим, но трогателен начин.
	Имаше обаче още една особеност, която Стоунър осъзна и за която не отвори дума пред Катрин. Тя беше свързана с отношенията с жена му и дъщеря му.
	Според „наложеното мнение“ тези отношения трябваше да се влошават все повече заради, както би я определило това наложено мнение, „тайната им любовна връзка“, която се задълбочаваше. Но това не се случи. Обратното, отношенията се подобряваха все повече. Все по-дългите отсъствия на Стоунър от онова, което той и досега бе принуден да нарича свой „дом“, сякаш го сближаваха и с Едит, и с Грейс до степен, каквато Стоунър не помнеше от години. Той започна да изпитва към Едит странно приятелско чувство, което се доближаваше до обичта, и от време на време двамата дори разговаряха ей така, за нищо. Онова лято тя даже почисти остъклената веранда, повика да поправят щетите, нанесени от стихиите, и сложи там тясно легло, така че на Стоунър вече не му се налагаше да спи на канапето в дневната.
	Понякога в почивните дни в края на седмицата Едит ходеше на гости на съседите и оставяше Грейс сама с баща й. Случваше се да отсъства достатъчно дълго и Стоунър да излиза заедно с дъщеря си на разходка извън града. Далеч от дома тежката бдителна сдържаност на Грейс се стопяваше и понякога тя грейваше в спокойна чаровна усмивка, каквато Стоунър бе на път да забрави. Последната година тя бе дръпнала на ръст и беше много слаба.
	Само с усилие на волята Стоунър си припомняше, че изневерява на Едит. Двете части на живота му бяха възможно най-откъснати една от друга и макар Стоунър да знаеше, че самоанализът не му е стихията и той е склонен да се самозаблуждава, все не можеше да повярва, че вреди на някого, за когото носи отговорност.
	Нямаше дарбата да се преструва, нито пък му хрумна да крие връзката си с Катрин Дрискол, както не му хрумна и да се перчи пред някого с нея. Струваше му се невъзможно чужд човек да я забележи и дори да прояви някакъв интерес.
	Затова се стъписа много, макар и без да го преживява, когато в края на лятото откри, че Едит знае нещо за връзката му и че е била наясно едва ли не от самото начало.
	Тя заговори нехайно за нея една сутрин, докато Стоунър пиеше кафе и си говореше с Грейс. Едит каза малко остро на Грейс да престане да се мотае, да закусва бързо, защото има урок по пиано и чак след това може да си губи времето. Уилям загледа как слабата му, стройна дъщеря излиза от трапезарията и зачака разсеяно да чуе първите кънтящи тонове, долетели откъм старото пиано.
	— Е — продължи Едит, гласът й още беше рязък, — днес сутринта закъсняваш малко.
	Уилям се извърна озадачено към нея, но лицето му си остана разсеяно.
	Едит каза:
	— Младата ти студентка няма ли да се разсърди, ако я държиш да чака?
	Той усети как крайниците му изтръпват.
	— Моля? — попита. — Какво каза?
	— О, Уили — рече Едит и се засмя снизходително. — Нима си въобразяваш, че не знам за… за дребния ти флирт? Ами, знам от самото начало. Как се казва момичето? Чувала съм, но съм забравила.
	Стъписано и объркано, съзнанието му се вкопчи в една-единствена дума и когато Стоунър заговори, му се стори, че гласът му звучи сприхаво и подразнено.
	— Ти не разбираш — заяви. — Няма никакъв флирт, както се изрази. Това е…
	— О, Уили! — повтори Едит и отново се засмя. — Изглеждаш толкова притеснен. О, знам всичко за тези неща. Мъж на твоите години и така нататък. Вероятно е естествено. Поне така твърдят.
	За миг Стоунър не каза нищо. После отвърна без желание:
	— Ако искаш да говорим за това, Едит…
	— Не! — прекъсна го тя и в гласа й се долови лек страх. — Излишно е да го обсъждаме. Наистина.
	И нито тогава, нито по-късно те не говориха за това. През повечето време Едит се придържаше към удобното обяснение, че Стоунър е закъснял и не се е прибрал заради работата си, ала се случваше и да заговори, макар и доста разсеяно, за онова, което знаеше и носеше постоянно някъде в себе си. Понякога го правеше закачливо, с нещо като заядлива обич, друг път без всякакви чувства, сякаш това е най-баналната тема, която може да си представи, случваше се и да стане сприхава, сякаш я дразнеше някаква дреболия.
	Едит каза:
	— О, знам. Когато мъжът прехвърли четирийсетте. Но, Уили, ти можеш да й бъдеш баща, наистина.
	Не му беше хрумвало да се запита как ли изглежда в очите на страничен наблюдател, на света. За миг си го представи и онова, което Едит каза, бе част от тази представа. Зърна героя от вицовете по пушалните и от страниците на евтините романи — нещастник на средна възраст, който не е разбран от жена си, който се прави на млад, хваща се с момиче, от което е с години по-възрастен, пресяга се непохватно и глупаво към младостта, която не може да има, нелеп палячо в кичозни дрехи, на когото светът се присмива от съжаление, притеснение и презрение. Стоунър се взря възможно най-внимателно в този мъж, но колкото повече го гледаше, толкова по-непознат ставаше той. Човекът, когото виждаше, не беше Стоунър и той изведнъж проумя, че това е никой.
	Знаеше обаче, че светът се прокрадва към него, към Катрин и малкото гнездо, за което мислеха, че си е само тяхно, и наблюдаваше приближаването му с тъга, за която не можеше да сподели дори с Катрин.


	Онзи септември есенният семестър започна с бурно пъстро циганско лято, настъпило след подранилата слана. Стоунър се върна на лекциите с желание, каквото не бе изпитвал от много време, дори мисълта, че ще се изправи пред лицата на стотина първокурсници, не попари подновената му енергия.
	Животът му с Катрин продължи почти както преди с тази разлика, че сега, когато студентите и много от преподавателите се бяха върнали, Стоунър започна да усеща, че трябва да е по-прикрит. През лятото в старата къща, където живееше Катрин, нямаше почти никой и така, докато бяха заедно, те бяха откъснати от целия свят и не се страхуваха, че някой може да ги забележи. Сега Уилям трябваше да проявява предпазливост, когато идваше следобед у Катрин — хващаше се, че се озърта по улицата, щом наближи къщата й, и се спуска крадешком по стълбището към малката площадка пред жилището й.
	Мислеха какво да направят, обсъждаха дали да не се разбунтуват, споделяха, че се изкушават да извършат нещо скандално, за да разберат всички. Но не го направиха и всъщност не го искаха истински. Искаха само да ги оставят на мира, да бъдат такива, каквито са, и в това желание осъзнаваха, че няма да бъдат оставени на мира, и подозираха, че не могат да бъдат такива, каквито са. Въобразяваха си, че не бият на очи, и почти не им минаваше през ум, че някой може да ги подозира в любовна връзка. Стараеха се да не се засичат в университета, а когато нямаше как да не се срещнат на обществено място, се поздравяваха официално, което им се получаваше доста смешно, но двамата бяха убедени, че не е проличало.
	Но за връзката им се знаеше, беше се разчуло много бързо след началото на есенния семестър. Явно бяха разкрити от онова особено ясновидство, което хората имат за такива неща, понеже никой от двамата не бе издал с нищо пред другите личния си живот. Или пък някой може би беше изказал ей така, напосоки, някаква догадка, която е прозвучала достоверно на друг, и заради това всички са започнали да ги гледат под лупа, което на свой ред… Знаеха, че няма никакъв смисъл да се губят в предположения, но продължиха да ги правят.
	Имаше знаци, по които и двамата разбраха, че са разкрити. Веднъж Стоунър вървеше зад двама студенти от последния курс и чу как единият казва къде възхитено, къде презрително:
	— Виж го ти този Стоунър. Господи, кой да повярва!
	После видя как двамата клатят подигравателно глава, озадачени от човешкия жребий. Познати на Катрин й намекваха с недомлъвки за Стоунър и споделяха с нея разни неща за любовния си живот, което тя не бе насърчавала по никакъв начин.
	Онова, което ги изненада, бе, че всичко това като че ли нямаше значение. Никой не отказваше да разговаря с тях, никой не ги гледаше на кръв, светът, от който се страхуваха, не ги накара да страдат. Започнаха да смятат, че биха могли да живеят на мястото, което доскоро бяха разглеждали като враждебно за любовта им, и то да живеят с известно достойнство, без притеснения.
	Едит реши да заведе за коледните празници Грейс на гости при майка си в Сейнт Луис и за пръв и последен път в съвместния си живот Уилям и Катрин имаха възможност да са заедно за по-дълго.
	Съобщиха поотделно и някак между другото, че по коледните празници ще отсъстват от университета: Катрин щяла да ходи на гости на свои роднини в източните щати, а Уилям — да работи в библиографския център и музей в Канзас Сити. По различно време се качиха на различни автобуси и се срещнаха в Лейк Озарк, курортно селище в полите на разпрострялата се Озаркска планинска верига.
	Бяха единствените гости в единствената хижа с бунгала в селото, която работеше през цялата година, и прекараха заедно десет дни.
	Три дни преди да пристигнат, беше натрупал дебел сняг, по време на престоя им валя отново и полегатите хълмове си останаха бели през цялото време, докато двамата бяха там.
	Имаха на разположение спалня, дневна и кухничка, бунгалото им беше малко встрани от другите и бе с изглед към езеро, което през зимните месеци замръзваше. На сутринта се събудиха, за да видят, че са преплели крайници, а телата им са топли и лъскави под дебелите завивки. Надзърнаха изпод завивките и загледаха как в студения въздух дъхът им се превръща на огромни облаци пара, засмяха се като деца и след като отново се завиха презглава, се притиснаха още по-плътно един към друг. Понякога се любеха и оставаха в леглото цяла сутрин — говореха си, докато през един източен прозорец не изгрееше слънце, случваше се и Стоунър да скочи от кревата веднага щом се събудеха, да отметне завивките от голото тяло на Катрин и да се смее на писъците й, докато пали огъня в огромната камина. После се сгушваха пред нея, заметнати само с едно одеяло, и чакаха да се стоплят от разгарящия се огън и естествената топлина на телата си.
	Въпреки студа почти всеки ден се разхождаха в гората. Зеленикавочерни на фона на снега, огромните борове се извисяваха тежко към бледосиньото небе без нито едно облаче по него, от време на време от някой клон с пукот се плъзгаше пряспа, която засилваше тишината наоколо, пак от време на време се обаждаше самотна птица и цвъркотът й засилваше усамотението, сред което вървяха. Веднъж видяха кошута, слязла от по-високите планини да търси храна. Лъскава и жълтеникавокафява, тя се открояваше на фона на рязко очертаните тъмни борове и бял сняг. Когато беше на петдесетина метра от тях, кошутата ги погледна, вдигнала предпазливо предна лапка над снега, малките й уши бяха щръкнали напред, а кафявите й очи бяха съвсем кръгли и невероятно нежни. Никой не се помръдна. Нежната муцунка на кошутата се наклони на една страна, сякаш тя ги гледаше с любезен въпрос, после се обърна, без да бърза, и се отдалечи, като вдигаше тънки крака от снега и ги слагаше точно където трябва с едва доловимо скърцане.
	Следобед ходеха в сградата с рецепцията, която служеше и за общ магазин и гостилница на селото. Там пиеха кафе, разговаряха, с който се е отбил и понякога си купуваха разни неща — вечеряха винаги в бунгалото.
	Вечерно време се случваше да палят газеника и да четат, по-често обаче седяха на сгънатите одеяла пред камината, разговаряха или мълчаха и наблюдаваха как пламъците си играят палаво по цепениците, наблюдаваха и как отражението играе по лицата им.
	Една вечер — вече наближаваше краят на времето, отредено им да прекарат заедно, Катрин каза тихо, почти разсеяно:
	— И нищо друго да нямаме, ще имаме тази седмица, Бил. Детински ли ти звучи?
	— Няма значение как звучи — отвърна Стоунър. После кимна. — Така е.
	— В такъв случай ще го кажа — допълни Катрин. — Ще имаме тази седмица.
	Последната сутрин Катрин подреди и почисти бавно и старателно в бунгалото. Свали венчалната халка, която си беше сложила, и я пъхна в процепа между стената и камината. Усмихна се срамежливо.
	— Исках да оставя тук нещо наше — каза, — нещо, за което ще знам, че ще си стои тук, докато го има бунгалото. Сигурно е смешно.
	Стоунър не можеше да й отговори. Хвана я за ръката и двамата излязоха от бунгалото, а после тръгнаха през преспите към хижата с рецепцията — там автобусът щеше да ги вземе, за да ги откара в Колумбия.
	Един следобед в края на февруари, няколко дни след началото на втория семестър секретарката на Гордън Финч се обади по телефона на Стоунър, за да му каже, че деканът би искал да поговори с него и пита дали му е удобно да намине днес следобед или утре сутринта. Стоунър й обеща да отиде — и след като затвори, цяла минута седя с ръка върху слушалката. После въздъхна, кимна си и слезе долу в кабинета на Финч.
	Той беше по риза, с разхлабена вратовръзка, беше се облегнал на въртящия се стол и бе сключил пръсти отзад на тила си. Когато Стоунър влезе в стаята, му кимна сърдечно и махна с ръка към тапицираното с кожа кресло, сложено под ъгъл спрямо бюрото.
	— Отпусни се, Бил. Как си?
	Стоунър кимна.
	— Добре.
	— Занятията отварят ли ти много работа?
	Стоунър отвърна студено:
	— В разумни граници. Програмата ми е запълнена.
	— Знам — каза Финч и поклати глава. — Наясно си, че там не мога да се бъркам. Но е ужасно жалко.
	— Няма страшно — рече малко припряно Стоунър.
	— И така. — Както седеше, Финч изправи гръб и сключи пръсти върху бюрото отпред. — В това посещение, Бил, няма нищо официално. Просто исках да си побъбрим малко.
	Настъпи дълго мълчание. Стоунър рече предпазливо:
	— Какво има, Гордън?
	Финч въздъхна, после каза внезапно:
	— Добре де. Сега ти говоря като приятел. Плъзнали са мълви. Не е нещо, на което като декан трябва да обърна внимание, но… е, понякога мога и да обърна и си казах, че трябва да поговоря с теб… отчети, като приятел, — докато нещата не са станали по-сериозни.
	Стоунър кимна.
	— Какви мълви?
	— О, по дяволите, Бил. За теб и за онова момиче, Дрискол. Знаеш.
	— Да — каза Стоунър. — Знам. Но ми е интересно докъде са стигнали.
	— Засега не много далеч. Намеци, подмятания, такива неща.
	— Ясно — рече Стоунър. — Не знам какво мога да направя.
	Финч сгъна внимателно лист хартия.
	— Сериозно ли е, Бил?
	Стоунър кимна и погледна през прозореца.
	— Опасявам се, че е сериозно.
	— Какво ще правиш?
	— Не знам.
	Най-неочаквано Финч намачка с все сила листа, който бе сгънал толкова прилежно, и го метна в кошчето за отпадъци. Каза:
	— На теория животът си е твой, ти си знаеш. На теория би трябвало да можеш да спиш, с когото си поискаш, да правиш каквото си поискаш и това не би трябвало да занимава никого, стига да не пречи на преподавателската ти работа. Но, дявол да го вземе, животът не си е твой. Той е… о, по дяволите. Знаеш какво имам предвид.
	Стоунър се усмихна.
	— Опасявам се, че да.
	— Лоша работа. Ами Едит?
	— Както личи — подхвана Стоунър, — тя гледа на всичко това далеч не така сериозно, както другите. И странно, Гордън, според мен никога двамата с нея не сме се разбирали така добре, както през последната година.
	Финч прихна.
	— Човек никога не знае, нали? Но те питах за друго, развод ще има ли? Такива неща?
	— Не знам. Може би. Но Едит ще се съпротивлява. Ще се вдигне голяма пушилка.
	— Ами Грейс?
	На гърлото на Стоунър внезапно заседна буца и той усети, че по лицето му се е изписало какво чувства.
	— Това е… друго. Не знам, Гордън.
	Финч рече безразлично, сякаш обсъждаха друг:
	— Може и да излезеш жив от един развод… ако не се вдигне голяма пушилка. Няма да бъде приятно, но сигурно ще излезеш жив. И ако това… ако тази история с малката Дрискол не беше сериозна, ако ти просто се забавляваше, щяхме да се оправим някак. Но ти, Бил, сам си го просиш.
	— Вероятно — каза Стоунър.
	Настъпи мълчание.
	— Каква ужасна работа имам — въздъхна Финч. — Понякога си мисля, че изобщо не ставам за нея.
	Стоунър се усмихна.
	— Навремето Дейв Мастърс каза, че не си достатъчно голям негодник, за да успееш истински.
	— Може би е бил прав — отвърна Финч. — Но достатъчно често се чувствам негодник.
	— Не се притеснявай за това, Гордън — каза Стоунър. — Разбирам в какво положение си. И ако мога да го облекча, то… — Стоунър замълча и поклати рязко глава. — Но точно сега не мога да направя нищо. Налага се да почакаме. Някак…
	Финч кимна и не погледна Стоунър, вторачи се в писалището, сякаш е гибел, която се приближава към него бавно и неумолимо. Стоунър поизчака малко и когато Финч продължи да мълчи, се изправи тихо и излезе от кабинета.
	Заради разговора с Гордън Финч онзи следобед закъсня при Катрин. Без да си прави труда да се оглежда, тръгна по улицата и влезе при Катрин. Тя го чакаше, не се беше преоблякла и чакаше сковано — седеше с изправен гръб, нащрек, на тясното легло.
	— Закъсня — каза безизразно.
	— Извинявай — отвърна той. — Задържаха ме.
	Катрин запали цигара, ръката й трепереше леко. Тя погледа известно време клечката кибрит и я угаси, като духна от дима. Каза:
	— Една от колегите преподавателки се постара да ми каже, че днес следобед те е повикал деканът Финч.
	— Да — потвърди Стоунър. — Това ме задържа.
	— Заради нас ли беше при него?
	Стоунър кимна.
	— Чул е разни неща.
	— Така си и знаех — рече Катрин. — Преподавателката — тя ми е приятелка, — явно знаеше нещо, което не искаше да ми казва. О, Господи, Бил!
	— Изобщо не е това, което си мислиш — възрази Стоунър. — Гордън ми е стар приятел. Всъщност мисля, че иска да ни предпази. И смятам, че ще го направи, стига да може.
	Катрин мълча дълго. Изхлузи обувките и след като легна на кревата, се загледа в тавана. Каза спокойно:
	— Започва се. Явно сме разчитали на прекалено много, като сме се надявали да ни оставят на мира. Всъщност едва ли някога сме смятали сериозно, че това ще се случи.
	— Ако нещата загрубеят — рече Стоунър, — можем да заминем някъде. Можем да направим нещо.
	— О, Уил! — Катрин се позасмя гърлено и тихо. Седна на леглото. — Ти си най-милото същество, най-милото, най-милото, което човек може да си представи. И няма да допусна да ни притесняват. За нищо на света!
	Следващите няколко седмици живяха, общо взето, както преди. Със стратегия, с която нямаше да се справят преди година, със сила, която нямаше да знаят, че притежават, търсеха заобиколни пътища и хитри ходове, разгръщаха уменията си като обиграни пълководци, които трябва да оцелеят с малобройна войска. Наистина станаха внимателни и се пазеха много, а маневрите им носеха някакво мрачно удоволствие. Стоунър ходеше у Катрин само по тъмно, когато никой не можеше да го забележи, че влиза, през деня, между лекциите Катрин правеше така, че да я виждат по кафенетата с по-млади преподаватели, а часовете, които двамата прекарваха заедно, бяха белязани от споделената решителност. Казваха си — всеки сам на себе си и на другия, — че са по-близо от всякога, и за тяхна изненада видяха, че наистина е така, че думите, които изричат, за да се утешат, са повече от успокоителни. Правеха близостта възможна и обвързването неизбежно.
	Живееха в свят на полусветлина, в който внасяха по-доброто от себе си, така че след известно време външният свят, където хората ходеха и говореха, където имаше промяна и постоянно движение, им се струваше измамен и лъжлив. Дните им бяха рязко разделени между тези два свята и им се струваше естествено да живеят така.
	През месеците в края на зимата и началото на пролетта намериха заедно спокойствие, каквото преди нямаха. И докато външният свят стесняваше обръча около тях, те не забелязваха толкова силно присъствието му, а щастието им беше такова, че не изпитваха нужда да говорят помежду си и дори да мислят за него. В тясното сумрачно жилище на Катрин, скрито като пещера под огромната стара къща, имаха чувството, че напускат времето, за да се озоват в открита от самите тях извънвремева вселена.
	После, един ден в края на април, Гордън Финч пак повика Стоунър в кабинета си и той слезе долу, скован от мисълта, с която не искаше да си признае, че е наясно.
	Онова, което се беше случило, бе класически просто, нещо, което Стоунър би трябвало да предвиди, а не го беше направил.
	— Ломакс — каза Финч. — Този негодник е научил отнякъде и сега не иска да миряса.
	Стоунър кимна.
	— Трябваше да се досетя. Трябваше да го очаквам. Как мислиш, има ли смисъл да говоря с него?
	Финч поклати глава, прекоси кабинета и застана при прозореца. Слънцето на ранния следобед освети лицето му, което лъщеше от пот. Той каза уморено:
	— Ти, Бил, не разбираш. Ломакс не играе така. Никой дори не е споменавал името ти. Удря чрез малката Дрискол.
	— Какво, какво? — попита неразбиращо Стоунър.
	— Направо да му се възхитиш — продължи Финч. — Някак си е разбрал, че знам. Та идва вчера и уж между другото ми заявява, че нямал избор, трябвало да уволни малката Дрискол, след това ме предупреди, че може да се вдигне пушилка.
	— Не — каза Стоунър.
	Стисна тапицираните с кожа странични облегалки на креслото така, че чак го заболяха дланите.
	Финч продължи:
	— Ако се вярва на Ломакс, имало оплаквания главно от студенти, а също от хора от града. В жилището й по всяко време на денонощието влизали и излизали мъже — крещящ случай на неморално поведение, ей такива неща. О, направи го красиво, нямал лични възражения, всъщност по-скоро се възхищавал на момичето, — но трябвало да мисли за доброто име на катедрата и на университета. Поразсъждавахме как волю-неволю трябва да се съобразяваме с еснафските представи за морал, стигнахме до общото мнение, че науката трябва да е убежище за всеки, вдигнал се срещу протестантската етика, и заключихме, че реално погледнато, сме безпомощни. Каза, че се надявал до края на семестъра да остави нещата както са, но че се съмнявал дали ще успее. И през цялото време този негодник беше наясно, че разбирам много добре за какво става въпрос.
	На гърлото на Стоунър заседна буца и той не успя да каже нищо. Преглътна два пъти и си пробва гласа — беше глух, не трептеше.
	— Пределно ясно е, разбира се, какво иска.
	— Опасявам се, че е така — съгласи се Финч.
	— Знаех, че ме мрази — продължи Стоунър, сякаш е някъде далеч. — Но никога не съм си давал сметка, и през ум не ми е минавало, че…
	— На мен също — каза Финч. Върна се при бюрото и седна тежко. — А аз не мога да направя нищо, Бил. Безпомощен съм. Ако Ломакс иска оплакали се, те ще се появят, ако иска свидетели, те също ще се появят. Има доста поклонници, знаеш го. И ако ректорът разбере отнякъде…
	Той поклати глава.
	— Какво според теб ще се случи, ако откажа да напусна? Ако просто откажем да бъдем сплашвани?
	— Той ще разпъне на кръст момичето — отсече Финч. — И уж случайно ще бъдеш забъркан и ти. Чиста работа.
	— В такъв случай явно не може да се направи нищо — каза Стоунър.
	— Бил — рече Финч, после замълча. Отпусна глава върху стиснатите си юмруци. Каза глухо: — Има шанс. Един-единствен. Струва ми се, че ще успея да го държа далеч от теб… стига малката Дрискол да…
	— Не — каза Стоунър. — Не мисля, че мога да го направя. В буквалния смисъл на думата не мога.
	— По дяволите! — В гласа на Финч се долавяше мъка. — Той разчита точно на това! Помисли само. Какво ще направиш ти? Сега сме април, почти май, каква работа ще намериш по това време на годината… ако изобщо намериш?
	— Не знам — отговори Стоунър. — Нещо…
	— Ами Едит? Нима мислиш, че ще се предаде, че ще се разведе, без да окаже съпротива? Ами Грейс? Какво ще й причиниш в този град, ако просто се вдигнеш и заминеш? Ами Катрин? Как ще живеете? Какво ще стане и с двамата?
	Стоунър не каза нищо. Някъде дълбоко в него се появи празнота, той усети гърч, замайване. Накрая попита:
	— Можеш ли да ми дадеш една седмица?… Трябва да помисля. Една седмица?
	Финч кимна.
	— Поне за седмица мога да удържа нещата. Но за по-дълго едва ли. Съжалявам, Бил. Знаеш го.
	— Да. — Той стана от стола и постоя малко — да провери доколко изтръпнали са краката му. — Ще ти съобщя. Ще ти съобщя, когато мога.
	От кабинета излезе в мрака на дългия коридор и тръгна с тежка крачка в слънчевата светлина, по широкия свят — накъдето и да се обърнеше, той бе като затвор.


	Години по-късно в редки мигове се връщаше към дните след разговора с Гордън Финч и не можеше да си ги спомни ясно. Беше като мъртвец, в който не живееше друго, освен навика на упоритата воля. Но колкото и да е странно, помнеше себе си и местата, хората и събитията, подминавали го в онези няколко дни, и знаеше, че за пред другите е имал вид, който изобщо не е съответствал на неговото положение. Четеше лекции, поздравяваше колегите си, ходеше на заседанията, на които трябваше да ходи, и никой от хората, които срещаше ден след ден, и не подозираше, че се случва нещо.
	Но от мига, в който излезе от кабинета на Гордън Финч, някъде вътре във вцепенението, разраснало се от малкото ядро на битието му, Стоунър знаеше, че част от живота му е приключила, че част от него е съвсем близо до смъртта и той може да наблюдава едва ли не спокойно наближаването й. Усещаше като през мъгла, че върви през университетското градче в ярката свежа горещина на следобеда в началото на пролетта, дрянът покрай тротоарите и в предните дворове бе потънал в цвят, който трептеше пред погледа му като мек облак, прозрачен и рехав, и въздухът беше просмукан със сладката миризма на умиращ люляк.
	А когато стигна у Катрин, Стоунър беше трескаво и безсърдечно весел. Не обърна внимание на въпросите й за последната си среща с декана, накара я да се смее и загледа с неизмерима тъга последното им усилие да са весели, наподобяващо танц, който животът изпълнява върху тялото на смъртта.
	Ала знаеше, че накрая ще се наложи да говорят, макар че думите, които изричаха, бяха като изпълнение на нещо, което насаме с познанието си са репетирали отново и отново. Разкриха това познание с граматиката: тръгнаха от сегашното време: „Щастливи сме, нали?“, върнаха се към миналото: „Бяхме щастливи, според мен по-щастливи от всеки друг“, и накрая стигнаха до неизбежния разговор.
	Няколко дни след срещата с Финч, в миг на спокойствие, прекъснало полуистеричната веселост, която бяха избрали като състояние, най-прилягащо за последните им дни заедно, Катрин каза:
	— Не разполагаме с много време, нали?
	— Да — пророни Стоунър.
	— Колко още? — попита Катрин.
	— Няколко дни, два-три.
	Тя кимна.
	— Преди си мислех, че просто няма да издържа. А сега съм просто вцепенена. Не чувствам нищо.
	— Знам — каза Стоунър. Известно време мълчаха. — Знаеш, че ако има нещо — каквото и да било, — което мога да направя, ще…
	— Недей — спря го Катрин. — Разбира се, че знам.
	Той се облегна на кушетката и загледа ниския тъмен таван — небето в техния свят. Каза спокойно:
	— Ако зарежа всичко… ако оставя всичко и се махна оттук… ще дойдеш с мен, нали?
	— Да — рече тя.
	— Но знаеш, че няма да го направя, нали?
	— Да, знам.
	— Защото тогава — обясни сам на себе си Стоунър — всичко ще се обезсмисли: всичко, което сме правили, всичко, което сме били. Почти сигурно е, че няма да съм в състояние да преподавам, а ти… ти ще работиш друго. И двамата ще станем нещо друго, нещо различно от нас самите. Ние ще бъдем… нищо.
	— Нищо — повтори тя.
	— Поне излязохме от цялата тази история такива, каквито сме. Знаем, че сме… каквито сме.
	— Да — каза Катрин.
	— Защото в крайна сметка тук ме задържа не Едит и дори не Грейс или това, че със сигурност ще я загубя, тук ме задържа не скандалът, не болката, която могат да причинят на теб или на мен, не трудностите, през които ще се наложи да минем, не дори това, че не е изключено да изгубим любовта. А просто опасността да разрушим себе си, онова, което правим.
	— Знам — каза Катрин.
	— Така че в крайна сметка сме от света, би трябвало да го знаем. Струва ми се, че все пак го знаехме, но се чувствахме длъжни да се отдръпнем малко, да се преструваме, за да можем да…
	— Знам — каза Катрин. — Вероятно съм го знаела от самото начало. Колкото и да се преструвахме, знаех, че някой ден, някой ден ще… знаех. — Тя замълча и го погледна втренчено. Изведнъж очите й заблестяха от сълзи. — Но по дяволите, Бил, по дяволите всичко.
	Не казаха нищо повече. Прегърнаха се така, че да си виждат лицата, и правиха секс, за да не им се налага да говорят. Любиха се с предишната нежна чувственост, породена от това, че се познаваха добре, и с новата силна страст на загубата. После, в непрогледната нощ на малката стаичка, продължиха да лежат неподвижно, без да говорят, с тела, които се докосваха леко. След доста време Катрин започна да диша равномерно, като насън. Стоунър стана тихо, облече се в тъмното и излезе, без да я буди. Обикаля по тихите безлюдни улици на Колумбия, докато на изток се появи първата сивкава светлина, после отиде в университетското градче. Седна на каменните стъпала пред Джеси Хол и загледа как светлината на изток пълзи по огромните каменни колони в средата на двора. Замисли се за пожара, който още преди раждането му е изтърбушил и разрушил старата сграда, и някак смътно се натъжи от гледката на онова, което беше останало. Когато се развидели, Стоунър влезе в сградата и отиде в кабинета си, където зачака началото на първата лекция.
	Не видя повече Катрин Дрискол. След като той си тръгна през нощта, Катрин стана, прибра всичките си вещи, опакова в кашони книгите и написа на домоуправителя бележка къде да ги изпрати. Написа писмо до Английската катедра с бележките на студентите и с указание групите й да бъдат разпуснати за десетте дни, които оставаха до края на семестъра, а също с молба за напускане. В два следобед вече беше във влака, който потегляше от Колумбия.
	Стоунър си даде сметка, че тя явно е подготвяла от известно време заминаването си, и беше признателен, че не е знаел и че Катрин не му е оставила прощално писмо, за да му каже неща, които няма как да бъдат казани.


>	14

	Онова лято Стоунър не преподава и се разболя за пръв път през живота си. Вдигна висока температура с неизвестен произход, която само за седмица спадна, но го остави без сили, той стана слаб като скелет и оглуша частично. Цялото лято бе толкова немощен и безжизнен, че се уморяваше и от няколко крачки, почти през цялото време не излизаше от малката остъклена веранда отзад на къщата, лежеше или седеше на старото кресло, което бе качил от мазето. Гледаше през прозореца или към обкования с дъски таван и от време на време се раздвижваше, като ходеше да хапне нещо в кухнята.
	Почти нямаше сили да разговаря с Едит и дори с Грейс, въпреки че се случваше Едит да дойде в задната стаичка, да побъбри разсеяно няколко минути с него, а после да го остави сам точно толкова внезапно, както и беше нахлула.
	Веднъж в средата на лятото отвори дума за Катрин.
	— Току-що научих, преди ден-два — рече тя. — Значи малката ти приятелка си е заминала, така ли?
	Стоунър трябваше да приложи усилие, за да насочи вниманието си от прозореца към Едит.
	— Да — каза меко.
	— Как й беше името? — попита Едит. — Все не мога да го запомня.
	— Катрин — отговори той. — Катрин Дрискол.
	— А, да — рече Едит. — Катрин Дрискол. Ето на, видя ли? Казвах ли ти аз? Обясних ти, че тези неща не са важни.
	Той кимна разсеяно. Навън, в стария бряст, сместил се при оградата в задния двор, се обади голяма черно-бяла птица, сврака. Стоунър заслуша грака й, протяжния самотен вик, и загледа като омагьосан отворения клюн.
	Онова лято се състари бързо и когато през есента тръгна да чете отново лекции, имаше и хора, които в началото не го познаваха и трепваха, стъписани и изненадани. Лицето му, изпито и костеливо, бе прорязано от дълбоки бръчки, косата му бе на път да побелее и Стоунър се беше изгърбил много, сякаш носеше невидим товар. Гласът му бе станал леко пресипнал и рязък и той си бе създал навика да гледа с наведена глава, така че бистрите му сиви очи бяха пронизващи и изпитателни под гъстите вежди. Рядко говореше с някого, освен със студентите и винаги отговаряше на въпросите и поздравите припряно, а понякога и грубо.
	Вършеше работата си упорито и решително и с това развеселяваше по-възрастните колеги и вбесяваше по-младите преподаватели, които като него водеха занятия само на първокурсниците, часове наред поправяше и оценяваше писмени работи, всеки ден провеждаше консултации и ходеше неотклонно на всички заседания на катедрата. Не се изказваше често на тях, но направеше ли го, говореше без задръжки и недомлъвки, така че си създаде сред колегите славата на сприхав и избухлив. Но с младите студенти беше внимателен и търпелив, макар да настояваше да работят повече, отколкото им се искаше, и то със сляпа твърдост, която мнозина не разбираха.
	Колегите му, особено по-младите, го смятаха за „отдаден“ преподавател, понятие, което употребяваха къде със завист, къде с презрение, за човек, когото тази отдаденост е заслепила за всичко извън аудиторията или в най-добрия случай, извън университета. Взимаха го малко и на подбив: след поредното заседание на катедрата, на което Стоунър разказа без заобикалки как напоследък експериментирал с преподаването на граматиката, един млад преподавател подметна, че „за него съвкуплението се ограничава с глаголите“, и бе изненадан колко много са се смели и как многозначително са се споглеждали някои от по-възрастните мъже.
	Но Уилям Стоунър познаваше света по начин, който малцина сред по-младите му колеги можеха да разберат. Дълбоко в него, отвъд паметта, се бе загнездило познанието за несгодите, за глада, лишенията и болката. Стоунър се сещаше рядко за ранните си години във фермата в Бунвил, но въпреки това през цялото време съвсем близо до съзнанието му бе кървавото познание на неговото наследство, предадено му от предци, чийто живот е бил труден, белязан от тъма и стоицизъм и които са споделяли етиката да посрещат потисническия свят с лица, безизразни, твърди и мрачни.
	И макар да гледаше с привидно безразличие на времето, в което живееше, Стоунър осъзнаваше до какво се свежда то. През това десетилетие, когато лицата на мнозина мъже откриваха постоянна намусеност и твърдост, сякаш надзъртаха в бездна, Уилям Стоунър, за когото това изражение бе познато като въздуха, в който се движеше, различаваше признаците на поголовно отчаяние, познати му още от дете. Виждаше как добри хора пропадат, спускат се бавно към безнадеждността, прекършени, както бе прекършена мечтата им за сносен живот, виждаше ги как обикалят безцелно по улиците с очи, празни като парчета натрошено стъкло, виждаше ги как се качват към задни врати с горчивата гордост на мъже, тръгнали към лобното си място, и просят хляб, който да им позволи да просят отново, виждаше мъже, които навремето бяха стъпвали напето, достойно, а сега го гледаха със завист и омраза заради окаяната сигурност на човек на постоянен щат в учреждение, което надали щеше да се разори. Не изразяваше на глас онова, което знаеше за всеобщото нещастие, но това познание го трогваше и го променяше по начини, скрити надълбоко от очите на другите, и всеки миг от живота му бе белязан от сподавената тъга, породена от тези повсеместни изпитания.
	Знаеше, освен това за събитията в Европа, които възприемаше като далечен кошмар, и през юли 1936 година, когато Франко се вдигна на бунт срещу испанското правителство и Хитлер разпали от този бунт цяла война, подобно на мнозина други, Стоунър загледа с погнуса как кошмарът напуска съня и тръгва по света. Онази година след началото на семестъра по-младите преподаватели не можеха да говорят за почти нищо друго, мнозина огласиха намерението си да се запишат доброволци и да се бият на страната на лоялистите или да карат линейки. Към края на първия семестър вече имаше такива, които бяха направили тази стъпка и напуснаха в суматохата университета. Стоунър си спомни за Дейв Мастърс и старата загуба го връхлетя с подновена сила, спомни си и за Арчър Слоун и как преди близо двайсет години мъката бавно е пропълзяла по присмехулното му лице, а разяждащото отчаяние е разтворило твърдата сърцевина — помисли си още и че сега, макар и не в такава степен, знае какво е да усещаш опустошението, което Слоун е предчувствал. Виждаше годините, разпрострели се пред него, и знаеше, че най-лошото тепърва предстои.
	Подобно на Арчър Слоун, и той осъзна колко е безполезно и опустошително да се обвързваш изцяло с безразсъдните тъмни сили, тласкащи света към неизвестен край — както бе направил и Арчър Слоун, Стоунър се поотдръпна леко от състраданието и любовта и затова не бе повлечен от надвисналата вихрушка. Както и в други мигове на криза и отчаяние, пак се обърна към предпазливата вяра в университета като институция. Каза си, че не е много, но знаеше, че това е всичко, което има.
	През лятото на 1937 година усети нов прилив на предишната страст към учението и изследването и с любопитната безплътна напористост на учения, която не е присъща само на младостта или само на възрастта, се върна към единствения живот, който не го беше предал. Установи, че дори в отчаянието си не се е отдалечил много от този живот.
	Онази есен програмата му беше особено тежка. Упражненията по композиция с четирите групи първокурсници бяха разхвърляни в най-различни часове шест дни от седмицата. През всички години, откакто беше ръководител на катедрата, Ломакс не бе пропуснал случай да даде на Стоунър програма, от каквато би възроптал и току-що постъпил млад преподавател.
	Рано сутринта в първия учебен ден Стоунър седеше в кабинета си и за кой ли път гледаше четливо написаната на машина програма. Предната вечер бе чел до късно нова студия за средновековната традиция, оцеляла и през Ренесанса, и се бе увлякъл толкова, че бе седял до сутринта. Погледна програмата и в него се надигна сподавен гняв. Вторачи се в стената отпред и след няколко минути отново се взря в програмата, после си кимна. Пусна я заедно с прикрепения към нея учебен план в кошчето за отпадъци и отиде при кантонерката в ъгъла на помещението. Издърпа горното чекмедже, погледна разсеяно кафявите папки вътре и извади една. Прелисти я, като подсвирна тихо. След това затвори чекмеджето и с папката под мишница излезе от кабинета, прекоси университетското градче и отиде на първото занятие.
	Сградата беше стара, с дъсчени подове и се използваше за аудитория само в крайни случаи — аудиторията, където трябваше да бъде занятието, бе прекалено малка за записалите се студенти и се наложи доста от момчетата да седят по первазите или да стоят прави. Когато Стоунър влезе, те го погледнаха притеснени, както се притесняваме от несигурността — той можеше да е и приятел, и враг, а студентите не знаеха кое е за предпочитане.
	Стоунър се извини за аудиторията, направи безобидна шега за сметка на ректората и увери онези, които продължаваха да стоят прави, че на другия ден ще има столове и за тях. После остави папката върху очуканата клатеща се катедра и огледа лицата отпред.
	Поколеба се за миг. След това каза:
	— Който е купил учебник за курса, може да го върне в книжарницата и да си получи обратно парите. Няма да работим по учебника, посочен в учебния план, който, предполагам, всички сте получили, когато сте се записали за курса. Няма да работим и по самия учебен план. Смятам да се придържам към различен подход по предмета, подход, заради който ще се наложи да набавите два други учебника.
	Обърна се с гръб към студентите и взе от поставката под олющената черна дъска парче тебешир — подържа го малко, заслушан в приглушените въздишки и суетене на студентите, докато те се наместваха по чиновете и търпяха рутина, внезапно станала им позната.
	Стоунър каза:
	— Ще учим по следните учебници. — Той произнесе думите бавно, докато ги пишеше: — „Средновековна английска проза и поезия“ под редакцията на Лумис и Уилард и „Английска литературна критика. Средновековният стадий“ от Дж. У. Х. Аткинс. — Извърна се към групата. — Ще установите, че в книжарницата още не са получили тези книги — нищо чудно това да стане и след половин месец. Междувременно ще ви запозная с предмета и целта на курса и ще изпиша от библиотеката някои книги, за да имате какво да правите.
	Известно време той мълча. Много от студентите се бяха надвесили над чиновете и записваха прилежно, други го гледаха вторачено, с едва доловима усмивка, която би трябвало да мине за умна и разбираща, трети пък се бяха втренчили с неприкрито изумление.
	— В антологията на Лумис и Уилард ще разберете за основния предмет на курса — поясни Стоунър, — ще изучаваме образци на средновековната поезия и проза с три цели: първо, като литературни произведения, значими сами по себе си, второ, като доказателство за началото на литературен стил и подход в литературната традиция и, трето, като риторични и граматически решения на въпроси от разговорната реч, които дори днес могат да имат приложна стойност и смисъл.
	Сега вече почти всички студенти бяха престанали да си водят записки и бяха вдигнали глави, дори умните усмивки вече бяха леко напрегнати, а във въздуха стърчаха няколко ръце. Стоунър посочи една от тези ръце — на висок младеж с тъмна коса и очила.
	— Това, господине, общият курс по английски за първи курс, група четвърта ли е?
	Стоунър му се усмихна.
	— Как се казвате, моля?
	Момчето преглътна.
	— Джесъп, господине. Франк Джесъп.
	Стоунър кимна.
	— Господин Джесъп. Да, господин Джесъп, това е общият курс по английски за първокурсници, група четвърта и аз се казвам Стоунър… факти, които безспорно трябваше да спомена в началото на занятието. Имате ли други въпроси?
	Момчето преглътна още веднъж.
	— Не, господине.
	Стоунър кимна и се огледа дружелюбно.
	— Някой друг има ли въпроси?
	Лицата продължиха да го гледат вторачено, усмивки нямаше и няколко уста висяха отворени.
	— Чудесно — рече Стоунър. — Ще продължа. Както казах в началото на занятието, целта на курса е изучаването на някои произведения от периода приблизително от тринайсети до шестнайсети век. На пътя ни могат да застанат някои исторически събития, ще има трудности, и езикови, и философски, и обществени, и религиозни, и теоретични, и практически. Всъщност цялото ни образование дотук ще бъде спънка пред нас, защото мисловните ни навици за естеството на опита са предопределили очакванията ни точно толкова подчертано, както навиците на човека от Средновековието са предопределили неговите очаквания. Като начало нека разгледаме някои от тези мисловни навици, съобразно, с които човекът от Средновековието е живял, разсъждавал и писал…
	На тази първа среща Стоунър не държа студентите до края на часа. Някъде по средата приключи с въведението и им даде домашно за почивните дни.
	— Бих искал да напишете кратко есе, не повече от три страници, за начина, по който Аристотел е тълкувал понятието topoi, или в приблизителен превод на английски, темата. В Книга втора на „Риторика“ на Аристотел ще намерите подробно изложение на понятието, а в изданието на Лейн Купър е включен предговор, който, както ще установите, ще ви бъде от изключителна полза. Трябва да предадете есето в… понеделник. Мисля, че това е всичко за днес.
	След като каза на студентите, че са свободни, той ги гледа угрижено известно време — те не помръдваха. После им кимна рязко и излезе от аудиторията с кафявата папка под мишница.
	В понеделник по-малко от половината студенти бяха готови с есето, Стоунър освободи онези, които го предадоха, и довърши занятието с останалите — обясни отново и отново темата, която беше задал, докато не беше сигурен, че са я схванали и са в състояние до сряда да напишат зададеното есе.
	Във вторник забеляза в коридорите на Джеси Хол, пред кабинета на Ломакс неколцина студенти — видя, че са от първата му група. Докато ги подминаваше, те се извърнаха с гръб към него и погледнаха към пода, към тавана или към вратата в кабинета на Ломакс. Стоунър се подсмихна, отиде в кабинета си и зачака да го потърсят по телефона — беше сигурен, че е неминуемо.
	В два следобед му позвъниха. Той вдигна слушалката, отговори и чу гласа — леден и учтив, — на секретарката на Ломакс.
	— Господин Стоунър? Господин Ломакс би искал да се видите днес следобед, възможно най-бързо с господин Ърхарт. Той ви чака.
	— Ломакс ще бъде ли там? — попита Стоунър.
	Настъпи стъписано мълчание. Гласът отвърна неуверено:
	— Според мен… не… вече има уговорена среща. Но господин Ърхарт има правото да…
	— Кажете на Ломакс, че не е зле да дойде и той. Предайте му, че до десет минути ще бъда в кабинета на Ърхарт.
	Джоуел Ърхарт беше младеж, който вече бе започнал да плешивее и наскоро беше прехвърлил трийсетте. Преди три години Ломакс го беше довел в катедрата и когато се разбра, че е сериозен, но не особено талантлив и без преподавателска дарба, бе сложен да отговаря за учебната програма на първокурсниците в Английската катедра. Кабинетът му всъщност не бе кабинет, а малка стаичка като ниша в дъното на голямата обща стая, където двайсетина млади преподаватели имаха бюра, и за да стигне до там, Стоунър трябваше да прекоси цялото помещение. Докато се провираше между бюрата, някои от преподавателите вдигнаха глави и го погледнаха, ухилиха се открито и го проследиха с очи как върви през стаята. Стоунър отвори вратата, без да чука, влезе в кабинета и седна на стола срещу бюрото на Ърхарт. Ломакс го нямаше.
	— Искал си да ме видиш? — подхвана.
	Ърхарт, който беше с много светла кожа, се поизчерви. Лепна си усмивка, каза въодушевено:
	— Радвам се, че намина, Бил. — После известно време си игра с клечка кибрит, опитваше се да си запали лулата. Не успяваше. — Проклетата влага — каза мрачно. — Тютюнът все е влажен.
	— Доколкото разбирам, Ломакс няма да дойде — каза Стоунър.
	— Да — потвърди Ърхарт и остави лулата на бюрото. — Всъщност обаче именно господин Ломакс ме помоли да поговоря с теб, така че в известен смисъл… — Той се засмя нервно. — Аз съм нещо като вестоносец.
	— И каква вест ти възложиха да ми съобщиш? — попита студено Стоунър.
	— Ами доколкото разбрах, са постъпили оплаквания. Студенти… нали знаеш. — Той поклати съчувствено глава. — Някои от тях, изглежда, мислят… всъщност явно не разбират какво точно се случва на занятието ти в осем часа. Господин Ломакс си помисли… всъщност, изглежда, оспорва доколко е разумно въпросите на композицията в първи курс да се разглеждат през…
	— През призмата на средновековния език и литература — допълни Стоунър.
	— Да — потвърди Ърхарт. — Всъщност ми се струва, че разбирам какво се опитваш да направиш… да ги постъписаш, да ги разтърсиш, да приложиш нов подход, да ги накараш да мислят. Нали така?
	Стоунър кимна сериозно.
	— Напоследък на съветите често се обсъждат новите подходи в преподаването на първокурсниците, експериментите.
	— Именно — каза Ърхарт. — Едва ли някой подкрепя повече от мен експериментите… но водени от най-добри подбуди, понякога стигаме твърде далеч. — Той се засмя и поклати глава. — Със сигурност знам, че аз го правя, ще бъда първият, който ще го признае. Но аз… а и господин Ломакс… може би някакъв компромис, частично връщане към учебната програма, използване на посочените учебници… сам разбираш.
	Стоунър стисна устни и погледна тавана, после се облакъти върху страничните облегалки на креслото, долепи върховете на пръстите си и отпусна брадичка върху палците. Накрая каза решително:
	— Не, не смятам, че експериментът е получил възможност да бъде приложен. Предай на Ломакс, че смятам да го провеждам до края на семестъра. Ще го направиш ли вместо мен?
	Лицето на Ърхарт беше червено. Той процеди:
	— Ще го направя… но си представям… сигурен съм, че господин Ломакс ще бъде изключително… разочарован. Наистина изключително разочарован.
	Стоунър каза:
	— О, в началото може и да е разочарован. Но ще го преглътне. Сигурен съм, че господин Ломакс едва ли възнамерява да оспорва начина, по който един старши асистент е сметнал за уместно да преподава на студентите си. Може и да не е съгласен с преценката на преподавателя, но ще бъде крайно неетично да се опитва да налага собственото си мнение… и между другото, малко опасно. Не си ли съгласен?
	Ърхарт взе лулата, стисна я за чашката и я загледа трескаво.
	— Ще кажа на господин Ломакс какво е решението ти.
	— Ще ти бъда признателен — отвърна Стоунър. Стана от креслото, отиде при вратата, поспря, сякаш се е сетил нещо, и се обърна към Ърхарт. Подметна нехайно: — О, и още нещо. От известно време мисля за следващия семестър. Ако експериментът се окаже сполучлив, следващия семестър вероятно ще опитам още нещо. Обмислям възможността да засегна някои от въпросите на композицията, като разгледам начина, по който класическата и средновековната латинска традиция са се съхранили в някои от пиесите на Шекспир. Може би звучи доста специализирано, но си мисля, че мога да го сведа до работно равнище. Защо не предадеш на Ломакс какво ми е хрумнало — помоли го да го обмисли. След няколко седмици ние с теб бихме могли да…
	Ърхарт се сгърби на стола. Пусна лулата върху масата и каза уморено:
	— Добре, Бил. Ще му предам. Ще… благодаря, че намина.
	Стоунър кимна. Отвори вратата, излезе, затвори я внимателно след себе си и прекоси дългото помещение. Когато един от младите преподаватели го погледна с въпрос в очите, той му намигна, кимна и — най-после — си позволи да се усмихне.
	Отиде в кабинета си, седна на бюрото и зачака, като гледаше през отворената врата. След няколко минути чу как по-нататък по коридора се затръшва врата, чу неравномерните стъпки и видя как Ломакс минава покрай кабинета му възможно най-бързо — доколкото му позволяваше куцането.
	Стоунър не се помръдна, продължи да бди. След половин час чу как Ломакс се качва бавно, тътрузейки крака, по стълбището и го видя как минава още веднъж покрай кабинета му. Изчака, докато вратата по-нататък се затвори, после си кимна, стана от стола и се прибра.
	След няколко седмици научи не от друг, а от самия Финч какво се е разиграло онзи следобед, когато Ломакс нахълтал с гръм и трясък в кабинета му. Оплакал се горчиво от поведението на Стоунър, описал как преподава на първокурсниците неща за последните курсове, изучаващи средноанглийска литература, и поискал Финч да наложи дисциплинарни мерки. Известно време двамата мълчали. Финч понечил да заговори, но взел, че прихнал. Смял се дълго, като от време на време се мъчел да каже нещо, но пак прихвал. Накрая се успокоил, извинил се на Ломакс за изблика и казал:
	— Притиснал те е до стената, Холи, толкова ли не виждаш? Няма да се предаде и ти не можеш да направиш абсолютно нищо. Искаш аз да ти свърша мръсната работа, така ли? Как според теб ще изглежда това: декан да се бърка и да проучва как един от най-заслужилите преподаватели в катедрата обучава групите си, при това да се бърка по настояване не на друг, а на ръководителя на катедрата? Не, драги ми господине. Сам си вади кестените от огъня — както умееш. Но нямаш голям избор, нали?
	Половин месец след този разговор Стоунър получи от кабинета на Ломакс паметна записка, с която го уведомяваха, че програмата му за следващия семестър е променена, че се предвижда той отново да поеме семинара по латинска традиция и ренесансова литература за докторанти, курса по средноанглийски език и литература за студентите последен курс и докторантите, курса по обща литература за второкурсниците и само една група първокурсници, на които да преподава композиция.
	Това беше своеобразна победа, но до края Стоунър щеше да се отнася към нея развеселено и презрително, сякаш тази победа е извоювана само от скука и безразличие.


>	15

	И това беше една от легендите, които започнаха да прикачват към името му, легенди, които от година на година ставаха по-подробни и сложни и като митовете прерастваха от личните факти в ритуални истини.
	Стоунър наближаваше петдесетте, но изглеждаше доста години по-стар. Гъста и буйна на младини, косата му бе почти изцяло побеляла, лицето му бе набраздено с дълбоки бръчки, а очите му бяха хлътнали в орбитите, с годините глухотата, появила се лятото, след като той скъса с Катрин Дрискол, се засили, затова, слушаше ли някого, Стоунър наклоняваше главата си на една страна и гледаше вторачено, сякаш изследваше отдалеч странен животински вид, който не можеше да определи.
	Глухотата му беше доста странна. Понякога Стоунър не чуваше, когато говореха на него, но често се случваше да чува съвършено ясно прошепнат разговор в шумна стая. Именно благодарение на тази странна глухота научи с времето, че по израза, разпространен в неговата младост, е смятан за „странна университетска птица“.
	Така, без да иска, чуваше отново и отново разкрасения разказ как е преподавал на група първокурсници средноанглийски и как Холис Ломакс е капитулирал.
	— И когато първокурсниците — общо трийсет и седем на брой, — се явиха на изпита по английски, познайте коя група получи най-високи оценки — подкани без особено желание един млад преподавател по английски на първокурсниците. — То се знае коя. Групата на онова приятелче Стоунър, който им преподаваше средноанглийски. А ние продължаваме да даваме упражнения и да караме по учебника!
	Нямаше как Стоунър да не признае, че в очите на младите преподаватели и на студентите от горните курсове, които идваха и си отиваха още преди да е успял да свърже имената им с лицата, той се е превърнал едва ли не в митична фигура, колкото и променлива и многообразна да бе приписваната й роля.
	Понякога го изкарваха злодей. Според една от версиите, с които се опитваха да обяснят дългата му вражда с Ломакс, той бил прелъстил, а после и изоставил млада докторантка, към която Ломакс изпитвал чиста почтена страст. Друг път Стоунър беше глупакът: според втора версия за същата вражда не говорел с Ломакс, понеже навремето той отказал да напише препоръка на една от докторантките му. Понякога беше и герой: в окончателната и рядко приемана версия Ломакс мразел Стоунър и той не се издигал в йерархията, понеже преди години бил хванал Ломакс да подсказва на един студент от групата му, когото фаворизирал.
	Легендата обаче се определяше най-вече от поведението му в аудиторията. С годините Стоунър ставаше все по-разсеян и в същото време все по-устремен. Започваше лекциите и упражненията плахо и несигурно, но много бързо се потапяше в темата до степен да не забелязва нищо и никого наоколо. Веднъж в заседателната зала, където Стоунър водеше семинара по латинска традиция, бе насрочено заседание на неколцина представители на настоятелството с ректора на университета — Стоунър бе уведомен за заседанието, но беше забравил и водеше семинара на обичайното място и в обичайното време. Някъде по средата на вратата се почука тихо, но Стоунър не забеляза, погълнат от превода на латински текст, който бе свързан с темата и който той правеше направо тук, пред всички. След малко вратата се отвори и вътре на пръсти влезе нисък възпълен мъж на средна възраст с очила без рамки, който потупа леко Стоунър по рамото. Без да го поглежда, той му махна с ръка да не пречи. Мъжът се оттегли, а в коридора, пред отворената врата през шепот се състоя кратко съвещание с още неколцина. Стоунър продължи да си превежда. После в залата влязоха четирима мъже, предвождани от ректора, висок едър мъж с внушителни гърди и червендалесто лице, които спряха като взвод при бюрото на Стоунър. Ректорът се свъси и се прокашля силно. Без да спира, без да прекъсва превода, Стоунър вдигна поглед и каза тихо следващата строфа от стихотворението на ректора и свитата му:
	— Марш, марш оттук, проклети гали!
	И пак, без да прекъсва, отново извърна очи към книгата и продължи да говори, а през това време четиримата ахнаха и след като отстъпиха назад, се обърнаха и избягаха от залата.
	Подхранвана от такива случки, легендата се разрастваше, докато не се появиха анекдоти, които придаваха плът на почти всичко, правено от Стоунър, разрастваше се, докато не достигна и до живота му извън университета. Накрая включи и Едит, която виждаха на университетските мероприятия толкова рядко заедно със Стоунър, че тя се бе превърнала в донякъде мистериозна личност, която се мяркаше като призрак из колективното въображение: мълвеше се, че тайно пиела от мъка, неизяснена и далечна, че умирала бавно от рядка и винаги смъртоносна болест, че била блестяща талантлива художничка, отказала се от кариерата, за да се посвети на Стоунър. По обществени прояви усмивката й озаряваше тясното лице толкова бързо и припряно, очите й блестяха толкова ярко, тя говореше толкова пискливо и несвързано, че всички бяха убедени: външността й прикрива като маска някаква истина, зад фасадата се крие силна личност, в която никой не може да повярва.
	След заболяването си и от безразличие, превърнало се в начин на живот, Уилям Стоунър започна да прекарва все повече време в дома, който двамата с Едит бяха купили преди много години. В началото Едит се разстройваше от присъствието му толкова, че все си мълчеше, сякаш недоумяваше. После, щом се увери, че присъствието му следобед подир следобед, вечер подир вечер, неделя след неделя явно ще бъде за постоянно, тя подхвана старата битка с подновена сила. И за най-дребното нещо плачеше жално и обикаляше из стаите, а Стоунър само я поглеждаше безстрастно и промърморваше една-две състрадателни думи. Едит се заключваше в стаята си и не излизаше с часове оттам, а Стоунър готвеше вместо нея и се държеше така, сякаш не е забелязал отсъствието й, когато накрая тя се появяваше бледа, с хлътнали страни и очи. Подиграваше му се с повод и без повод, а Стоунър сякаш не я чуваше, тя крещеше и кълнеше, а той слушаше с любезен интерес. Едит избираше мига, когато Стоунър е погълнат от някоя книга, за да отиде във всекидневната и да заблъска трескаво по пианото, въпреки че иначе свиреше рядко, а когато Стоунър говореше спокойно на дъщеря си, тя се вбесяваше и от двамата или само от някого от тях. А Стоунър гледаше на всичко това — на яростта, на враждата, на крясъците, на зареденото с омраза мълчание, — сякаш то се случваше на двама други души, към които само с усилие на волята може да прояви съвсем повърхностен интерес.
	Накрая — уморено, едва ли не с признателност. — Едит прие поражението си. Гневните изблици бяха все по-слаби, докато не станаха повърхностни като интереса на Стоунър към тях, а дългото мълчание се превърна в усамотение, от което Стоунър вече не се учудваше, а не в офанзиви към безразлична позиция.
	Когато караше четирийсетата си година, Едит Стоунър бе точно толкова слаба, колкото и като момиче, но със скованост и спънатост, идващи от непреклонната й осанка, от която всяко движение изглеждаше така, сякаш тя го правеше без желание, против волята си. Чертите на лицето й се бяха изострили и тънката бледа кожа се беше опънала върху костите като върху рамка, от което бръчките изглеждаха напрегнати и остри. Едит беше много бледа и си слагаше големи количества пудра и руж така, сякаш всеки ден рисуваше наново чертите си върху бяла маска. Ръцете й под сухата твърда кожа изглеждаха така, сякаш се състояха само от кости, и се движеха неспирно, гънеха се, дърпаха и стискаха и в най-спокойните мигове.
	Винаги сдържана, когато навлезе в средната възраст, Едит започна да става все по-отчуждена и разсеяна. След краткото време на последния щурм срещу Стоунър, припламнал като за последно с отчаяна сила, Едит се скиташе като призрак из собствената си усамотеност, място, от което така и не излезе докрай. Започна да си говори сама, тихо и спокойно, сякаш вразумяваше дете, правеше го открито и без да се стеснява, все едно е най-естественото нещо, което може да направи. От произволните артистични начинания, с които се бе занимавала от дъжд на вятър по време на брака си, накрая си избра скулптурата — като „носеща най-голямо удовлетворение“. Ваеше предимно с глина, макар че понякога работеше и с по-мек камък — из цялата къща бяха разпилени бюстове, фигури и композиции. Едит бе първа модернистка: бюстовете, които ваеше, представляваха минималистични сфери, фигурите се свеждаха до буци глина с издължени придатъци, а композициите обединяваха произволно наслагани геометрични фигури — кубове, сфери и пръчки. Понякога, докато минаваше покрай ателието й — стаята, където навремето бе кабинетът му. — Стоунър поспираше и слушаше как жена му работи. Тя си даваше указания, като на дете:
	— А сега трябва да сложиш това тук — не много, — тук, точно до малката вдлъбнатинка. О, виж, пада. Не беше достатъчно влажен, нали? Е, можем да го оправим. Още малко вода, и… готово! Видя ли?
	Създаде си навика да се обръща към мъжа си и дъщеря си в трето лице, сякаш говореше на друг. Казваше на Стоунър:
	— Не е зле Уили да си изпие кафето, вече наближава девет, не е хубаво да закъснява.
	Или пък на дъщеря си:
	— Грейс наистина не свири достатъчно на пиано. Най-малко по час на ден, за предпочитане по два. Какво ще стане с този талант? Жалко, жалко.
	Какво означаваше това отчуждаване за Грейс, Стоунър не знаеше, защото по свой начин тя също се бе затворила в себе си и се бе отчуждила като майка си. Беше си създала навика да мълчи и макар да бе запазила за баща си срамежливата мила усмивка, отказваше да разговаря с него. През лятото, когато баща й се бе разболял, се бе прокрадвала — ако не я наблюдават, — в малката му стаичка, беше сядала и бе гледала заедно с него през прозореца, явно доволна, че са само двамата, но дори тогава бе мълчала и опиташе ли се той да я извади от затвореността й, бе започвала да нервничи.
	Лятото, когато Стоунър бе боледувал, тя бе дванайсетгодишно високо, слабо момиче с нежно лице и коса, по-скоро руса, отколкото червена. През есента, по време на последния мощен щурм на Едит срещу мъжа й, срещу брака й и срещу самата нея и онова, в което смяташе, че се е превърнала, Грейс почти не помръдваше, сякаш усещаше, че и най-малкото движение може да я хвърли в бездна, от която няма да се измъкне. След яростното буйство Едит реши със сигурното безразсъдство, на което бе способна, че Грейс мълчи, защото е нещастна, и че е нещастна, защото не е популярна сред съучениците си. Прехвърли все по-слабата ярост на щурма си срещу Стоунър върху щурм за, както го наричаше, „светския живот“ на Грейс. Още веднъж започна да проявява „интерес“: обличаше дъщеря си ярко, по последната мода, в дрехи на плисета и волани, които само подчертаваха колко е слаба, организираше празненства, свиреше на пиано и настояваше въодушевено всички да танцуват, притискаше Грейс да се усмихва на всички, да говори, да се шегува, да се смее.
	Щурмът продължи по-малко от месец, после Едит заряза кампанията и пое на дългото бавно пътешествие към мястото, накъдето като през мъгла се бе запътила. Но за Грейс последиците от щурма бяха обратнопропорционални на неговата продължителност.
	След щурма тя прекарваше почти цялото си свободно време сама в своята стая — слушаше малкото радио, което баща й й беше подарил за дванайсетия й рожден ден. Лежеше неподвижно на неоправеното легло или седеше, пак неподвижно, на бюрото и слушаше звуците, които се лееха пискливо от тумбестия грозен инструмент върху нощното шкафче, сякаш гласовете, музиката и смехът, който чуваше, бяха единственото, което е останало от самата нея, и сякаш дори те затихваха и заглъхваха в далечината, извън нейния обсег.
	Освен това надебеля. От зимата до тринайсетия си рожден ден качи близо двайсет килограма, лицето й подпухна и изсъхна като превтасало тесто, а крайниците й станаха меки, бавни и спънати. Грейс ядеше почти колкото преди, макар че започна да се тъпче със сладко и винаги държеше в стаята си кутия с бонбони — нещо в нея като че се беше разхлабило, беше омекнало и бе изгубило надежда, сякаш някаква безформеност вътре в нея бе надделяла и се бе отскубнала на свобода, за да убеди сега плътта й да узакони това тъмно тайно съществувание.
	Стоунър наблюдаваше това преображение с тъга и тя не се вписваше в безразличието върху лицето, което той показваше на света. Не си позволяваше лесния лукс на вината — при неговия характер и обстоятелствата в живота му с Едит беше безсилен да направи каквото и да било. И тази мисъл изостряше тъгата му така, както не би могла да я изостри вината, от нея любовта към дъщеря му ставаше по-пронизваща и дълбока.
	Стоунър знаеше — и както предполагаше, бе разбрал много отдавна, — че Грейс е от рядко срещаните и винаги мили хора с нравствена природа, толкова крехка, че трябва да бъде подхранвана, трябва да получава грижи, за да се прояви. Чужда на света, тя трябваше да живее там, където не можеше да е като у дома си — жадна за нежност и спокойствие, трябваше да се подклажда от безразличието, бездушието и шума. Това беше природа, която дори на странното, враждебно място, където бе принудена да живее, не притежаваше диващината да отбива грубите сили, които й се противопоставяха, и единственото, което можеше да направи, бе да се оттегли в спокойствие, където бе окаяна, малка и притихнало неподвижна.
	Когато Грейс беше на седемнайсет години, през първата половина на последния клас в гимназията, я застигна още едно преображение. Природата й сякаш бе намерила скривалище и най-сетне Грейс бе в състояние да представи на света някаква измамна външност. Точно толкова бързо, колкото бе напълняла, тя смъкна килограмите, които бе качила преди три години, и за онези, които я познаваха, това преображение сякаш бе станало с магия и Грейс се бе появила от пашкул във въздух, за който е била създадена. Бе почти хубава, тялото й, което навремето бе твърде слабо, а после изведнъж твърде дебело, сега беше нежно, с крехки крайници, а походката й бе лека и изящна. Красотата й беше ненатрапчива, почти смирена, лицето й бе, кажи-речи, безизразно, като маска, светлосините й очи гледаха направо в теб, без любопитство и без каквито и да било опасения, че можеш да надзърнеш зад тях, гласът й бе много тих, малко глух и тя говореше рядко.
	Най-неочаквано стана, по израза на Едит, „популярна“. Често я търсеха по телефона, тя седеше във всекидневната, като кимаше от време на време, отговаряше на гласа тихо и кратко, в мрачните следобеди идваха коли, които я откарваха, анонимна сред виковете и смеха. Понякога Стоунър стоеше на предния прозорец, гледаше как автомобилите отпрашват със скърцащи спирачки и облаци прах и малко се притесняваше, малко се боеше — никога не бе притежавал кола и не се бе научил да шофира.
	А Едит беше доволна.
	— Виждаш ли? — казваше със студено ликуване, сякаш от трескавия й щурм към проблема с „популярността“ на Грейс не бяха минали близо три години. — Виждаш ли? Бях права. Единственото, от което Грейс имаше нужда, бе малко да я побутнеш. А Уили не одобряваше. О, знаех си аз. Уили не одобрява никога.
	Години наред Стоунър бе заделял всеки месец по няколко долара, та когато стане време, Грейс да може да напусне Колумбия и да отиде в колеж, може би в източните щати, по-надалеч. Едит знаеше за намеренията му и уж ги одобряваше, но когато дойде времето, не искаше и да чуе.
	— А, не! — каза тя. — Няма да го понеса! Детенцето ми! И от една година се справя толкова добре тук. Всички я търсят, толкова е щастлива. Ще се наложи да свиква и… детенцето ми, Грейси, детенцето ми. — Едит се извърна към дъщеря си. — Грейси всъщност не иска да се разделя с мама. Нали? И да я оставя самичка.
	Известно време Грейс гледа майка си, без да казва нищо. Извърна се за миг към баща си и поклати глава. Каза на майка си:
	— Ако искаш да остана, ще го направя, разбира се.
	— Грейс — намеси се Стоунър. — Чуй ме. Ако искаш да заминеш… много те моля, ако наистина искаш да заминеш…
	Тя не пожела да го погледне още веднъж.
	— Няма значение — каза.
	Още преди Стоунър да е успял да добави нещо, Едит заговори как с парите, заделени от баща й, щели да обновят гардероба й, щели да накупят наистина хубави дрехи, а може би дори и малък автомобил, така че Грейс и приятелите й да могат… А Грейс се усмихна с бавната си, едва доловима усмивка, като кимаше и току казваше по някоя дума, сякаш го очакваха от нея.
	Въпросът беше решен и Стоунър така и не разбра какво чувства Грейс, защо е останала, дали защото го иска майка й, или защото го иска тя, или пък от пълно безразличие към собствената си съдба. Есента щеше да се запише първи курс в Университета на Мисури, щеше да учи там поне две години, а после, ако пожелае, щеше да получи разрешение да замине, да напусне щата, за да завърши колеж. Стоунър си казваше, че така е по-добре, по-добре е за Грейс да търпи още две години затвора, в който едва ли подозираше, че се намира, отколкото да бъде разкъсвана върху кръста на безпомощната воля на Едит.
	И така, не се промени нищо. Грейс си получи гардероба, отказа предложението на майка си за малка кола и се записа да следва в Университета на Мисури. Телефонът продължи да звъни, същите лица (или лица, които не се отличаваха особено) продължиха да идват, да се смеят и да крещят на входната врата, в здрача продължиха да реват същите автомобили. Както и в гимназията, Грейс почти не се свърташе вкъщи и Едит бе доволна от — както си мислеше, — все по-голямата популярност на дъщеря си.
	— На майка си се е метнала — казваше. — Преди да се омъжи, тя беше много популярна. Всички момчета… Тате се вбесяваше от тях, но дълбоко в себе си се гордееше много, чувствах го.
	— Да, Едит — отвръщаше тихо Стоунър и усещаше как сърцето му се свива.
	Семестърът бе труден за Стоунър, беше негов ред да подготви изпита по английски за всички студенти първокурсници в университета, и в същото време бе зает като ръководител на две особено трудни докторски дисертации — и двете изискваха от него много допълнително четене. Затова той отсъстваше от дома си по-често, отколкото през последните няколко години.
	Една вечер към края на ноември се прибра по-късно от обикновено. Във всекидневната не светеше, къщата беше притихнала и той предположи, че Грейс и Едит са си легнали. Занесе някои от книжата, които бе взел със себе си, в задната стаичка с намерението да почете, след като си легне. Отиде в кухнята за сандвич и чаша мляко — тъкмо си беше отрязал филия и бе отворил хладилника, когато най-неочаквано чу протяжен писък, остър и пронизващ като нож, проехтял някъде от долу. Изтича във всекидневната, писъкът се чу още веднъж, този път къс и някак яростен в силата си, идваше откъм ателието на Едит. Стоунър прекоси бързо стаята и отвори вратата.
	Едит седеше на пода, сякаш беше паднала, очите й бяха диви, устата й бе отворена, готова да нададе още един писък. Грейс седеше със скръстени крака на тапицираното кресло отсреща и гледаше едва ли не спокойно майка си. Светеше само настолната лампа върху работната маса на Едит, затова помещението беше изпълнено с ослепителна яркост и наситени сенки.
	— Какво има? — попита Стоунър. — Какво се е случило?
	Главата на Едит се завъртя с лице към него, сякаш беше на разхлабен винт, очите й бяха празни. Тя каза странно сприхаво:
	— О, Уили. О, Уили.
	Продължи да го гледа, главата й се клатеше леко.
	Той се извърна към Грейс, която изглеждаше все така спокойна. Тя рече нехайно:
	— Бременна съм, татко.
	И писъкът проехтя отново, пронизващ и неизразимо гневен, двамата се извърнаха към Едит, която започна да мести очи напред-назад, от единия към друг — те бяха изцъклени и студени над разтворената за писък уста. Стоунър прекоси стаята, наведе се зад нея и я изправи — тя се отпусна безжизнено в ръцете му и се наложи той да придържа тежестта й.
	— Едит! — каза рязко. — Млъкни.
	Тя се вцепени и се отдръпна. Прекоси с подкосяващи се нозе стаята и застана над Грейс, която не се беше помръднала.
	— Ти! — избълва. — О, Боже. О, Грейси. Как можа… о, Боже. Същата като баща си. На него си се метнала. О, да. Мръсотия. Мръсотия…
	— Едит! — подвикна по-рязко Стоунър и отиде бързо при нея. Хвана я здраво над лактите и я обърна с гръб към Грейс. — Върви в банята да се наплискаш със студена вода. После се качи в стаята и си легни.
	— О, Уили — пророни тя умолително. — Детенцето ми. Милото ми детенце. Как можа да се случи? Как можа тя да…
	— Върви — повтори Стоунър. — Ще те повикам след малко.
	Едит излезе с несигурна крачка. Стоунър я изпрати с поглед, без да се помръдва, докато не чу водата в мивката в банята. После се обърна към Грейс, която продължаваше да го гледа от креслото. Усмихна й се набързо, отиде при работната маса на Едит, взе един стол, върна се и го сложи пред креслото на Грейс, за да може да й говори, без да гледа отвисоко лицето й.
	— И така — подхвана, — защо не ми разкажеш?
	Тя му се усмихна мило.
	— Няма много за разказване — отвърна. — Бременна съм.
	— Сигурна ли си?
	Грейс кимна.
	— Ходих на лекар. Току-що получих резултатите.
	— Добре — каза Стоунър и я докосна непохватно по ръката. — Излишно е да се притесняваш. Всичко ще бъде наред.
	— Да — каза тя.
	Той попита предпазливо:
	— Искаш ли да ми кажеш кой е бащата?
	— Един студент — отговори Грейс. — От университета.
	— Предпочиташ да не споделяш ли?
	— О, не — каза тя. — Няма особена разлика. Казва се Фрай. Ед Фрай. Второкурсник. Миналата година е бил на курса ти по композиция.
	— Не го помня — рече Стоунър. — Изобщо не го помня.
	— Съжалявам, татко — каза Грейс. — Беше глупаво. Той беше пийнал, не се… пазехме.
	Стоунър извърна очи от нея, към пода.
	— Съжалявам, татко. Ужасен си, нали?
	— Не — каза той. — Може би изненадан. Последните няколко години не сме се познавали добре, нали?
	Тя извърна поглед и рече притеснена:
	— Ами… вероятно е така.
	— Обичаш ли го това момче, Грейс?
	— О, не — призна си тя. — Всъщност не го познавам много добре.
	Той кимна.
	— Какво искаш да направиш?
	— Не знам — рече Грейс. — Наистина няма значение. Не искам да ви създавам главоболия.
	Дълго седяха, без да казват нищо. Накрая Стоунър подхвана:
	— Излишно е да се тревожиш. Всичко ще се нареди. Каквото и да решиш — каквото и да искаш да направиш, всичко ще е наред.
	— Да — каза Грейс. Тя стана от креслото. Сетне, както стоеше, погледна баща си и рече: — Ти и аз, сега вече можем да разговаряме.
	— Да — потвърди Стоунър. — Можем.
	Грейс излезе от ателието и Стоунър изчака да чуе как вратата на стаята й горе се затваря. После, преди да се прибере в стаята си, се качи тихо горе и отвори вратата в спалнята на Едит. Тя спеше непробудно, беше се проснала направо с дрехите на леглото, нощната лампа хвърляше върху лицето й ярка светлина. Стоунър угаси лампата и слезе долу.
	На другата сутрин по време на закуска Едит бе почти весела, не даваше признаци за истерията от предната вечер и говореше така, сякаш бъдещето е хипотетична задача, която трябва да решат. След като научи името на момчето, каза бодро:
	— И така. Как мислите, дали не трябва да се свържем с родителите, или е по-добре първо да поговорим с момчето? Чакайте да видим… сега сме последната седмица на ноември. Да кажем, половин месец. Дотогава можем да приключим с всички приготовления, защо да не направим и малка венчавка в църквата? Грейси, какво смята твоят приятел… как се казва?
	— Едит — намеси се Стоунър. — Чакай. Говориш така, сякаш много неща се разбират от само себе си. Грейс и този младеж може би не искат да се женят. Трябва да го обсъдим с Грейс.
	— Какво толкова има да обсъждаме? Разбира се, че искат да се оженят. В края на краищата те… те… Грейси, кажи на баща си. Обясни му.
	Грейс му каза:
	— Не е важно, татко. Изобщо не е важно.
	И Стоунър проумя, че наистина не е важно: очите на Грейс бяха вперени някъде зад него, в далечина, която тя не виждаше и която съзерцаваше без любопитство. Стоунър си замълча и остави жена си и дъщеря си да правят планове.
	Беше решено, че „младежът“ на Грейс, както го наричаше Едит, сякаш името му беше забранено, ще бъде поканен у тях и те двамата с Едит „ще си поговорят“. Тя организира следобеда така, сякаш е театрално представление, с хора, които се качват на сцената и слизат от нея, че дори и с две-три реплики. Предвиждаше се Стоунър да се извини, Грейс да постои още малко, а после също да се извини, оставяйки Едит и младежа сами — да си поговорят. Предвиждаше се още след половин час Стоунър да се върне, а след него и Грейс, и дотогава всичко да е уточнено.
	И стана точно както го беше решила Едит. След време Стоунър щеше да се пита развеселен какво ли си е мислел младият Едуард Фрай, когато е почукал срамежливо на вратата и е бил пуснат в стая, пълна сякаш със заклети врагове. Беше висок, доста едър, с разплуто и леко намусено лице, беше смутен и уплашен, затова пелтечеше и не поглеждаше никого. Преди да излезе от стаята, Стоунър видя, че младежът седи сгърбен на стола с китки върху коленете и поглед, забит в пода, а когато след половин час се върна в стаята, той пак беше в същото положение, сякаш не се беше и помръднал под масирания артилерийски обстрел, на какъвто приличаше бодрото чуруликане на Едит.
	Но всичко беше уточнено. С писклив, превзет, но наистина весел глас Едит им съобщи, че „младежът на Грейс“ произхождал от много добро семейство от Сейнт Луис, че баща му бил борсов посредник и по едно или друго време вероятно е сключвал сделки с баща й или най-малкото с банката му, че „младите“ били решили сватбата „да е възможно най-бързо, без излишни формалности“, че и двамата щели да прекъснат следването най-малко за година-две, че щели да живеят в Сейнт Луис, „смяна на пейзажа, ново начало“, че този семестър нямало да могат да си вземат изпитите, понеже точно тогава, в петък, била сватбата, но въпреки това до ваканцията щели да ходят на лекции. И не било ли ужасно мило — въпреки всичко.


	Сватбата се състоя в тесния кабинет на един мирови съдия. На церемонията присъстваха само Уилям и Едит, по време на нея жената на съдията, сбръчкана, побеляла и вечно намусена, правеше нещо в кухнята и накрая се появи колкото да се разпише като свидетелка. Следобедът беше студен и мрачен, датата бе 12 декември 1941 година.
	Пет дни преди сватбата японците бяха обстрелвали Пърл Харбър и Уилям Стоунър наблюдаваше церемонията със смесени чувства, каквито не беше изпитвал преди. Подобно на мнозина, минали през онова време, беше обзет от нещо, което можеше да определи единствено като вцепенение, макар да знаеше, че е обхванат от чувства, толкова разнопосочни, силни и дълбоки, че човек не може да ги признае дори пред себе си просто защото няма как да живее с тях. Стоунър усещаше обхвата на всеобщата трагедия, усещаше ужас и злочестина, толкова поголовни, че личните трагедии и беди бяха изместени на друга плоскост, но въпреки това бяха засилени от всеобхватността, сред която се разиграваха, точно както един гроб изглежда много по-скръбно, ако се намира сред необятна пустош. С почти сляпо състрадание Стоунър наблюдаваше краткия тъжен сватбен ритуал и колкото и да е странно, се трогна от застиналата, безразлична красота в лицето на дъщеря си и от намусеното отчаяние по лицето на младежа.
	След церемонията младите се качиха безрадостно на малкия автомобил на Фрай и поеха към Сейнт Луис, където тепърва им предстоеше да се изправят пред още двама родители и да живеят. След като потеглиха от къщата, Стоунър ги изпрати с поглед — можеше да си представи дъщеря си само като съвсем мъничко момиченце, което навремето е седяло до него в далечна стая и го е гледало вглъбено и радостно, само като прелестно дете, което е умряло отдавна.
	Два месеца след сватбата Едуард Фрай се записа доброволец, а решението на Грейс бе да остане до раждането на детето в Сейнт Луис. След половин година Фрай лежеше мъртъв върху плажа на малък остров в Тихия океан — един от многото новобранци, пратени в отчаяно усилие да спрат офанзивата на японците. Детето на Грейс се роди през юни 1942 година, беше момче и тя му даде името на бащата, когото то нямаше да види никога и нямаше да обича.
	Когато онзи юни отиде в Сейнт Луис „да помага“, Едит се опита да убеди дъщеря си да се прибере в Колумбия, но тя не искаше и да чуе — имаше малко жилище, малък доход от застраховката на Фрай и нови родители — свекър и свекърва, и изглеждаше щастлива.
	— Променила се е някак — сподели объркана Едит със Стоунър. — От нашата малка Грейси не е останало нищо. Много й се струпа на главата и подозирам, че не иска да й се напомня нищо… Помоли да ти предам, че те обича.


>	16

	Годините на войната се сляха на размазано петно и Стоунър мина през тях така, сякаш са почти непоносима брулеща буря — със сведена глава, със стиснати зъби, с мисли, насочени към следващата стъпка и към следващата, и към следващата. Ала въпреки стоическата си издръжливост, въпреки че вървеше безжизнено през дните и седмиците, дълбоко в себе си той беше силно раздвоен човек. Изтръпваше от инстинктивен ужас при мисълта за всекидневното опустошение, за плъзналата навсякъде разруха и смърт, които щурмуваха неумолимо ума и сърцето, за втори път наблюдаваше как факултетът се обезлюдява, как аудиториите се опразват, виждаше измъчения вид на онези, които остават, виждаше в този вид и бавната смърт на сърцето, горчивото закърняване на чувствата и грижите.
	От друга страна обаче, бе силно привлечен от същото това изтребление, от което изтръпваше. Откри в себе си склонност към насилие, за която не бе и подозирал: изгаряше от желание да се включи, да усети вкуса на смъртта и кръвта, горчивата радост на разрушението. Беше обзет и от срам, и от гордост, над които надделяваше горчивото разочарование от самия себе си и от времето и обстоятелствата, направили го възможен.
	Седмица след седмица, месец след месец пред него се нижеха имената на загиналите. Понякога бяха само имена, които помнеше от далечното минало, друг път успяваше да си спомни и лице, което да свърже с името, случваше се да се сети и за глас, за дума.
	През цялото това време продължи да преподава и да усвоява нови и нови неща, макар и понякога да усещаше, че е безполезно да се снишава, за да се прикрие от бушуващата буря, че е безсмислено да пази със събрани длани мъждивото пламъче на последната жалка клечка кибрит.
	От време на време Грейс се прибираше в Колумбия — да погостува на родителите си. Първия път доведе и сина си, който току-що бе навършил една годинка, но с присъствието си той, кой знае защо, притесняваше Едит, затова при следващите посещения Грейс го оставяше при баба му и дядо му в Сейнт Луис. На Стоунър му се искаше да вижда по-често внук си, но не спомена за това свое желание — с времето беше разбрал, че Грейс се е изнесла от Колумбия — и може би дори е забременяла, — не за друго, а всъщност за да избяга от затвор, където сега се връщаше от неизкоренима доброта и мила добра воля.
	Едит не подозираше или не искаше да го признае, но Стоунър знаеше, че Грейс е започнала да пие не на шега. Разбра го през лятото една година след като свърши войната. Грейс бе дошла да им погостува няколко дни — изглеждаше особено уморена, под очите й имаше сенки, лицето й беше напрегнато и бледо. Веднъж след вечеря Едит си легна рано, а Грейс и Стоунър останаха в кухнята да пият кафе. Стоунър се опита да поговори с нея, но тя беше неспокойна и объркана. Доста минути седяха в мълчание, накрая Грейс го погледна притеснено, сви рамене и най-неочаквано въздъхна.
	— Слушай — подхвана, — намира ли ти се вкъщи нещо за пиене?
	— Не — отвърна Стоунър, — опасявам се, че не. В шкафа може би има бутилка шери, но…
	— Трябва на всяка цена да пийна малко. Нали нямаш нищо против да звънна в магазина и да поръчам една бутилка?
	— Разбира се, че не — отговори Стоунър. — Просто ние с майка ти обикновено не…
	Но Грейс беше станала от стола и бе отишла във всекидневната. Разлисти припряно телефонния указател и набра трескаво номера. След като се върна в кухнята, подмина масата, отиде при шкафа и извади преполовена бутилка шери. Взе от дъската за сушене на съдове една чаша и я напълни почти догоре със светлокафяво вино. Както стоеше права, я пресуши до дъно и като потреперваше леко, избърса устни.
	— Развалено е — обясни. — И мразя шери.
	Върна се на масата заедно с бутилката и чашата, седна и ги сложи точно пред себе си. Напълни чашата до половината и погледна баща си със странна, едва забележима усмивка.
	— Пия малко повече, отколкото трябва — обясни. — Клетият татко. Не знаеше, нали?
	— Не знаех — потвърди той.
	— Всяка седмица си казвам: от другата седмица няма да пия толкова много, а се получава така, че пия повече. И аз не знам защо.
	— Нещастна ли си? — попита Стоунър.
	— Не — отговори Грейс. — Мисля, че съм щастлива. Или най-малкото почти щастлива. Не е това. А…
	Тя не се доизказа.
	Когато Грейс изпи до капка шерито в шишето, се появи и момчето за доставки по домовете, беше дошло с бутилка уиски. Грейс я донесе в кухнята, отвори я с обиграно движение и наля доста голяма доза в чашата от шерито.
	Стояха до много късно, докато по прозорците не пропълзя първият сивкав здрач. Грейс не спираше да пие на малки глътки и с напредването на нощта бръчките по лицето й се изгладиха, тя се успокои и подмлади и двамата с баща й поговориха, както не бяха разговаряли от години.
	— Предполагам — сподели Грейс, — предполагам, че забременях съвсем преднамерено, въпреки че навремето не го знаех, предполагам, че дори не знаех колко силно искам да се махна оттук, трябваше да се махна. Бог ми е свидетел, знаех как да се предпазвам и да не забременея, освен ако не искам. Всички онези момчета в гимназията и… — Тя се усмихна криво на баща си. — Вие с мама не знаехте, нали?
	— Предполагам, че не — призна той.
	— Мама искаше да съм популярна и — е, да, бях популярна. Това не значеше нищо, абсолютно нищо.
	— Знаех, че си нещастна — рече с усилие Стоунър. — Но и през ум не ми е минавало… така и не съм разбрал…
	— Вероятно аз също — каза Грейс. — Не бих могла да знам. Клетият Ед. Накрая той опра пешкира. Използвах го… о, да, той е бащата… но аз го използвах. Беше свястно момче, много срамежливо… направо не се понасяше. Сам се записа доброволец половин година преди задължителната повинност, само и само да се махне. Убих го, така ми се струва, беше много свястно момче, а ние с него дори не се харесвахме особено.
	Говориха до късно като стари приятели. И малко по малко Стоунър осъзна, че както е казала и самата Грейс, тя е почти щастлива с отчаянието си, ще живее мирно и кротко и от година на година ще се пропива все повече, за да не вижда в какво нищо се е превърнал животът й. Стоунър се радваше, че дъщеря му има поне това, беше признателен, че тя може да пие.


	Годините непосредствено след Втората световна война бяха най-добрите в преподавателската му работа, освен това в някои отношения бяха най-щастливите в живота му. Ветераните от тази война извършиха същински десант в университета и го преобразиха, донесоха качество на живот, каквото преди му липсваше, устрем и вихър, които го направиха съвсем различен. Стоунър работеше по-усърдно от всякога, студентите, странно зрели, бяха изключително сериозни и презираха всичко незначително. Непорочни спрямо модата и обичаите, гледаха на следването така, както Стоунър бе мечтал, подхождаха към него, сякаш е самият живот, а не конкретно средство за постигането на конкретна цел. Стоунър знаеше, че след тези няколко години преподаването никога вече няма да бъде същото, и се отдаде на щастливото състояние на изнемога, за която се надяваше да не свършва никога. Рядко мислеше за миналото или бъдещето, а също за разочарованията и радостите им, бе насочил цялата енергия, на която беше способен, към работата си тук и сега и се надяваше най-после онова, което прави, да се е превърнало в негова отличителна черта.
	През тези години рядко бе отклоняван от отдадеността си на работата тук и сега. Понякога, щом дъщеря му се върнеше да погостува в Колумбия така, сякаш се луташе безцелно от стая на стая, го обземаше почти непоносимото чувство за загуба. Грейс щеше да навърши двайсет и пет, а изглеждаше десет години по-възрастна, пиеше неотклонно, без да спира, като човек, изгубил всякаква надежда, и се разбра, че оставя все по-често детето на грижите на баба му и дядо му в Сейнт Луис.
	Само веднъж Стоунър получи вести от Катрин Дрискол. През 1949 година, в началото на пролетта от един голям университет в източните щати му изпратиха бюлетина си, където се съобщаваше, че книгата на Катрин е издадена, и бяха добавени няколко думи за авторката. Преподавала в добър хуманитарен колеж в Масачузетс, не била семейна. При първа възможност Стоунър си набави екземпляр от книгата. Когато я взе в ръце, пръстите му сякаш оживяха и затрепериха така, че той едвам я отвори. Отгърна първите няколко страници и видя посвещението: „На У. С.“
	Очите му се замъглиха и Стоунър седя дълго, без да се помръдва. След това поклати глава и се върна към книгата — не я остави, докато не я прочете от кора до кора.
	Както и очакваше, беше добра. Стилът беше отличен и заложената в нея страст бе прикрита с бистър ясен ум. Стоунър усети, че в онова, което чете, вижда Катрин, и бе изумен колко ясно си я представя дори сега. Най-неочаквано изпита чувството, че Катрин е в съседната стая и той се е разделил с нея преди броени мигове, ръцете му пламтяха, сякаш я бе докосвал. И усещането за загуба, което толкова дълго бе потискал вътре в себе си, бликна като от срутен бент, погълна го и Стоунър се остави да го носи, да го изтласква извън обсега на собствената му воля — не искаше да се спасява. После се усмихна с обич, като на спомен, хрумна му, че наближава шейсетте и би трябвало да е извън властта на такава страст, на такава любов.
	Ала знаеше, че още е и винаги ще бъде подвластен на тази любов. Тя лежеше, мощна и ненакърнима, под вцепенението, безразличието, отказа — винаги си беше там. Като млад Стоунър я бе раздавал на воля, без да се замисля, беше я раздавал на знанията, които — преди колко ли години? — му бе разкрил Арчър Слоун, беше я раздавал на Едит в онези първи безразсъдни слепи дни, когато я беше ухажвал и се бе оженил за нея, беше я раздавал и на Катрин така, сякаш не я бе давал никога преди това. По един или друг начин я бе раздавал на всеки миг от живота си и вероятно го бе правил най-пълно, когато не бе и подозирал, че го прави. Това не беше страст на ума или на плътта, това по-скоро бе сила, която включваше и ум, и плът, сякаш именно от тях бе изтъкана любовта, сякаш именно те бяха веществото, от което е направена тя. Тази страст казваше и на жената, и на стиха просто: Виж! Жива съм.
	Стоунър не се възприемаше като стар. Сутрин, докато се бръснеше, понякога се взираше в образа си в огледалото и нямаше чувството, че именно той е човекът с лицето, което го гледаше учудено, с ясен поглед като върху гротескна маска, сякаш по някаква неясна причина носи възмутителна дегизировка и стига да поиска, може да махне гъстите бели вежди, вълнистата бяла коса, плътта, увиснала около острите черти, дълбоките бръчки, сложени, за да го състарят.
	Знаеше обаче, че нищо не го състарява, че наистина вече е на възраст. През годините след голямата война виждаше колко болни са светът и собствената му страна, виждаше как омразата и мнителността прерастват в лудост, плъзнала като скоротечна болест по цялата земя, виждаше как младежите тръгват на поредната война, как маршируват с готовност към безсмислената си гибел, като в ехо от кошмар. И съжалението и тъгата, които изпитваше, бяха толкова стари, толкова неотделими от възрастта му, че той се чувстваше едва ли не недосегаем.
	Годините се изнизваха бързо и Стоунър почти не усещаше как отминават. През пролетта на 1954 година стана на шейсет и три и изведнъж си спомни, че му остава да преподава най-много четири години. Опита се да надзърне отвъд този срок, но не видя нищо, а и нямаше желание да вижда.
	Онази есен получи бележка, с която секретарката на Гордън Финч го молеше да се отбие да се види с декана — когато му е удобно. Стоунър беше зает и минаха доста дни, докато намери свободен следобед.
	Всеки път, когато се срещаше с Гордън Финч, Стоунър усещаше, че е леко изненадан колко малко е остарял той. Уж беше само една година по-млад от него, а човек трудно можеше да му даде повече от петдесет. Беше съвсем плешив, по едрото му лице нямаше бръчки и то излъчваше едва ли не херувимско здраве, Финч стъпваше напето и през последните години бе започнал да се облича по-спортно, с пъстри ризи, рядко слагаше сако.
	Онзи следобед, когато Стоунър отиде да се видят, Гордън Финч изглеждаше притеснен. Двамата поговориха за общи неща, Финч попита как е със здравето Едит и спомена как буквално преди ден жена му Каролайн била казала, че не е зле да се съберат отново. После рече:
	— Времето. Господи, как само лети!
	Стоунър кимна. Най-неочаквано Финч въздъхна.
	— Е — подхвана. — Явно се налага да го обсъдим. Догодина ставаш на… шейсет и пет. Вероятно не е зле да набележим някакъв план.
	Стоунър поклати глава.
	— Не точно сега. Възнамерявам да се възползвам, разбира се, от правото да работя още две години.
	— Така и предполагах — отвърна Финч и се облегна на стола. — Аз пък няма да се възползвам. Остават ми три години и после се махам. Понякога си мисля за нещата, които съм пропуснал, за местата, където не съм бил, и… да го вземат мътните, Бил, животът е твърде кратък. Защо не напуснеш и ти? Помисли с колко време ще…
	— Ще се чудя какво да правя с него — отвърна Стоунър. — Така и не се научих да го използвам.
	— Стига де — възкликна Финч. — В наши дни, в наше време на шейсет и пет години още си си млад. Разполагаш с време да научиш неща, които…
	— Ломакс, нали? Той те притиска.
	Финч се усмихна.
	— Разбира се. А ти какво очакваше?
	Известно време Стоунър мълча. После рече:
	— Предай на Ломакс, че съм отказал да го обсъждам с теб. Че от възрастта съм станал много опак и сприхав и не можеш да излезеш на глава с мен. И че се налага да го направи сам.
	Финч се засмя и поклати глава.
	— За Бога, ще му предам. След толкова години вие двамата може би ще поразхлабите гайките.
	Но сблъсъкът не се състоя веднага, а когато дойде през март, в средата на втория семестър, не прие вид, какъвто Стоунър беше очаквал. И този път го помолиха да се яви в кабинета на декана в строго определено време, намекнаха му и че е спешно.
	Стоунър се появи с няколко минути закъснение. Ломакс вече беше там, седеше сковано пред бюрото на Финч, до него имаше празен стол. Стоунър прекоси бавно помещението и седна. Извърна се и погледна Ломакс, той пък се бе втренчил невъзмутимо право напред, едната му вежда бе вдигната презрително към всичко и всички.
	Финч ги наблюдава няколко мига, върху лицето му играеше едва доловима развеселена усмивка.
	— Е — подхвана той, — всички знаем по какъв въпрос сме тук. За пенсионирането на Стоунър.
	Изложи набързо правилника: човек можеше да се пенсионира по свое желание на шейсет и пет години, ако предпочетеше това, Стоунър можеше да излезе в пенсия или в края на тази учебна година, или в края на някой от семестрите догодина. При съгласие на ръководителя на катедрата, на декана на колежа и на самия преподавател той можеше да остане на работа, докато навърши шейсет и седем години, тогава вече бе задължително да се пенсионира. Освен ако въпросният преподавател не станеше почетен професор и не получеше катедра, тогава вече…
	— Това е почти изключено, според мен тук сме единодушни — вметна студено Ломакс.
	Стоунър кимна на Финч.
	— Почти изключено.
	— Искрено вярвам — обърна се Ломакс към Финч, — че в интерес на катедрата и на колежа Стоунър ще се възползва от възможността да се пенсионира. Отдавна обмислям някои промени в учебната програма и преподавателския състав, които при такова пенсиониране ще станат възможни.
	Стоунър каза на Финч:
	— Докато имам възможност да преподавам, нямам желание да се пенсионирам само заради прищевките на професор Ломакс.
	Финч се извърна към Ломакс. Той каза:
	— Сигурен съм, че Стоунър не е отчел много неща. Той ще разполага с време да се отдаде на писане… — Ломакс замълча тактично. — Нещо, което сега е възпрепятстван да прави заради отдадеността си на преподаването. Академичната общност със сигурност само ще спечели, ако плодовете на богатия му опит бъдат…
	Стоунър го прекъсна.
	— На този етап от живота си нямам желание да започвам литературна кариера.
	Ломакс сякаш се поклони на Финч, без да се помръдва на стола.
	— Сигурен съм, че нашият колега е прекалено скромен. До две години и аз ще бъда принуден от правилника да освободя мястото на ръководител на катедра. Със сигурност възнамерявам да се възползвам добре от малкото време, което ми остава, очаквам с нетърпение да се порадвам на спокойствието, след като се пенсионирам.
	Стоунър каза:
	— Надявам се да остана в катедрата най-малкото докато се отвори тази благоприятна възможност.
	Известно време Ломакс мълча. После каза замислено на Финч:
	— През последните няколко години често ми е хрумвало, че усилията на Стоунър в полза на университета може би не са оценени докрай. Хрумвало ми е, че ако го направим професор, това ще увенчае подобаващо годината, когато той ще излезе в пенсия. Вечеря в чест на събитието — подобаваща церемония. Така ще му се отблагодарим. Не сме в началото на годината, повечето повишения вече бяха оповестени, но съм сигурен, че ако настоявам, за догодина можем да уредим повишение — в чест на оттеглянето му в заслужена почивка.
	Изведнъж играта, която Стоунър играеше с Ломакс — и на която, колкото и да е странно, се наслаждаваше, — му се стори дребнава и непочтена. Обзе го умора. Той погледна Ломакс право в лицето и каза изтощено:
	— Мислех, че след толкова години, Холи, ме познаваш по-добре. Никога не ме е вълнувало какво според теб можеш да ми „дадеш“ или да ми „направиш“. — Той замълча. Всъщност бе по-уморен, отколкото си мислеше. Продължи с усилие: — Това не е важно, никога не е било важно. Предполагам, си добър човек, със сигурност си добър преподавател. Но в някои отношение си пълен невежа и негодник. — Стоунър замълча още веднъж. — Не знам на какво си се надявал. Но аз няма да се пенсионирам — нито в края на тази година, нито в края на следващата. — Изправи се бавно и постоя малко, за да събере сили. — Ще извинявате, господа, но съм малко уморен. Ще ви оставя да обсъждате, каквото имате да обсъждате.
	Знаеше, че нещата няма да свършат дотук, но му беше все едно. Когато на последното заседание на преподавателите за годината Ломакс оповести в доклада на катедрата, че Уилям Стоунър ще се пенсионира в края на следващата година, Стоунър се изправи и заяви пред всички, че професор Ломакс греши и че пенсионирането му ще бъде факт цели две години след срока, съобщен от Ломакс. В началото на есенния семестър новият ректор на университета покани в дома си на следобеден чай Стоунър и говори надълго и нашироко за годините, които той е отдал на преподаването, за напълно заслужената почивка, за признателността, която всички изпитват, Стоунър пък отвърна доста хапливо, нарече ректора „млади момко“ и се направи на глух, така че накрая младият момък вече крещеше възможно най-умиротворително.
	Но усилията на Стоунър, колкото и незначителни да бяха, го уморяваха повече, отколкото той беше очаквал, и в началото на коледната ваканция се чувстваше направо изтощен. Каза си, че наистина остарява и ще се наложи да кара по-спокойно, ако иска да работи като хората до края на годината. През десетте дни на коледната ваканция почиваше, трупаше сили и когато се върна за последните седмици от семестъра, преподаваше устремено, с енергия, която го изненада. Въпросът с пенсионирането му се струваше изяснен и той не си правеше труда да мисли отново за него.
	В края на февруари умората пак го връхлетя и този път той явно не можеше да се отърси от нея: прекарваше много време вкъщи и четеше и пишеше главно подпрян на възглавници в леглото в задната си стаичка. През март усети тъпа болка в краката и ръцете и си каза, че е уморен и ще се почувства по-добре, щом настъпят топлите пролетни дни, че се нуждае от почивка. През април болката се пренесе изцяло от кръста надолу и се случваше Стоунър да пропусне лекция, защото установи, че остава почти без сили само докато се придвижва от аудитория на аудитория. В началото на май болката стана остра и Стоунър вече не можеше да си внушава, че това е нещо незначително. Записа си час при лекар в университетската лечебница.
	Имаше прегледи, изследвания и въпроси, чийто смисъл Стоунър схващаше съвсем мъгляво. Бе поставен на специална диета, дадоха му и хапчета за болката и му казаха в началото на следващата седмица да дойде на консултация — тогава вече резултатите от изследванията щели да бъдат готови и обобщени. Почувства се по-добре, въпреки че умората си остана.
	Лекарят беше младеж на име Джеймисън, който обясни на Стоунър, че ще поработи няколко години в университета, а после ще открие частна практика. Беше с кръгло розово лице, носеше очила без рамки и се държеше нервно и смутено, с което спечели доверието на Стоунър.
	Той подрани с няколко минути за часа, но медицинската сестра му каза да влиза. Стоунър отиде по дългия тесен коридор на лечебницата в малката стаичка, служеща за кабинет на Джеймисън.
	Той го чакаше — Стоунър разбра, че го чака от известно време, по бюрото старателно бяха подредени папки, рентгенови снимки и бележки. Джеймисън се изправи, усмихна се внезапно и притеснено и протегна ръка към стола пред бюрото.
	— Господин Стоунър — каза. — Сядайте, сядайте.
	Стоунър седна.
	Джеймисън погледна свъсен нещата по бюрото, изглади един лист хартия и също се отпусна на стола.
	— И така — подхвана, — има нещо, което пречи в долния край на тънките черва, това е ясно. На рентгеновите снимки не се вижда добре, но това не е необичайно. О, малко петно, но то не означава непременно нещо. — Той обърна стола, сложи една от рентгеновите снимки върху рамката, запали лампата и показа напосоки. Стоунър се взря, но не видя нищо. Джеймисън изключи лампата и пак се обърна към бюрото. Заговори много делово: — Белите кръвни телца са в повече, но там, изглежда, няма инфекция, утайката ви е под нормата, кръвното ви налягане е ниско. Има вътрешен оток, който смущава, отслабнали сте много и… при тези симптоми и при резултатите от това тук — показа той с ръка бюрото си — бих казал, че ни остава само едно. — Джеймисън се усмихна сковано и каза уж весело: — Просто трябва да ви отворим и да видим какво ще открием.
	Стоунър кимна.
	— Значи е рак.
	— Е, думата е доста силна — отвърна Джеймисън. — Може да са много неща. Почти сигурен съм, че там има тумор, но… не можем да бъдем докрай сигурни в нищо, докато не ви отворим и не погледнем.
	— Откога го имам?
	— О, няма начин да се определи. Но ако се съди от размерите… доста голям е, явно не е от скоро.
	Известно време Стоунър мълча. После каза:
	— Колко според вас ми остава?
	Джеймисън рече покрусено:
	— О, вижте какво, господин Стоунър. — Той опита да се засмее. — Да не избързваме със заключенията. Така де, винаги има шанс… има шанс да е просто тумор, да не е злокачествен. Или… може да са много неща. Просто няма как да знаем със сигурност, докато не…
	— Да — прекъсна го Стоунър. — Кога искате да направите операцията?
	— Час по-скоро — отговори с облекчение Джеймисън. — До два-три дни.
	— Толкова скоро — рече почти разсеяно Стоунър. След това погледна, без да мига, Джеймисън. — Нека ви задам няколко въпроса, докторе. Трябва да ви кажа, че искам да ми отговорите на тях откровено.
	Джеймисън кимна.
	— Ако е само тумор, който, както казахте, не е злокачествен, има ли някакво значение, ако отложим със седмица-две?
	— Ами ще ви боли — отвърна без желание Джеймисън, — и… не, предполагам, че няма особено значение.
	— Чудесно — рече Стоунър. — А ако положението е толкова тежко, колкото смятате… тогава има ли някакво значение, ако отложим със седмица-две?
	Джеймисън мълча дълго, после отговори почти горчиво:
	— Не, предполагам, че не.
	— В такъв случай ще почакам седмица-две — допълни спокойно Стоунър. — Има едни неща, които трябва да разчистя… работа, която трябва да свърша.
	— Сам разбирате, не ви го препоръчвам — каза Джеймисън. — Изобщо не ви го препоръчвам.
	— Разбира се — рече Стоунър. — И, докторе, няма да го споменавате пред никого, нали?
	— Да — потвърди Джеймисън и добави малко по-сърдечно: — Разбира се, че няма да споменавам.
	Предложи да променят леко диетата, на която бе подложил Стоунър, предписа му още хапчета и уточни датата, когато той трябва да постъпи в болница.
	Стоунър не почувства нищо, сякаш лекарят му бе казал, че има дребен проблем, спънка, която той трябва да преодолее, за да продължи да прави онова, което трябва да прави. Хрумна му, че това се случва твърде късно през годината и Ломакс сигурно ще се затрудни да му намери заместник.
	От хапчето, което беше изпил в лекарския кабинет, му се виеше леко свят и колкото и да е странно, усещането му се стори приятно. Беше изгубил представа за времето, видя, че стои в дългия коридор с паркет по пода на първия етаж в Джеси Хол. Ушите му бучаха, сякаш някъде в далечината имаше птици, които пляскаха с криле, в сумрачния коридор като че имаше светлина без източник, която ту блясваше, ту гаснеше отново, туптеше като сърцето му, а плътта му усещаше остро и най-малкото движение, което Стоунър правеше, и пареше, докато той вървеше напред и внимаваше къде стъпва в това пространство с редуващи се светлина и мрак.
	Застана пред стълбището за втория етаж, стъпалата бяха мраморни и точно в средата имаше почти невидими вдлъбнатини, изгладени от десетилетията, през които са слизали и са се качвали по тях. Бяха почти нови, когато — преди колко ли години? — Стоунър бе застанал за пръв път тук, беше погледнал нагоре, както гледаше сега, и се беше запитал къде ли ще го изведат. Замисли се за времето и за неусетния му ход. Стъпи внимателно на първата гладка вдлъбнатинка и се качи.
	После влезе в кабинета на секретарката на Гордън Финч. Момичето каза:
	— Деканът тъкмо се канеше да си тръгва…
	Стоунър кимна разсеяно, усмихна му се и влезе в кабинета на Финч.
	— Гордън — подхвана сърдечно, все така усмихнат. — Няма да те бавя много.
	Финч също се усмихна по инерция, очите му бяха уморени.
	— Разбира се, Бил, сядай.
	— Няма да те бавя много — повтори той и почувства как в гласа му се влива странна сила. — Работата е там, че промених решението си… за пенсионирането де. Знам, че създавам неудобство, извинявай, че те предупреждавам толкова късно, но… мисля, че така е най-добре. В края на семестъра напускам.
	Лицето на Финч заплува пред него, кръгло в изумлението си.
	— Какви ги говориш? — възкликна той. — Да не те притискат?
	— Няма такова нещо — увери го Стоунър. — Решението е мое. Просто… установих, че наистина има неща, които бих искал да направя. — Той добави спокойно: — И наистина имам нужда от малко почивка.
	Финч се подразни и Стоунър знаеше, че има причини. Стори му се, че чува как промърморва някакво извинение, усети, че още се усмихва глупаво.
	— Е, сигурно не е много късно — рече Финч. — Утре мога да задвижа документите. Предполагам, знаеш всичко необходимо за осигуровките, годишното възнаграждение, за такива неща.
	— О, да — отвърна Стоунър. — Помислил съм за всичко. Не се притеснявай.
	Финч си погледна часовника.
	— Закъснявам, Бил. Намини след ден-два, да изчистим подробностите. Междувременно… е, не е зле да знае и Ломакс. Довечера ще му звънна. — Той се усмихна. — Опасявам се, че успя да му доставиш удоволствие.
	— Да — каза Стоунър. — Опасявам се, че да.
	През двете седмици, преди да го приемат в болница, имаше да върши много неща, но реши, че ще се справи. Отмени лекциите за следващите два дни и повика на консултация студентите, за които бе поел отговорността да бъде научен ръководител на изследванията, писмените работи и дисертациите им. Написа подробни указания как да довършат започнатото и пусна в пощенската кутия на Ломакс направени под индиго копия. Успокои онези, които изпаднаха в паника, понеже решиха, че е дезертирал, както и студентите, притеснени, че ще се наложи да работят с нов ръководител. Установи, че хапчетата, които пиеше, притъпяват болката, но и замъгляват съзнанието му, затова денем, докато разговаряше със студентите, и вечерно време, докато четеше лавината от недовършени работи, студии и дисертации, взимаше лекарствата само ако болката се засилеше дотолкова, че да му пречи да се съсредоточи и да работи.
	Два дни след като оповести, че излиза в пенсия, насред претоварения следобед по телефона му се обади Гордън Финч.
	— Бил? Гордън е. Слушай… възникна дребен проблем, според мен не е зле да го обсъдим.
	— Да? — каза той припряно.
	— Ломакс. Не проумява как така не го правиш заради него.
	— Няма значение — каза Стоунър. — Да мисли каквото иска.
	— Чакай… има и друго. Прави планове да даде в твоя чест вечеря и така нататък. Бил дал дума.
	— Виж какво, Гордън, точно сега съм много зает. Не можеш ли някак да го спреш?
	— Опитах, но той го прави през катедрата. Ако искаш да поговоря с него, добре, но трябва да присъстваш и ти. Почне ли да се държи така, не мога да го вразумя.
	— Добре тогава. Кога трябва да се състои това безумие?
	Настъпи кратко мълчание.
	— Другия петък. Последния ден на учебната година, точно преди изпитната седмица.
	— Добре — рече уморено Стоунър. — Дотогава би трябвало да съм разчистил нещата, така ще бъде по-лесно, отколкото сега да спорим. Остави го да действа.
	— Трябва да знаеш още нещо: Ломакс иска да обявя, че се пенсионираш като заслужил професор, въпреки че това може да се оформи официално чак в края на другата година.
	Стоунър усети как към гърлото му се надига смях.
	— Ама че дивотия — каза. — Но карай.
	Цяла седмица работи — беше загубил представа за времето. Работи чак до петък, от осем сутринта до десет вечерта. Прочете последната страница, внесе последната поправка и се облегна на стола, светлината на настолната лампа го заслепи и за миг той не знаеше къде се намира. Огледа се и видя, че е в кабинета си. Рафтовете на библиотеките бяха натежали от книги, наслагани как да е, по ъглите имаше купчинки книжа, кантонерките бяха отворени и разбъркани. Трябва да подредя — помисли си Стоунър, — трябва да оправя всичко.
	— Другата седмица — обеща си. — Другата седмица.
	Не знаеше дали ще успее да се прибере. Струваше му се, че трябва да полага усилия, за да диша. Стесни обхвата на мислите си, насочи ги към ръцете и краката си, накара ги да откликват. Изправи се и се постара да не залита. Изключи настолната лампа и продължи да стои, докато очите му свикнат с лунната светлина, струяща през прозорците. Сложи единия си крак пред другия и излезе по тъмните коридори навън, после тръгна по тихите улици към къщи.
	У тях светеше, Едит още не си беше легнала. Стоунър събра каквото бе останало от силите му и след като се качи по предното стълбище, влезе във всекидневната. Разбра, че не може да продължи нататък, затова се добра някак до канапето и седна. След миг намери сили да бръкне в джоба на жилетката си и да извади шишенцето с хаповете. Лапна един и го глътна без вода, после взе още един. Бяха горчиви, но горчилката му се стори едва ли не приятна.
	Забеляза, че Едит снове из стаята, мести се от място на място — надяваше се да не му е казала нещо. След като болката го поотпусна и малко от силите му се върнаха, той си даде сметка, че Едит не му е казвала нищо: лицето й беше застинало, ноздрите и устата й бяха стиснати и тя обикаляше сковано, ядосано. Стоунър понечи да й каже нещо, но реши, че не може да се довери на гласа си. Запита се защо ли Едит е ядосана — от доста време не се беше гневила.
	Накрая тя спря да кръжи и се извърна с лице към него — беше стиснала юмруци отстрани на хълбоците си.
	— Е? Ще кажеш ли нещо?
	Стоунър се прокашля и насочи поглед към нея.
	— Извинявай, Едит. — Чу, че гласът му е тих, но не трепери. — Вероятно съм малко уморен.
	— Нямаше намерение да ми казваш, нали? Бива ли такова нещо! Нима смяташе, че нямам право да знам?
	За миг Стоунър се озадачи. После кимна. Ако имаше повече сили, щеше да се ядоса.
	— Как разбра?
	— Няма значение. Предполагам, че знаят всички, освен мен. О, Уили, хубава работа!
	— Извинявай, Едит, наистина съжалявам. Не исках да те тревожа. Смятах да ти кажа другата седмица, точно преди да постъпя в болница. Няма нищо страшно, не се притеснявай.
	— Нямало нищо! — засмя се тя горчиво. — Казват, че може би е рак. Толкова ли не знаеш какво означава това?
	Изведнъж Стоунър се почувства безтегловен и си наложи да не се вкопчва в нищо.
	— Едит — рече с далечен глас, — хайде да го обсъдим утре. Моля те. Сега съм уморен.
	Тя го изгледа.
	— Искаш ли да ти помогна да стигнеш до стаята? — попита сърдито. — Както гледам, едва ли ще се справиш сам.
	— Добре съм — увери я той.
	Но още преди да се е прибрал в стаята, съжали, че не е оставил Едит да му помогне — и не само защото усети, че е по-изнемощял, отколкото е очаквал.
	В събота и неделя почива, а в понеделник вече бе в състояние да проведе занятията. Прибра се рано и тъкмо лежеше на канапето във всекидневната и разглеждаше заинтригувано тавана, когато на вратата се позвъни. Стоунър седна и понечи да се изправи, но вратата се отвори. Беше Гордън Финч. Беше блед, ръцете му трепереха.
	— Влизай, Гордън — покани го той.
	— Господи, Бил — рече Финч. — Защо не ми каза?
	Стоунър прихна.
	— Какво искаш, да пусна обява във вестниците ли? — отвърна. — Мислех, че мога да го направя без излишен шум, без да разстройвам никого.
	— Знам, но… Господи, ако знаех.
	— Няма място за тревога. Още не са казали нищо определено — някаква си операция. Проучвателна, май така я наричат. Всъщност ти откъде научи?
	— От Джеймисън — рече Финч. — Той е и мой лекуващ лекар. Не било етично, но смятал, че е редно да знам. Прав е, Бил.
	— Знам — каза Стоунър. — Няма значение. Разчуло ли се е?
	Финч поклати глава.
	— Засега не.
	— В такъв случай си мълчи. Моля те.
	— Разбира се, Бил — увери го Финч. — А вечерята в петък… не е задължително да присъстваш.
	— Въпреки това ще дойда — каза Стоунър. После се усмихна. — Все дължа нещо на Ломакс.
	По лицето на Финч се мярна нещо като призрачна усмивка.
	— Наистина си станал опак старец.
	— Вероятно — каза Стоунър.
	Вечерята бе в малката банкетна зала на Студентския съюз. Едит реши в последния момент, че няма да издържи на такова нещо, затова Стоунър отиде сам. Тръгна рано и мина бавно през университетското градче, сякаш се разхождаше безгрижно в пролетен следобед. Както и очакваше, в залата нямаше никого — накара един от келнерите да махне картончето с името на жена му и да пренареди централната маса, за да няма празни места. После седна и зачака гостите.
	Седеше между Гордън Финч и ректора на университета, Ломакс, който щеше да бъде нещо като церемониалмайстор, беше през три стола. Усмихваше се, бъбреше си с хората наоколо и не погледна Стоунър.
	Залата се напълни бързо, преподаватели от катедрата, които почти не бяха говорили с него от години, му махнаха от другия край на помещението, той кимна. Финч говореше малко, но не изпускаше от очи Стоунър, младият нов ректор, чието име той все не можеше да запомни, разговаряше с него непринудено, с уважение.
	Храната беше поднесена от млади студенти в бели сака, Стоунър позна някои, кимна им и поговори с тях. Гостите гледаха тъжно храната, после започнаха да ядат. Помещението се огласи от ведър разговор като жужене, накъсван от веселото потракване на сребърните прибори и порцелановите чинии, Стоунър знаеше, че почти са забравили за присъствието му, затова имаше възможност да порови из храната, да отхапе ритуално няколко пъти и да се огледа. Присвиеше ли очи, не виждаше лица, виждаше цветове и смътни очертания, които се движеха пред него като в рамка, където миг след миг образуват нов рисунък като от сдържан прилив. Гледката беше приятна и ако Стоунър се съсредоточеше върху нея, вече не забелязваше болката.
	Изведнъж настъпи тишина, той поклати глава, сякаш се отърсваше от сън. Ломакс стоеше прав в края на тясната маса и почукваше с ножа по чашата за вода. Красиво лице, помисли си разсеяно Стоунър, все още красиво. От годините дългото слабо лице бе станало още по-слабо и бръчките бяха като следи от изострила се чувствителност, а не от възраст. Усмивката и досега си беше задушевно-ехидна, а гласът — както и преди, — бе кънтящ и не трептеше.
	Ломакс говореше и говореше, думите достигаха до Стоунър откъслечно, сякаш гласът, който ги изричаше, тътнеше от тишината и после заглъхваше още при източника.
	— … Дългите години на всеотдайно служение… напълно заслужена почивка след напрежението… уважаван от колегите…
	Стоунър чу иронията и разбра, че след всички тези години Ломакс говори по свой си начин именно на него.
	От унеса го изтръгнаха бурните решителни ръкопляскания, които заглъхнаха бързо. Гордън Финч застана прав до Стоунър и заговори. Стоунър извърна поглед нагоре и напрегна слух, но не чу какво казва Гордън Финч, устните му мърдаха, той гледаше втренчено напред, по едно време екнаха ръкопляскания, Финч седна. Ректорът от другата страна на Стоунър се изправи и заговори с глас, който препускаше от ласкателствата към заканите, от смешното към тъжното, от съжалението към радостта. Той каза как се надявал пенсионирането на Стоунър да бъде начало, а не край, как знаел, че университетът ще обеднее заради отсъствието му, че традициите били важни, че промените били наложителни, че всичките му студенти щели да носят години наред в сърцата си признателност. Стоунър не схващаше какво казва ректорът, но когато той приключи, залата избухна в бурни ръкопляскания и лицата се усмихнаха. След като ръкоплясканията заглъхнаха, някой от публиката извика пискливо:
	— Реч!
	Друг поде възгласа, тук-там се намериха такива, които я прошепнаха.
	Финч пошушна в ухото на Стоунър:
	— Искаш ли да те измъкна?
	— Не — отвърна Стоунър. — Не се притеснявай.
	Изправи се и осъзна, че няма какво да каже. Мълча дълго, като местеше поглед от лице на лице. Чу гласа си, беше глух.
	— Преподавал съм… — подхвана. После опита още веднъж: — Преподавал съм в университета близо четирийсет години. Не знам какво щях да правя, ако не бях преподавател. Ако не преподавах, сигурно щях да… — Замълча, сякаш се беше разсеял. После каза като за финал: — Искам да благодаря на всички, че ми дадохте възможност да преподавам.
	Седна. Чуха се ръкопляскания, приятелски смях. Хората наставаха и започнаха да се движат напред-назад. Стоунър усещаше, че му стискат ръка, че се усмихва и кима, на каквото му говорят. Ректорът се ръкува с него, усмихна се сърдечно, каза му на всяка цена да наминавал, да идвал следобед, когато пожелае, погледна си ръчния часовник и забърза нанякъде. Залата започна да се опразва, а Стоунър продължи да стои сам на същото място и събра сили, за да прекоси помещението. Изчака, докато почувства как нещо вътре в него се втвърдява, после заобиколи масата и излезе навън, като подминаваше малки групички хора, които го гледаха любопитно, сякаш вече беше чужд човек. Ломакс беше в една от тях, но не се обърна, а Стоунър усети, че е признателен, задето не се е наложило след всичкото това време двамата да разговарят.


	На другия ден постъпи в болница и почива до понеделник сутринта, за когато бе насрочена операцията. Почти през цялото време спеше и не се вълнуваше особено какво ще се случва с него. В понеделник сутринта някой заби в ръката му игла и той бе в полусъзнание, докато го тикаха с количката по коридорите към странно помещение, което сякаш се състоеше само от таван и светлина. Видя как нещо се спуска към лицето му и затвори очи.
	Събуди се от това, че му се гадеше, болеше го глава, усети от кръста надолу и нова остра болка, не неприятна. Повърна и се почувства по-добре. Плъзна ръка по дебелите бинтове, покрили средната част на тялото му. Заспа, събуди се през нощта и след като изпи чаша вода, заспа отново до сутринта.
	Щом се събуди, до леглото му стоеше Джеймисън, който бе допрял пръсти до лявата му китка.
	— Е, как се чувствате днес сутринта? — попита.
	— Струва ми се, че добре.
	Гърлото му беше сухо, той се пресегна и Джеймисън му подаде чашата с вода. Стоунър я изпи и го погледна изчаквателно.
	— Е, извадихме тумора — каза накрая притеснен Джеймисън. — Доста големичък. До ден-два ще се почувствате по-добре.
	— Ще мога ли да се прибера? — попита Стоунър.
	— До два-три дни ще бъдете на крака — увери го Джеймисън. — Само че вероятно ще бъде по-удобно, ако все пак останете известно време. Не успяхме да махнем… всичко. Ще приложим рентгеново лечение, такива неща. Бихте могли, разбира се, да идвате и да си ходите, но…
	— Не — отсече Стоунър и отпусна глава върху възглавницата. Пак беше изморен. — Възможно най-скоро — допълни. — Искам да се прибера вкъщи.


>	17

	— О, Уили — каза тя. — Стопил си се.
	Той лежеше на кушетката в малката задна стая и гледаше през отворения прозорец, беше късен следобед и слънцето, което бе започнало да се гмурка зад хоризонта, запращаше червено сияние към долната страна на дълъг бухлат облак, увиснал на запад над върховете на дърветата и къщите. По стъклото на прозореца с жужене се блъскаше муха и в застиналия въздух се носеше острата миризма на боклук, запален по дворовете на съседите.
	— Какво? — попита разсеяно Стоунър и се извърна към жена си.
	— Стопил си се — повтори Едит. — Докторът каза, че е плъзнало навсякъде. О, Уили, клетият Уили.
	— Да — рече Стоунър. Не успя да си наложи да прояви интерес. — Е, излишно е да се тревожиш. По-добре не мисли за това.
	Тя не отговори и след като се извърна отново към отворения прозорец, Стоунър загледа как небето притъмнява, докато накрая по облака в далечината остана само мътна морава ивица.
	Бяха го изписали преди малко повече от седмица, а днес следобед той се бе върнал от болницата, където, както Джеймисън се бе изразил с напрегната усмивка, го бяха подложили на „лечение“. Джеймисън се бе възхитил от бързината, с която раната от операцията е зараснала, и беше казал нещо от рода на това, че Стоунър е с организъм на четирийсетгодишен мъж, а после най-неочаквано беше млъкнал. Стоунър бе позволил да го опипват и натискат, а после да го вържат с каиши за масата и не се бе помръднал, когато над него тихо увисна някаква огромна машина. Беше си безумство, той го знаеше, но не възрази, щеше да бъде нелюбезно. Не беше кой знае какво да се подложи на това нещо, стига то да отклонеше мислите им от онова, което знаеха и от което не можеха да избягат.
	Стоунър беше наясно, че лека-полека малката стаичка, където сега лежеше и откъдето гледаше през прозореца, ще се превърне в неговия свят, той вече чувстваше първите смътни признаци на болката, завърнала се като далечно телефонно обаждане на стар приятел. Съмняваше се, че ще настояват да го приемат отново в болницата, днес следобед Стоунър бе доловил в гласа на Джеймисън някаква окончателност и той му беше дал хапчета, които да пие в случай на „неудобство“.
	— Можеш да пишеш на Грейс — чу се да казва на Едит. — Не си е идвала от много време.
	Обърна се и видя, че Едит кима разсеяно — заедно с неговите очи и нейните наблюдаваха спокойно все по-наситения мрак зад прозореца.
	През следващите две седмици Стоунър усети, че изнемощява — първо постепенно, после бързо. Болката се завърна със сила, която той не бе очаквал, взимаше си хаповете и усещаше как тя се оттегля като плашлив звяр в мрака.
	Грейс дойде и Стоунър установи, че в края на краищата няма какво толкова да й казва. Била заминала и едва завчера се била прибрала в Сейнт Луис, където била намерила писмото на Едит. Беше изтощена и напрегната, под очите й имаше тъмни сенки, на Стоунър му се прииска да направи нещо, за да притъпи болката й, а знаеше, че не е по силите му.
	— Изглеждаш добре, тате — каза тя. — Много добре. Ще се оправиш.
	— Разбира се — отвърна той и й се усмихна. — Как е младият Ед? И ти как си?
	Грейс отговори, че била добре, младият Ед също, наесен щял да започне гимназия. Стоунър я погледна донякъде озадачен.
	— Гимназия ли? — повтори. После схвана, че е чул правилно. — Разбира се — рече. — Забравих, че би трябвало вече да е пораснал.
	— Прекарва доста време при… при господин и госпожа Фрай — обясни Грейс. — Така е най-добре за него.
	Каза още нещо, но Стоунър се беше разсеял. Все по-често установяваше, че се затруднява да се съсредоточи само върху едно нещо, мислите му блуждаеха в посоки, които той не можеше да предрече, хващаше се понякога и да изрича думи, чийто източник не разбираше.
	— Клетият татко — чу да казва Грейс и пак насочи вниманието си към мястото, където се намираше. — Клетият татко, не ти беше лесно, нали?
	Стоунър се позамисли, после каза:
	— Да, не ми беше лесно. Но вероятно не съм и искал. Да бъде.
	— Ние с мама… и двете те разочаровахме, нали?
	Стоунър вдигна ръка, сякаш за да я погали.
	— О, не — рече с мрачна страст. — Недей да…
	Искаше му се да каже повече, да обясни, но не намери сили да продължи. Затвори очи и усети как мислите му стават хаотични. В съзнанието му се тълпяха образи, които се променяха като на екран. Стоунър видя Едит, каквато тя беше онази първа вечер, когато се бяха запознали у стария Клермонт — синята рокля, тънките пръсти и красивото нежно лице, което се усмихваше мило, светлите очи, които гледаха въодушевено всеки миг така, сякаш е сладка изненада.
	— Майка ти… — каза Стоунър. — Тя невинаги е била…
	Невинаги е била, каквато беше сега, и на Стоунър му се стори, че зад жената, в която Едит се е превърнала, вижда момичето, което е била — помисли си, че го е виждал винаги.
	— Ти беше красиво дете — чу се да казва и за миг престана да разбира на кого говори. Светлината заплува пред очите му, придоби очертания и се превърна в лицето на дъщеря му, набраздено с бръчки, мрачно и състарено от грижи. Стоунър затвори отново очи. — В кабинета. Помниш ли? Седеше с мен, докато работех. Беше много кротка и светлината… светлината… — Светлината от настолната лампа (Стоунър я виждаше и сега) се отразяваше в усърдното личице, сведено с детински унес над някоя книга или картинка, така че гладката кожа сияеше в здрача на стаята. Той чу как в далечината кънти тих смях. — Разбира се — каза и погледна сегашното лице на онова дете. — Разбира се — каза още веднъж, — ти винаги беше там.
	— Не говори — спря го едва чуто Грейс, — трябва да почиваш.
	И това беше тяхното сбогуване. На другия ден Грейс слезе при него и каза, че се налагало да се върне за няколко дни в Сейнт Луис, каза още нещо с глух овладян глас, но Стоунър не го чу, лицето й беше мрачно, очите й бяха червени и насълзени. Погледите им се срещнаха, Грейс се взира дълго, едва ли не невярващо, после се извърна. Стоунър знаеше, че няма да я види повече.
	Нямаше желание да умира, но след като Грейс си тръгна, имаше мигове, когато ставаше нетърпелив, както сме нетърпеливи преди пътуване, на което не ни се иска особено да поемаме. И като всеки пътник, Стоунър чувстваше, че има много неща, които трябва да свърши, преди да замине, а не можеше да се сети какви.
	Беше станал толкова немощен, че не можеше да се движи — прекарваше дните и нощите си в задната стаичка. Едит му носеше книгите, които му трябваха, и ги редеше на нощното шкафче до тясното легло, за да не му се налага да се пресяга.
	Но Стоунър четеше малко, макар че с присъствието си книгите му вдъхваха утеха. Накара Едит да дръпне пердетата по всички прозорци и настоя да не ги спуска отново дори когато прежурящото следобедно слънце падаше косо в стаята.
	Понякога Едит идваше при него, сядаше на леглото и двамата си говореха. Говореха за несъществени неща: за хора, които познаваха бегло, за новата сграда, която строяха в университетското градче, и за старата, която са съборили, но онова, което казваха, сякаш нямаше значение. Беше ги обзело някакво ново спокойствие. Умиротворение, което приличаше на началото на любов, и почти без да се замисля, Стоунър знаеше защо се е появило то. Бяха си простили за болката, която си бяха причинявали, и бяха погълнати от мисълта какъв е могъл да бъде съвместният им живот.
	Сега Стоунър гледаше Едит почти без съжаление, в меката светлина на късния следобед лицето й изглеждаше младо, без бръчки. Жалко, че не бях по-силен — помисли си той, — жалко, че не знаех повече, жалко, че не бях в състояние да разбера. И накрая си помисли безпощадно: жалко, че не я обичах повече. Ръката му се плъзна по чаршафа, с който беше завит, и сякаш трябваше да преодолява големи разстояния, докосна ръката на Едит. Тя не се помръдна и след малко Стоунър се унесе в нещо като сън.
	Струваше му се, че въпреки обезболяващите, които взима, умът му си остава бистър, и беше признателен за това. Но сякаш го бе обсебила чужда воля и тя го тласкаше в посоки, които Стоунър не можеше да разбере — времето отминаваше, а той не го виждаше как се изнизва.
	Гордън Финч наминаваше почти всеки ден, но Стоунър не можеше да проследи ясно в паметта си тези посещения — понякога говореше на Гордън, когато той не бе там, и се изненадваше от гласа си в празната стая, друг път насред разговор с Гордън млъкваше и примигваше, сякаш чак сега най-неочаквано бе забелязал присъствието му. Веднъж, когато Гордън влезе на пръсти в стаята, той се извърна някак учудено към него и попита:
	— Къде е Дейв? — И щом забеляза стъписаното лице на Гордън, поклати немощно глава и рече: — Извинявай, Гордън, бях се унесъл, напоследък се сещам за Дейв Мастърс и… понякога, без да се усетя, говоря каквото ми хрумне. От хапчетата е, но трябва да ги пия.
	Гордън Финч се усмихна, кимна и се пошегува, но Стоунър знаеше, че в онзи миг той се е отдръпнал от него така, че няма да се върне никога вече. Обзе го остро съжаление, че е отворил дума за Дейв Мастърс, дръзкото момче, което и двамата бяха обичали и чийто призрак ги бе държал всичките тези години в приятелство с дълбочина, каквато така и не бяха осъзнали докрай.
	Гордън му каза, че колегите го поздравяват, и заговори несвързано за университетски дела, които според него може би интересуваха Стоунър, очите му обаче бяха неспокойни и по лицето му се мяркаше нервна усмивка.
	В стаята влезе Едит и Гордън Финч се изправи тежко — сърдечен и многословен от облекчението, че са го прекъснали.
	— Едит — рече, — седни тук.
	Тя поклати глава и примига срещу Стоунър.
	— Старият Бил изглежда по-добре — допълни Финч. — Бог ми е свидетел, мисля, че изглежда много по-добре в сравнение с миналата седмица.
	Едит се извърна към него така, сякаш чак сега бе забелязала присъствието му.
	— О, Гордън — каза. — Той изглежда ужасно. Клетият Уили. Няма да бъде дълго с нас.
	Гордън пребледня и отстъпи крачка назад, сякаш са го ударили.
	— Боже, Едит!
	— Няма да бъде дълго — повтори тя, загледана умислено в мъжа си, който се усмихваше едва-едва. — Какво ще правя, Гордън? Какво ще правя без него?
	Стоунър затвори очи и те двамата изчезнаха, чу как Гордън шепне нещо, чу и стъпките им, докато се отдалечаваха от него.
	Забележителното беше, че всъщност бе толкова лесно. Стоунър искаше да каже на Гордън, че е много лесно, искаше да му каже, че не се притеснява да говори за това, да мисли за него, но не успя да го направи. Сега му се струваше, че всъщност е все едно, чу гласовете им в кухнята — гласът на Гордън беше тих и припрян, а на Едит сърдит и отсечен. За какво ли говореха?
	… Болката го връхлетя внезапно и шеметно, завари го неподготвен и за малко той да извика. Отпусна ръце върху завивките и с усилие на волята ги премести към нощното шкафче. Взе няколко хапа, сложи ги в устата си и глътна малко вода. По челото му изби студена пот и Стоунър лежа, без да се помръдва, докато болката го поотпусна.
	Чу отново гласовете, не отвори очи. Дали беше Гордън? Слухът му като че напусна тялото и увисна като облак над него, така че да улавя и най-тихия звук. Но съзнанието му не различаваше ясно думите.
	Гласът — дали беше Гордън? — говореше нещо за живота на Стоунър. И макар че той не различаваше думите, макар че дори не беше сигурен дали някой ги изрича, съзнанието му блъскаше и блъскаше по този въпрос яростно като ранен звяр. Стоунър видя безпощадно живота си така, както той изглежда отстрани.
	Безстрастно, с хладна логика Стоунър осъзна, че животът му изглежда провал. Той бе мечтал за приятелство, за близостта на приятелството, която да го задържи в човешкия род: беше имал двама приятели, единият от които бе загинал безсмислено още преди да заяви за себе си, а другият сега се бе изтеглил толкова надалеч в редиците на живите, че… Беше мечтал за изключителната и въпреки това сближаваща страст на брака, беше получил и нея, а не знаеше какво да я прави и тя беше умряла. Беше мечтал за любов, беше я имал и се беше отказал от нея, беше я оставил да хлътне в хаоса на възможностите. Катрин, помисли си.
	— Катрин.
	Беше мечтал да е преподавател и бе станал, ала знаеше, открай време знаеше, че почти през целия си живот е бил безразличен в преподаването. Беше копнял за някаква почтеност, за някаква всеобемна чистота, а беше намерил компромиси и настъпателната агресивност на еснафщината. Беше се стремил към мъдрост, а в края на всичките тези години бе намерил невежество. И какво друго? — помисли си. — Какво друго?
	А ти какво очакваше? — запита се.
	Отвори очи. Беше тъмно. Видя небето навън, мастиленосинята чернилка на всемира и рехавото сияние на луната през един облак. Сигурно е много късно — помисли си, струваше му се, че само преди миг Гордън и Едит са стояли до него в яркия следобед. Или е било преди много време? Стоунър не можеше да каже.
	Беше наясно, че съзнанието му ще отслабне, докато тялото му рухва, но не бе подготвен колко внезапно ще стане това. Плътта е силна — помисли си, — по-силна, отколкото си представяме. Иска да пребъде вечно.
	Чуваше гласове, виждаше светлини и усещаше как болката идва и си отива. Над него се надвесваше лицето на Едит, той чувстваше как лицето му се усмихва. Понякога чуваше как собственият му глас говори и си мислеше, че го прави смислено и разумно, макар че не можеше да бъде сигурен. Усещаше ръцете на Едит, които го пренасяха, къпеха го. Тя пак има своето дете — помисли си, — най-после има своето дете и може да се грижи за него. Искаше му се да й говори, чувстваше, че има да й казва нещо.
	Какво очакваше? — помисли си.
	Нещо тежко притискаше клепачите му. Той усети как те треперят, после успя да ги отвори. Беше усетил светлината, ярката светлина на слънчевия следобед. Примига и се загледа вяло в синьото небе и бляскавия ръб на слънцето, които се виждаха през прозореца. Реши, че са истински. Размърда едната си ръка и от движението почувства странна сила, която сякаш от въздуха се плисна вътре в него. Пое си дълбоко въздух, болка нямаше.
	Струваше му се, че с всяка глътка въздух, която поема, силите му растат, плътта му пламтеше и той усещаше по лицето си нежната тежест на светлината и сянката. Надигна се в леглото, приседна с гръб, облегнат на стената. Сега вече виждаше навън.
	Почувства, че се е пробудил от дълъг сън и е освежен. Беше късна пролет или ранно лято — по-скоро ранно лято, ако се съди от онова, което се виждаше. Листата на огромния бряст в задния двор бяха наситенозелени и лъскави, сянката, която дървото хвърляше, бе със свежест и прохлада, каквито той бе усещал преди. Въздухът беше наситен, тежък от сладките ухания на трева, на листа и цветя, които се смесваха и се стелеха. Стоунър си пое още веднъж дълбоко въздух, чу как дъхът му хрипти и долови как сладостта на лятото се трупа в белите му дробове.
	С въздуха, който си пое, долови и някакво разместване дълбоко в себе си, разместване, което спира нещо и сковава главата му така, че тя да не мърда. Когато то отмина, Стоунър си помисли: така, значи, изглежда.
	Мина му през ума, че не е зле да повика Едит, после разбра, че няма да го направи. Издъхващите са себични — помисли си, — като малки деца искат да запазят своите мигове само за себе си.
	Пак дишаше, но вътре в него нещо се бе променило, и той не знаеше какво. Усети, че чака нещо, някакво познание, но му се стори, че разполага с цялото време на света.
	Чу далечния звук на смях и извърна глава — да види откъде идва. Няколко студенти минаваха за по-пряко през моравата в задния му двор, бързаха за някъде. Стоунър ги видя отчетливо: три двойки. Момичетата бяха с дълги крака и ръце, бяха красиви в тънките летни рокли, момчетата ги гледаха като омагьосани, с радостно изумление. Стъпваха леко по тревата, почти не я докосваха, не оставяха следи там, където са били. Стоунър ги гледа, докато изчезнаха от погледа му и отидоха там, където вече не се виждаха, после дълго, след като се бяха скрили, до него долиташе звукът на смеха им, далечен и нищо не подозиращ в тишината на летния следобед.
	А ти какво очакваше? — помисли си той отново.
	Обзе го някаква радост, сякаш родена от летен ветрец. Стоунър си спомни смътно, че е мислел за провал — сякаш това имаше някакво значение. Сега му се струваше, че такива мисли са дребнави, недостойни за живота му. В края на съзнанието му се струпаха смътни сенки, той не ги виждаше, ала знаеше, че са там, че събират сили за осезаемост, каквато Стоунър не можеше нито да види, нито да чуе. Знаеше, че се приближава към тях, но не се налагаше да бърза. Ако пожелаеше, можеше да не им обърне внимание, разполагаше с цялото време.
	Обгърна го мекота, по ръцете и краката му пропълзя отмалялост. С внезапна сила го обзе усещането за собствената му същност и той почувства колко е мощна. Беше такъв, какъвто е, и знаеше какъв е бил.
	Главата му се обърна. По нощното шкафче бяха струпани книги, които не бе докосвал отдавна. Остави ръката му да поиграе за миг над тях, изуми се колко тънки са пръстите му, колко изпъкнали — крехките стави. Почувства силата вътре в тях и ги остави да издърпат от купчината върху шкафчето една от книгите. Търсеше книгата, която е написал, и щом ръката му я напипа, се усмихна на познатата червена корица, която отдавна бе загубила цвета си и бе опърпана по краищата.
	Почти не го вълнуваше, че книгата е забравена и безполезна, а въпросът му доколко ценна е била някога му се стори едва ли не банален. Не се заблуждаваше, че ще открие себе си там, в тези излинели букви, и все пак знаеше, че там наистина е малка част от него, която няма как да отрече, част, която ще си остане вътре в книгата.
	Отвори я и щом го направи, тя престана да бъде негова. Докато пръстите му я разлистваха, усети парене, сякаш страниците бяха живи. Паренето се пренесе по пръстите му и плъзна по плътта и костта, Стоунър го усещаше постоянно и зачака то да го погълне, зачака някогашното вълнение, което беше като ужас, да го прикове към мястото, където лежи. Слънцето мина край прозореца и освети страницата, а Стоунър не видя какво пише там.
	Пръстите се отпуснаха, книгата, която държаха, се плъзна полека, после бързо по застиналото тяло и падна в тишината на стаята.
