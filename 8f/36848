	Откакто се помни, Паскал заема формата на нещото, в което живее.
	Ако го налеят в кана, кана е.
	Ако го налеят в леген — леген.
	Случвало се е да го наливат в три форми едновременно и той да е ставал едновременно три работи.
	За всеки друг подобна тройственост е физически невъзможна, да не говорим психически, но на Паскал не се отразява кой знае колко.
	Свикнал е.
	С всичко се свиква.
	Е, случва се да го разлеят, малко или повече, при наливането, част от него да се изпари или да попие в земята.
	Паскал приема философски нещата.
	Две-три капки повече или две-три капки по-малко — какво значение.
	На мястото, където Паскал живее, е невъзможно да си цялостен.
	Разбира се, че може и да е твърд.
	Но дето ще го вкарват на парчета и ръбовете му ще се удрят в стените на нещото, в което го вкарват, по-хубаво е да се влее.
	По-безболезнено.
	И той се влива.
	Какво по-хубаво от това да се влееш в новото. Каквото и да е то.
	Тече.
	Тече животът на Паскал, като пълноводна река.
	Никой не го пита иска или не иска.
	Никой не се интересува от мнението на Паскал, от желанията му и как той вижда нещата.
	Просто го наливат.
	Паскал е малък, а те са големи.
	Разклащат го и го наливат.
	Защо пък той да се интересува от тях?
	Заема си формата и като го гледаш отстрани, е повече кана, отколкото всички кани на света.
	Защото са го налели в кана.
	Всичко обаче е измамно, Паскал си е Паскал и който мисли, че притежава кана, много се лъже.
	Да, спокоен е, на повърхността му няма бури, нито вълни.
	Но очевидното заблуждава.
	Паскал мисли.
	— Един ден — мисли той — ще ме налеят в кратера на някой вулкан и тогава ще видят кой е Паскал.
