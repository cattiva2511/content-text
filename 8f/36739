D>
	На Майлс, Райън, Ландън, Лекси и Савана
D$


>	1.
>	Айра

	_Началото на февруари 2011 година_
	Понякога си мисля, че съм последният от вида си.
	Казвам се Айра Левинсън. Евреин и южняк. Гордея се и с двете. На преклонна възраст съм. Роден съм през 1920 — годината, когато забранили алкохола, а жените получили правото да гласуват. Често съм се питал дали затова животът ми се стече по този начин. Все пак никога не съм си падал по алкохола, а съпругата ми се нареди на опашката да гласува за Рузвелт още щом навърши необходимата възраст. Лесно е да стигнеш до извода, че рождената ми година е предопределила всичко.
	Ако ме чуе, татко би изсумтял презрително. Той вярваше в правилата.
	— Айра — казваше ми, когато като малък му помагах в магазина за мъжки дрехи, — ще ти изредя нещата, които никога не бива да правиш.
	И ги изреждаше. Наричаше ги „Правилата на живота“ и аз израснах с тях. Някои бяха морални по природа, основани на учението на Талмуда, и не се отличаваха от наставленията на повечето родители — да не лъжа, да не мамя, да не крада. Татко обаче — „евреин от време на време“, както се наричаше тогава — се съсредоточаваше върху практичното. Никога не излизай без шапка в дъжда, напомняше ми. Не докосвай котлон, не е сигурно, че е изстинал. Никога не брой парите си на публично място. Не купувай бижута от улицата, независимо колко изгодна изглежда сделката. Забраните му бяха нескончаеми и безразборни, но аз ги следвах съвестно, навярно от желание да не го разочаровам. Гласът му дори сега ме следва навсякъде през най-дългото пътуване, наречено живот.
	Често ме поучаваше и какво съм длъжен да правя — да съм честен и почтен, да отварям вратите на жените и децата, да се ръкувам стегнато, да помня имената на хората и винаги да давам на клиента малко повече отколкото очаква. С течение на времето осъзнах, че правилата му съставляваха не само основите на философия, служила му добре, но и осветляваха характера му. Татко вярваше в честността и смяташе, че другите споделят убеждението му. Вярваше в благоприличието и предполагаше, че другите са като него. Вярваше, че повечето хора, изправени пред избор, постъпват правилно дори да им е трудно. Вярваше, че доброто почти винаги побеждава злото. Ала не беше наивен.
	— Доверявай се на хората — повтаряше ми, — докато не те подведат. Случи ли се, не поглеждай назад.
	Повече от всеки друг татко ме е превърнал в този, който съм.
	Войната обаче го промени. И по-точно го промени Холокостът. Не ума му — татко решаваше кръстословицата в „Ню Йорк Таймс“ за по-малко от десет минути — а възгледите му за хората. Светът, който смяташе, че познава, изведнъж му стана чужд и той започна да се променя. По онова време наближаваше шейсетте и след като ме направи съдружник в бизнеса, почти не се задържаше в магазина. Стана евреин по всяко време. Редовно посещаваше синагогата с мама — по-късно ще стигна и до нея — и подкрепяше финансово различни еврейски каузи. Отказваше да работи в събота. Следеше с интерес новините за основаването на Израел — и Арабско-израелската война — и посещаваше Йерусалим поне веднъж годишно, сякаш търсеше нещо, което никога не е усещал да му липсва. Когато остаря, презокеанските му пътешествия започнаха да ме тревожат, но той ме уверяваше, че може да се грижи за себе и години наред наистина успяваше. Умът му се запази бистър, но за съжаление тялото му се предаде. На деветдесет получи сърдечен удар. Възстанови се, но след седем месеца получи и инсулт, който засегна значително дясната страна на тялото му. Дори тогава настояваше да се грижи сам за себе си. Отказа да постъпи в старчески дом, макар да се придвижваше с проходилка, и продължи да шофира въпреки молбите ми да върне шофьорската си книжка.
	— Какво да направя? — питаше ме. — Как ще ходя до магазина без кола?
	Почина, месец преди да навърши сто и една. Шофьорската му книжка бе в портфейла му, а на нощната масичка до леглото му лежеше решена кръстословица. Живя дълго и пълноценно и напоследък все по-често мисля за него. Логично е, предполагам, защото от самото начало вървях по неговите стъпки. Всяка сутрин отварях магазина и си припомнях неговите „Правила на живота“. Спазвах ги и в отношенията си с хората. Помнех имената им, давах им повече, отколкото очакваха, и до ден-днешен си взимам шапката, когато ми се стори, че ще вали. И аз като татко получих сърдечен удар и сега се придвижвам с проходилка, а макар да не решавам кръстословици, умът ми е непокътнат. И като татко упорствам да шофирам. Хвърляйки поглед назад, това вероятно е грешка. Ако се бях отказал, нямаше да се озова в такова затруднение — колата ми да излезе от пътя, да се плъзне по стръмнината под него, да се блъсне в дърво и то да огъне бронята й. Нямаше да си представям как някой идва с термос с кафе, одеяло и преносим трон, като онези, с които разнасяли фараоните насам-натам. Понеже това май е единственият начин да се измъкна жив.
	В беда съм. По напуканото предно стъкло продължава да се сипе сняг като мъглява, дезориентираща пелена. Главата ми кърви и ми се вие свят. Почти съм сигурен, че дясната ми ръка е счупена. И ключицата. Рамото ми тупти и остра болка ме пронизва дори при най-малкото движение. Със сако съм, но вече съм измръзнал и треперя.
	Ще излъжа, ако кажа, че не ме е страх. Не искам да умирам и благодарение на родителите ми — мама почина на деветдесет и шест — отдавна се смятах за генетично предразположен да доживея до дълбоки старини. Допреди няколко месеца вярвах, че ми остават поне още шест години. За добро или за зло, понеже от известно време тялото ми се предава — сърцето, ставите, бъбреците. Напоследък се появи и друго — образувания в белите дробове, както ги нарича лекарят ми. Тумори. Рак. Времето ми вече се отмерва в месеци, а не в години. Въпреки всичко все още не съм готов да умра. Не днес. Искам да направя нещо, което правя всяка година от 1956 насам. Наближава краят на голяма традиция и повече от всичко искам да успея да се сбогувам.
	Странно е обаче какви мисли спохождат човека пред лицето на смъртта. Сигурен съм, че ако минутите ми са преброени, не бих предпочел да си отида така — с треперещо тяло и тракащи зъби, докато сърцето ми накрая неизбежно се предаде напълно. Знам какво става, когато хората умрат — на моята възраст съм присъствал на твърде много погребения. Ако имам избор, бих умрял насън, в удобно легло у дома. Хората, споминали се така, изглеждат добре в ковчега. Ето защо съм решил, усетя ли онази с косата да ме потупва по рамото, да се примъкна на задната седалка. За нищо на света не искам някой да ме свари замръзнал в седнало положение като зловеща ледена скулптура. Как ще ме извадят от колата? Все едно да се опитват да измъкнат пиано от банята, както съм се вклинил зад волана. Представям си как пожарникарите разчупват леда и дърпат тялото ми напред-назад с викове: „Завърти главата натам, Стив“, или „Извий ръцете на старчето насам, Джо“. Блъскат и бутат, опъват и напъват, докато тялото ми най-сетне изскочи като тапа и тупне на земята. Не, благодаря. Имам си гордост. Та, както споменах, ако се стигне дотам, ще се постарая да се добера до задната седалка и да затворя очи. Така ще се плъзна навън като замразена риба.
	Ала навярно няма да се стигне дотам. Някой ще забележи следите от гуми по шосето, насочващи се право към стръмнината. Ще спре и ще подвикне надолу, ще включи фенерче и ще види колата. Не е нещо невероятно, случва се. Вали сняг и хората карат бавно. Все някой ще ме намери. Длъжни са.
	Нали?

	* * *

	Може би не.
	Продължава да вали. Дъхът ми излиза на облачета като на дракон, а тялото вече ме боли от студа. Можеше да е по-зле. Понеже беше студено, когато излизах, се облякох топло: с две ризи, пуловер, ръкавици и шапка. Колата е под ъгъл — с предницата надолу. Не съм махнал колана, който ме придържа, но главата ми е облегната на волана. Въздушната възглавница се отвори, разпръсквайки бял прахоляк и лютива миризма на барут. Не е удобно, но се справям.
	Тялото ми обаче тупти. Въздушната възглавница май не проработи правилно, понеже главата ми се блъсна в кормилото и изпаднах в безсъзнание. Не знам колко време съм бил така. Раната на главата ми кърви, а костите на дясната ми ръка а-ха да изскочат през кожата. Ключицата и рамото ми пулсират. Страхувам се да помръдна. Повтарям си, че може да е по-зле. Вали, но навън не е много студено. През нощта температурата ще падне до около нулата, но през деня ще се покачи до десет градуса. Ветровито е, поривите на вятъра стигат до сто и шейсет километра в час. Утре, неделя, ще се разрази още по-силна буря, но от понеделник времето ще започне да омеква. Дотогава студеният фронт ще е отминал и вятърът ще стихне. Във вторник температурата ще е петнайсет градуса.
	Знам го, защото гледам метеорологичния канал. Не е толкова потискащ колкото новините и ми е интересен. Не съобщават само прогнозата за времето. Има програми за климатични бедствия. Гледал съм филми как хора били в банята, когато торнадо изтръгнало къщата им от основите. Слушал съм разкази на хора, спасени от наводнение. По канала за времето винаги показват оцелели от бедствията, защото иначе не биха могли да ги интервюират. Харесва ми да знам предварително, че хората са невредими. Миналата година даваха филм за пътници, изненадани от снежна буря в Чикаго. Връщали се от работа, но завалял такъв сняг, че затворили пътищата и колите останали сред преспите. Не помръднали осем часа, а температурите рязко се понижавали. Разказваха главно за двамина, изненадани от виелицата, но най-много се учудих, че не са били подготвени. И двамата едва не замръзнали. Признавам, че се смаях. В Чикаго редовно вали сняг, хората са свикнали с виелиците, които се спускат от Канада. Би следвало да знаят колко студено става. Възможно ли е да не забелязват? Ако живеех на такова място, още преди Хелоуин щях да зареждам багажника с топли одеяла, шапки, зимни якета, наушници, ръкавици, лопата, фенерче, грейки за ръце и вода. Ако живеех в Чикаго, щях да съм подготвен да оцелея две седмици в снежна буря, преди да започна да се тревожа.
	Проблемът ми обаче е, че живея в Северна Каролина. И обикновено не се отдалечавам с колата на повече от два-три километра от къщи — с изключение на ежегодното пътуване до планините през лятото. Затова багажникът ми е празен, но ме успокоява мисълта, че щеше да е безполезно дори да носех портативен хотел. Стръмнината е заледена и няма начин да се добера до багажника даже вътре да се криеха богатствата на Тутанкамон. Все пак не съм съвсем неподготвен за произшествието. Преди да тръгна, взех термос с кафе, два сандвича, сушени сливи и бутилка вода. Оставих храната на предната седалка до писмото, което написах, и макар да се разпиля при сблъсъка, се утешавам, че е някъде в колата. Ако прегладнея, ще се опитам да я намеря. Е, яденето и пиенето се плащат. Което влезе, трябва да излезе, а още не съм измислил как ще излезе. Проходилката е на задната седалка, а стръмнината ще ме вкара в гроба. С тези рани позивът на природата е изключен.
	За инцидента. Бих съумял, предполагам, да съчиня вълнуваща история за заледен път или за гневен шофьор, изтикал ме от шосето, но не се случи така. Ето какво стана. Притъмня, заваля сняг, който се усили, и изведнъж шосето изчезна. Вероятно съм свърнал по завой — казвам навярно, защото очевидно не съм го видял — и следващото, което усетих, е как колата ми разбива с трясък мантинелата и се спуска главоломно по стръмнината. Сега седя тук, сам в мрака, и се питам дали ще излъчат филм за мен по канала за времето.
	Вече не виждам през предното стъкло. Въпреки болката пускам чистачките без особена надежда, но след миг те избутват снега и го заместват с тънка ледена корица. Това мимолетно завръщане към нормалното ме удивлява, ала изключвам неохотно чистачките и фаровете, които едва сега забелязвам да светят. Не бива да хабя акумулатора, в случай че се наложи да натисна клаксона.
	Помествам се: мълния пронизва ръката ми и се стрелва към ключицата. Светът почернява. Вдишвам и издишвам, чакайки нажежената до бяло болка да стихне. Божичко! Едва се сдържам да не изкрещя, ала като по чудо болката отшумява. Дишам равномерно, старая се да възпирам сълзите и когато най-сетне ми олеква, съм изтощен до краен предел. Имам чувството, че мога да спя цяла вечност и да не се събудя. Затварям очи. Изморен съм, много съм изморен.
	Странно, сещам се за Даниъл Маккалъм и за следобеда, когато ме посети. Представям си подаръка, който ми остави, и докато се унасям, се питам кога ли ще ме открие някой.

	* * *

	— Айра.
	Чувам го първо в съня си, глухо и неразбираемо, като подводен шум. След миг осъзнавам, че някой произнася името ми. Но това е невъзможно.
	— Събуди се, Айра.
	Очите ми се отварят рязко. На седалката до мен е Рут, съпругата ми.
	— Буден съм — казвам, без да вдигам чело от волана. Без очилата, търкулнали се някъде из колата при сблъсъка, я виждам смътно, като призрак.
	— Излезе от пътя.
	Примигвам.
	— Някакъв смахнат ме изблъска. Натъкнах се на заледена локва. Вече не съм бърз като котка. Можеше да е по-зле.
	— Излезе от пътя, защото си сляп като къртица и твърде стар да шофираш. Колко пъти да ти повтарям, че си заплаха зад кормилото.
	— Никога не си ми го казвала.
	— А трябваше! Не видя дори завоя. — Тя млъква. — Тече ти кръв.
	Вдигам глава, избърсвам си челото със здравата ръка и тя почервенява. По волана и таблото има кръв, червените петна са навсякъде. Питам се колко ли кръв съм изгубил.
	— Ръката ти е счупена. И ключицата. Нещо не е наред с рамото ти.
	— Знам — примигвам и Рут ту избледнява, ту се появява отново.
	— Трябва да отидеш в болницата.
	— Безспорно — съгласявам се.
	— Тревожа се за теб.
	Вдишвам дълбоко и бавно издишвам, преди да отговоря.
	— И аз се притеснявам — признавам накрая.
	Съпругата ми Рут всъщност не е в колата. Разбирам го. Тя почина преди девет години, в деня, когато животът ми спря. Извиках я от дневната, тя не отговори и аз станах от стола. Тогава се придвижвах сам, макар и бавно. Влязох в спалнята и я видях на пода, легнала на дясната си страна. Повиках линейка и коленичих до нея. Обърнах я по гръб и притиснах с пръсти врата й. Не долових пулс. Опрях устни в нейните и започнах да вдишвам и да издишвам, както бях гледал по филмите. Гърдите й се повдигаха и спускаха и аз дишах, докато ми причерня. Нищо. Целунах я по устните и по бузите и я прегръщах, докато линейката дойде. Рут, моята съпруга от петдесет и пет години, си бе отишла и в миг всичко, което бях обичал, също си отиде.
	— Защо си тук? — попитах я.
	— Що за въпрос? Тук съм заради теб.
	Разбира се.
	— Откога спя?
	— Не знам. Но е тъмно. Мисля, че ти е студено.
	— Винаги ми е студено.
	— Не по този начин.
	— Да — кимвам. — Не по този начин.
	— Защо си на това шосе? Къде отиваше?
	Понечвам да помръдна, но споменът за болката ме спира.
	— Знаеш.
	— Да. Отиваше в Блек Маунтин, където прекарахме медения си месец.
	— Исках да отида още веднъж. Утре имаме годишнина.
	— Мозъкът ти се е размътил — отвръща тя след известно време. — Оженихме се през август, не през февруари.
	— Нямам предвид тази годишнина — уточнявам; не й казвам, че според лекаря няма да доживея до август. — Говоря за другата.
	— Коя друга? — учудва се тя. — Няма друга.
	— Денят, който промени живота ми. Когато те видях за пръв път.
	Рут не продумва. Знае, че съм искрен, но за разлика от мен трудно изрича такива неща. Обичаше ме страстно, ала го усещах в досега й, в нежното докосване на устните й, четях го в очите й. И когато най-много се нуждаех от нея, ме обичаше и пишейки.
	— Шести февруари 1939 — казах. — Беше с майка си Елизабет. Двете влязохте в магазина. Майка ти искаше да купи шапка на баща ти.
	Тя се обляга назад, без да откъсва очи от мен.
	— Излезе от задната стая — спомня си. — Майка ти вървеше след теб.
	Да, сещам се, мама ме последва. Рут бе необичайно паметлива.
	Семейството на Рут, както семейството на мама, бе пристигнало от Виена. Те обаче бяха дошли в Северна Каролина едва преди два месеца. Избягали от Виена, когато Хитлер и нацистите превзели Австрия и я присъединили към Райха. Бащата на Рут, Якоб Пфефер, професор по история на изкуството, разбрал какво означава възходът на Хитлер за евреите и разпродал цялото си имущество, за да осигури свободата на семейството си с необходимите подкупи. Прекосили границата с Швейцария, оттам заминали за Лондон, а после за Ню Йорк. Накрая се озовали в Грийнсбъро. Един от чичовците на Якоб изработваше мебели на няколко пресечки от татковия магазин и няколко месеца Рут и семейството й живяха в две тесни стаички над работилницата. По-късно разбрах колко й прилошавало на Рут от изпаренията от лака и как по цели нощи не мигвала.
	— Дойдохме в магазина ви, защото знаехме, че майка ти говори немски. Казаха ни, че ще ни помогне. — Тя поклаща глава. — Толкова ни беше мъчно за дома, жадувахме да видим сродна душа.
	Кимвам. Поне така ми се струва.
	— Мама ми обясни всичко, когато си тръгнахте. Налагаше се. Не разбрах нито дума от разговора.
	— Защо не научи немски от майка си?
	— Няма значение. Преди да излезеш от магазина, знаех, че един ден ще ми станеш съпруга. Имахме цялото време на света да говорим.
	— Все това повтаряш, но не е вярно. Почти не ме погледна.
	— Не смеех. Беше най-красивото момиче на света. Все едно да гледам слънцето.
	— Ха! — изсумтява тя. — Не бях красива. Бях дете. На шестнайсет.
	— А аз тъкмо бях навършил деветнайсет. И се оказах прав.
	— Да — въздиша тя. — Прав беше.
	Бях виждал Рут и родителите й и преди това, разбира се. Те идваха в синагогата ни и сядаха на предните редове — чужденци в чужда страна. Мама ми ги посочи след службата, проследявайки ги дискретно с поглед как бързат към къщи.
	Обичах разходките ни сутрин след съботната служба, когато мама бе само на мое разположение. Прескачахме с лекота от една тема на друга и аз ликувах, че съм център на вниманието й. Споделях тревогите си, задавах й всякакви въпроси, дори такива, които татко би сметнал за безсмислени. Той ми предлагаше съвети, мама — утеха и обич. Татко никога не идваше с нас — в събота отваряше магазина рано, за да не пропусне клиентите през почивните дни. Мама проявяваше разбиране. Дори аз осъзнавах, че водим битка да запазим магазина. Като навсякъде депресията връхлетя жестоко Грийнсбъро и понякога дни наред в магазина не влизаше нито един клиент. Мнозина нямаха работа, а още повече гладуваха. Стотици се редяха на опашки за супа и хляб. Повечето местни банки фалираха, отнасяйки спестяванията на хората със себе си. Татко заделяше бели пари за черни дни, но през 1939 времената бяха тежки дори за него.
	Мама винаги работеше с татко, въпреки че рядко се появяваше пред клиентите. По онова време мъжете — а клиентите ни бяха предимно мъже — очакваха да им помага друг мъж: и за избора, и за прекрояването на костюмите. Мама обаче държеше вратата на склада отворена, за да вижда клиентите. Длъжен съм да отбележа, че мама владееше до съвършенство занаята си. Татко подръпваше, наместваше и отбелязваше необходимите корекции, но само с един поглед мама преценяваше дали да се съобрази с отметките му. Представяше си клиента в готовия костюм и как трябва да изглежда всеки ръб и всеки шев. Татко го разбираше и затова слагаше огледалото така, че тя да го вижда. Други мъже биха се уплашили, но татко се гордееше с нея. Житейските му правила повеляваха съпругата да е по-умна от мъжа си.
	— Спазих го и ти се постарай да го спазиш — поучаваше ме той. — Защо да мислиш само ти?
	Честно казано, мама наистина бе по-умна от татко. Така и не се научи да готви — беше от жените, които не бива да бъдат допускани в кухнята — но говореше четири езика и цитираше Достоевски на руски. Свиреше класически творби на пиано. Учила във Виенския университет, когато студентките били рядкост. Татко, от друга страна, не бе посещавал колеж. И той като мен започнал от малък да работи в магазина на баща си. Най-много го биваше с цифрите и с клиентите. И пак като мен видял съпругата си за пръв път в синагогата скоро след като пристигнала в Грийнсбъро.
	Тук обаче приликите свършват, защото често съм се питал дали родителите ми са били щастливи заедно. Лесно е да се посочи, че тогава времената са били други и не толкова любовта, колкото практичните съображения диктували избора на партньор. Не твърдя, че не бяха подходящи един за друг в много отношения. Родителите ми се разбираха добре и нито веднъж не съм ги чувал да се карат. Често съм се чудил обаче дали изобщо са били влюбени. Не ги видях нито веднъж да се целуват, неудобно им беше сякаш дори да се държат за ръце. Вечер татко попълваше счетоводната книга на кухненската маса, а мама седеше в дневната, разтворила книга в скута. По-късно, когато родителите ми се пенсионираха, а аз поех магазина, се надявах да се сближат. Мислех, че ще пътешестват заедно и ще разглеждат забележителности, но след първото посещение на Йерусалим татко винаги пътуваше сам. Всеки заживя своя живот, отдалечиха се отново и пак се отчуждиха. Когато наближиха осемдесетте, ми се струваше, че вече са изчерпали всички думи. Часове наред стояха в една и съща стая, без да си проговорят. Когато с Рут им гостувахме, обикновено отделяхме внимание първо на единия, а сетне на другия, а после в колата тя ме стискаше за ръката, сякаш си обещава да не стигнем дотам.
	Рут винаги се тревожеше за отношенията им повече отколкото те самите се безпокояха. Родителите ми явно не изпитваха желание да хвърлят мост над бездната между тях. Чувстваха се удобно в собствените си светове. С годините татко се сближаваше все повече с потеклото си, а мама се запали по градинарството и по цели дни садеше цветя в задния двор. Татко обичаше да гледа уестърни и вечерните новини, а мама — да чете книги. И, разбира се, те винаги се интересуваха от художествените творби, които с Рут колекционирахме — изкуството, което в крайна сметка ни направи богати.

	* * *

	— Дълго не се върна в магазина — казах на Рут.
	Отвън снегът е покрил стъклото и продължава да вали. Според канала за времето вече трябваше да е спрял, но въпреки чудесата на съвременните технологии прогнозите за времето не са безпогрешни. Още една причина каналът да ме интригува.
	— Мама купи шапката. Нямахме пари за друго.
	— Но си ме харесала.
	— Не. Ушите ти бяха твърде големи. Харесвам деликатни уши.
	Права е за ушите ми. Големи са и стърчат като татковите, но за разлика от него аз се срамувам от тях. Когато бях малко момче — на девет или на десет — взех плат от магазина, изрязах дълга ивица и цяло лято спах с лентата, увита около главата ми. Надявах се ушите ми да прилепнат към скалпа. Мама сякаш не забелязваше, когато надникваше в стаята ми, но понякога чувах татко да й шепне почти обидено: „Ушите му са като моите. Какво ми е на ушите?“.
	Разказах историята на Рут малко след сватбата и тя се разсмя. Оттогава ме подкачаше понякога, но шегите й никога не звучаха подло.
	— Мислех, че харесваш ушите ми. Така ми каза, когато ги целуна.
	— Харесах лицето ти. Имаш мило лице, а ушите ти вървят с него. Просто не исках да те обидя.
	— Мило лице?
	— Да. С благи очи, сякаш виждаш само доброто у хората. Забелязах го, макар да не смееше да ме погледнеш.
	— Събирах смелост да поискам разрешение да те изпратя до вкъщи.
	— Не — поклаща глава тя. Образът й е замъглен, но гласът й е звънлив и младежки както тогава, когато я срещнах. — Виждах те често в синагогата, но нито веднъж не ме заговори. Дори те чаках понякога, но ти ме подминаваше безмълвно.
	— Не говореше английски.
	— Вече разбирах това-онова и знаех няколко думи. Ако ме беше попитал, щях да ти отговоря: „Добре, Айра. Ще дойда с теб“.
	Произнесе го с акцент. Като виенчанка — меко и мелодично. Напевно. С годините акцентът й избледня, но никога не изчезна напълно.
	— Родителите ти нямаше да позволят.
	— Мама щеше да се съгласи. Харесваше те. Майка ти й казала, че ще наследиш магазина.
	— Знаех си! Винаги съм подозирал, че се омъжи за мен заради парите.
	— Какви пари? Ти нямаше пари. Ако исках да се омъжа за богаташ, щях да предпочета Дейвид Ъпстейн. Баща му имаше текстилен завод. Живееха в имение.
	Това също бе традиционна шега в семейството ни. Мама бе казала истината, но си даваше сметка, че никой не забогатява от един магазин. От самото начало, та до края — докато го продадох и се пенсионирах — той си остана дребен бизнес.
	— Помня как ви виждах в сладкарницата на отсрещния тротоар. През лятото с Дейвид се срещахте почти всеки ден.
	— Обичах кока-кола. Никога не бях опитвала.
	— Аз ревнувах.
	— С право. Той беше богат, красив и с изящни уши.
	Усмихвам се. Приисква ми се да я видя по-добре. Тъмнината обаче ми пречи.
	— Мислех, че ще се ожените.
	— Той ми поиска ръката неведнъж. Отговарях му, че съм твърде млада и ще се наложи да чака, докато завърша колеж. Но го лъжех. Истината е, че вече те бях набелязала. Затова настоявах да се срещаме в сладкарницата до магазина на баща ти.
	Зная го, разбира се, но обичам да ми го казва.
	— Заставах пред витрината и те гледах как седиш до него.
	— Забелязвах те понякога — усмихва се тя. — Дори ти помахах веднъж, но ти така и не ме покани на разходка.
	— Дейвид ми беше приятел.
	Това е вярно. И останахме приятели. Срещахме се с него и съпругата му Рейчъл, а Рут даваше уроци на едното от децата им.
	— Нямаше нищо общо с приятелството. Страхуваше се от мен. Винаги си бил срамежлив.
	— Бъркаш ме с някого. Бях общителен, привлекателен, млад Франк Синатра. Понякога се налагаше да се крия от жените, които ме преследваха.
	— Забиваше поглед в земята, като вървеше. И се изчервяваше, когато ти махах. А през август замина да учиш в университета.
	Учих в „Уилям и Мери“ в Уилямсбърг, Вирджиния и се върнах у дома чак през декември. Видях Рут два пъти в синагогата, и двата пъти отдалеч. После се върнах в Уилямсбърг. През май се прибрах в Грийнсбъро да работя в магазина. Втората световна война вече бушуваше в Европа. Хитлер бе завладял Полша и Норвегия, бе покорил Белгия, Люксембург и Холандия и громеше французите. Във всеки вестник, във всеки разговор основната тема бе войната. Никой не знаеше дали Америка ще се включи и настроението бе мрачно. След няколко седмици войната приключи завинаги за французите.
	— Ти продължаваше да се виждаш с Дейвид, когато се върнах.
	— Но се сприятелих и с майка ти, докато те нямаше. Татко работеше, а ние с мама ходехме в магазина. Говорехме за Виена и за предишния ни живот. С мама изпитвахме носталгия, разбира се, но аз бях и ядосана. Не харесвах Северна Каролина. Не харесвах тази страна. Чувствах, че мястото ми не е тук. Въпреки войната част от мен копнееше да се върне у дома. Исках да помогна на семейството си. Тревожехме се за близките си.
	Тя се обръща към стъклото и в тишината разбирам, че Рут мисли за бабите и дядовците си, за лелите и чичовците си, за братовчедите си. Една нощ, преди Рут и родителите й да отпътуват за Швейцария, роднините й се събрали на прощална вечеря. Сбогували се и си обещали да поддържат връзка. Някои се вълнували, но повечето смятали, че бащата на Рут се презастрахова, зарязвайки всичко в името на несигурно бъдеще. Дали им обаче няколко златни монети и през шестседмичното пътуване до Северна Каролина тези монети им осигурявали подслон и храна. Роднините им останали във Виена. През лятото на 1940 вече носели „Звездата на Давид“ и им било забранено да работят. Било късно за бягство.
	Мама ми разказа за разговорите и тревогите им. И тя като Рут имаше близки във Виена, ала никой от нас не подозираше какъв ужас предстои. Рут също не знаеше, но баща й го бе предвидил. По-късно осъзнах, че не съм срещал по-прозорлив човек от него.
	— По онова време баща ти изработваше мебели, нали?
	— Да — отвърна тя. — Университетите не искаха да го наемат, а трябваше да ни храни. Трудно му беше. Дърводелството не му беше присърце. Отначало се прибираше у дома изтощен, със стърготини в косата и с превързани ръце. Сядаше на стола и заспиваше. Ала не се оплакваше. Разбираше, че сме щастливци. Събуждаше се, изкъпваше се и си обличаше костюма, за да си припомни какъв е бил. Докато вечеряхме, ме разпитваше какво сме учили в училище и ме изслушваше внимателно. После ме подтикваше да обмисля нещата по нов начин. „Каква е причината според теб?“ „Разбираш ли защо?“ Досещах се какво прави, разбира се. Учителят винаги си остава учител, а той беше добър педагог. Затова след войната отново стана професор. Поощряваше ме да мисля самостоятелно и да се доверявам на инстинкта си, както учеше студентите си.
	Поглеждам я и си мисля колко е важно, че Рут също стана учителка, и пак се сещам за Даниъл Маккалъм.
	— От него си научила и всичко за изкуството.
	— Да — отвръща тя и палава нотка звънва в гласа й. — Помогна ми и за това.


>	2.
>	София

	_Четири месеца по-рано_
	— Ела! — молеше я Марша. — Искам да дойдеш! Четиринайсет сме! И не е далеч. Маклийнсвил е на по-малко от час път. А и ще си попеем в колата.
	София я изгледа скептично от леглото, където преглеждаше разсеяно бележките си по история на Ренесанса.
	— Не знам… Родеото не ме влече.
	— Не говори така. — Марша нагласи черната си каубойска шапка пред огледалото, накривявайки я наляво и надясно. Марша Пийк делеше стая със София още от втори курс и беше най-добрата й приятелка в университета. — Първо, не е родео, а езда на бикове, и второ, не отиваш за това, а за да се поразтъпчеш с мен и момичетата. След ездата ще има парти в голяма старомодна плевня до арената. Ще свири оркестър, ще потанцуваме и се кълна, че друг път няма да видиш толкова сладки момчета на едно място.
	София я изгледа.
	— Да си намеря сладко момче е последната ми грижа.
	Другото момиче забели очи.
	— Важното е да си подадеш носа навън. Октомври е. Учим от два месеца, а ти продължаваш да се цупиш.
	— Не се цупя — възрази София. — Просто… ми дотегна.
	— Дотегна ти да виждаш Брайън? — Марша се обърна към нея. — Разбирам те, но кампусът е малък. А и тази година „Чи Омега“ и „Сигма Чи“ са партньори. Неизбежно е.
	— Знаеш какво имам предвид… Вчера се навърташе пред залата, където имах лекции. Не правеше така, когато бяхме заедно.
	— Каза ли му нещо? А той заговори ли те?
	— Не — поклати глава София. — Престорих се, че не го забелязвам, и си тръгнах.
	— Е, какво те мъчи тогава?
	— Плаши ме…
	— Не ставай параноичка — сви рамене Марша. — Не е някакъв психо. Рано или късно ще разбере.
	„Надявам се“ — помисли си София, и се втренчи в бележника. Марша обаче прекоси стаята и седна на леглото до нея. Потупа я по крака.
	— Да разсъждаваме логично — подхвана тя. — Каза, че е спрял да ти пише съобщения и да ти се обажда, нали?
	София неохотно кимна.
	— Значи е време да продължиш напред — заключи Марша.
	— Старая се. Но той е навсякъде. Недоумявам защо не ме оставя на мира!
	Приятелката й сви крака и облегна брадичка на коленете си.
	— Просто е. Брайън си въобразява, че ако поговори с теб, ако каже каквото трябва и ти завърти главата, ще те убеди да си промениш решението. Наистина го вярва — погледна я сериозно Марша. — София, разбери най-после, че всички момчета разсъждават така. Мислят, че с приказки се постига всичко, и искат каквото не могат да имат. Заложено е в тях. Ти скъса с него и той се амбицира да те спечели отново — намигна й тя. — Накрая ще преглътне горчивия хап, разбира се. Стига ти да не се поддадеш.
	— Няма да се поддам — отсече другото момиче.
	— Браво! — похвали я Марша. — Той не те заслужава.
	— Струваше ми се, че ти допада.
	— Харесвам го. Забавен е, привлекателен и богат. Приятели сме от първата година в университета и понякога още си говорим. Но знам колко подло постъпи със съквартирантката ми. Изневери й не един, а точно три пъти.
	Раменете на София се приведоха.
	— Благодаря, че ми напомни.
	— Слушай, длъжна съм да ти помогна да го преодолееш. И измислих чудесно разрешение на проблемите ти. Една нощ с момичетата, далеч от университета. А ти се инатиш!
	София не продума.
	Марша се приведе към нея.
	— Моля те, ела. Не ме изоставяй.
	София въздъхна. Знаеше колко е упорита приятелката й.
	— Добре — отстъпи най-сетне. — Ще дойда.
	И макар тогава да не го предвиждаше, когато по-късно мислите й се връщаха към миналото, неотменно си спомняше, че така започна всичко.

	* * *

	Наближаваше полунощ, когато София най-сетне си призна, че приятелката й е имала право. Нуждаеше се от една нощ навън. За пръв път от седмици се забавляваше. Все пак не всяка вечер се наслаждаваше на уханието на пръст, пот и тор, наблюдавайки как луди мъже яздят още по-луди животни. Според Марша ездачите на бикове бяха неустоими. Току й сочеше някой особено сексапилен екземпляр, включително победителя в надпреварата.
	— Този определено е изкусителен — констатира тя и София неохотно се засмя.
	Партито я изненада приятно. Порутената плевня с плъстени подове, дървени стени, гредоред и дупки в покрива беше претъпкана. Хората се тълпяха пред импровизираните барове и край разнебитените маси и високите столове, разпръснати из просторното помещение. София не слушаше кънтри, но оркестрантите бяха артистични, а дъсченият дансинг гъмжеше от танцьори. От време на време подхващаха танц в редица, който сякаш всички освен нея владееха до съвършенство. Напомняше й таен код — свършеше ли оркестърът, танцьорите се изнизваха от дансинга и други заемаха местата им в редицата като по предварително подготвена хореография. Марша и останалите момичета от клуба също участваха, изпълнявайки толкова майсторски стъпките, че София се чудеше къде са се научили. От две години живееха заедно, но нито една не бе споменала, че умее да танцува така.
	Макар да не смяташе да се представя в лоша светлина на дансинга, София се радваше, че е дошла. За разлика от баровете край университета — всъщност, за разлика от всички барове, в които бе стъпвала — тук хората изглеждаха наистина мили. Смехотворно благоразположени. Никога не бе чувала толкова много непознати да подвикват „прощавай“ и „извинявай“ и с дружелюбни усмивки да й правят път. Марша се оказа права и за още нещо — беше пълно със симпатични момчета. Марша и колежките й, естествено, се възползваха от случая. Откакто пристигнаха, не им се наложи да си купят нито едно питие.
	Така си представяше съботните вечери в Колорадо, Уайоминг или Монтана, макар да не бе ходила там. Кой би могъл да предположи, че в Северна Каролина има толкова много каубои? Оглеждайки тълпата, тя осъзна, че каубоите вероятно не са истински — повечето бяха дошли да гледат ездата на бикове и да пийнат бира. Не беше виждала обаче на едно място толкова каубойски шапки, ботуши и колани с огромни токи. А жените? И те носеха шапки и ботуши, но късите панталонки и голите талии — за които допринасяха и колежките й — бяха повече, отколкото в кампуса през първия топъл пролетен ден. Марша и момичетата бяха отишли на пазар през деня, в резултат на което сега София се чувстваше едва ли не старомодна в джинсите и блузката без ръкави.
	Отпиваше от питието си, доволна да наблюдава, да слуша и да попива атмосферата. Преди няколко минути Марша и Ашли тръгнаха нанякъде, несъмнено да побъбрят с поредната групичка момчета. София обаче не изпитваше необходимост да се присъедини към някоя от сформиралите се групички. Открай време предпочиташе да се усамотява и за разлика от повечето момичета не приемаше на живот и смърт правилата на колежанската солидарност. Създаде добри приятелства, но бе готова да продължи напред. Мисълта за _реалността_ я плашеше донякъде, но се вълнуваше, че ще заживее самостоятелно. Смътно си представяше мансарда в някой град с кафенета и закусвални в съседство, ала всъщност би предпочела дори мизерен апартамент край шосето в Омаха, Небраска пред настоящето. Пансионът й бе дошъл до гуша — не само защото „Чи Омега“ и „Сигма Чи“ пак бяха сформирали обща фракция. От три години наблюдаваше безкрайните мелодрами, от които е изтъкан съвместният живот на трийсет и четири момичета. Стремеше се да стои настрани, но вече усещаше завръзката на тазгодишната версия. Новата реколта първокурснички обсъждаха надълго и нашироко кой какво мисли за тях и как най-бързо да се домогнат до по-високите стъпала на социалната йерархия.
	София не се вълнуваше от такива неща. Стана член на момичешкия клуб отчасти защото се разбираше със съквартирантката си, а и понеже всички първокурснички се включиха. Беше й любопитно, особено след като социалният живот в „Уейк“ се основаваше до голяма степен на гръцката система.
	Внесе членския си внос в „Чи Омега“ и се опита да приеме насериозно дейността на клуба. Наистина. През първата година дори обмисляше да стане отговорник. Марша избухна в смях, щом чу плановете й. София също се засмя и така приключи всичко. И слава богу, защото от нея нямаше да излезе добър отговорник. Посещаваше всички събрания — официалните и неформалните — но така и не хвана вяра на лозунгите „клубът ще промени живота ви“ и „членството в «Чи Омега» носи доживотна полза“.
	Чуеше ли ги, й се приискваше да вдигне ръка и да попита останалите наистина ли смятат, че ентусиазмът, който проявява през Гръцката седмица, има значение в дългосрочен план. Опитваше се, ала не успяваше да си представи как на интервюто за работа бъдещият й шеф отбелязва: „Виждам, че сте сред хореографите на танца, благодарение на който «Чи Омега» заема челните места в университетската ранглиста. Често казано, госпожице Данко, точно такива умения очакваме от един уредник на музей“.
	Как ли пък не.
	Клубният живот съставляваше част от опита, натрупан в колежа, и тя не съжаляваше, че е участвала, но никога не бе искала той да изчерпва целия й опит. Нито почти целия й опит. Постъпи в „Уейк Форест“ главно защото искаше да получи добро образование и стипендията й изискваше да поставя на първо място ученето.
	Тя разклати чашата си, замислена за изминалата година.
	Предишният семестър разбра, че Брайън пак й е изневерил. Беше съкрушена, умът й витаеше и когато изпитите наближиха, се наложи да учи като смахната, за да ги издържи. Едва успя. Но такъв стрес не бе преживявала никога и се зарече да не позволява да се повтаря. Без помощта на Марша нямаше да стигне доникъде и затова се радваше, че се е включила в „Чи Омега“. За нея клубът бе възможност за създаване на приятелства, а не някаква прехвалена групова принадлежност. А приятелството от своя страна нямаше нищо общо със социалните йерархии. Затова, както от самото начало, тя изпълняваше задълженията си, но не повече. Плащаше си таксите и членския внос и отбягваше групичките и момичетата, които смятаха, че „Чи Омега“ е началото и краят на съществуванието.
	Момичета, които боготворяха хора като Мери-Кейт например.
	Мери-Кейт оглавяваше клуба и олицетворяваше духа на обществото им — с пълни устни и чипо носле, с безупречна кожа и фини черти. Като се добави и състоянието й — семейството й, стар тютюнев клан, бе едно от най-богатите в щата — за мнозина тя представляваше центъра на Вселената. И Мери-Кейт го знаеше. В момента тя царуваше край голяма кръгла маса, заобиколена от по-младите си посестрими, очевидно жадуващи да станат неин образ и подобие. Както винаги говореше за себе си.
	— Искам да бъда новатор — заяви тя. — Знам, че няма да променя света, но е важно да опитам.
	Джени, Дрю и Бритъни попиваха всяка нейна дума.
	— Удивително! — ахна Джени, второкурсничка от Атланта.
	София почти не я познаваше. Джени несъмнено ликуваше, че е попаднала в орбитата на Мери-Кейт.
	— Не искам да отида в Африка, в Хаити или нещо подобно — продължи Мери-Кейт. — Защо да ходя чак дотам? Татко казва, че има много възможности да помагаш на хората тук. Затова основахме фондацията и след като се дипломирам, ще работя там. Ще съдействам за разрешаването на местните проблеми. Ще променям нашия свят, света на Северна Каролина. Знаете ли, че някои жители на щата все още използват външни тоалетни? Представяте ли си? Да нямате канализация? Ние ще се заемем с тези проблеми.
	— Чакай — прекъсна я Дрю. — Обърках се. — Дрю беше от Питсбърг, облечена от главата до петите като Мери-Кейт; дори шапката и ботушите й бяха същите. — Бани ли ще строи фондацията на баща ти?
	Съвършените вежди на другото момиче оформиха остър ъгъл.
	— Моля?
	— Не спомена ли, че фондацията на баща ти ще прави тоалетни?
	Мери-Кейт изгледа Дрю, все едно е малоумна.
	— Фондацията на татко осигурява стипендии на бедни деца. Как изобщо реши, че прави тоалетни?
	„О, не знам — подсмихна се София. — Сигурно защото говореше за външни клозети? Не прозвуча ли така?“ Замълча обаче, защото Мери-Кейт нямаше да оцени шегата. Станеше ли дума за плановете й за бъдещето, тя губеше чувството си за хумор. Бъдещето е сериозен бизнес все пак.
	— Не спомена ли, че ще станеш журналистка? — обади се Бритъни. — Миналата седмица ни разказваше, че ти предложили работа в телевизията.
	Мери-Кейт вирна брадичка.
	— Няма да стане.
	— Защо?
	— Поканиха ме в сутрешните новини. В Оуънсбъро, Кентъки.
	— И? — подкани я една от по-младите членки на клуба, очевидно объркана.
	— Ехо! Оуънсбъро? Чувала ли си за Оуънсбъро?
	— Не — спогледаха се плахо момичетата.
	— Именно! — обяви Мери-Кейт. — Няма да се местя в Оуънсбъро, Кентъки. Едва се вижда на картата. И няма да ставам в четири сутринта. А и както казах, искам да променя нещо. Мнозина се нуждаят от помощ. Отдавна си го мисля. Татко твърди…
	София престана да слуша. Стана и потърси с поглед Марша. Тук наистина нямаше къде игла да падне, а с напредването на вечерта тълпата нарастваше. Тя заобиколи група момичета и момчетата, с които разговаряха, и си запроправя път през тълпата, озъртайки се за черната каубойска шапка на Марша. Безнадежден ориентир. Навсякъде имаше черни каубойски шапки. Опита се да си спомни какъв цвят е шапката на Ашли. Бледожълта? Да! Свела до минимум вариантите, София забеляза приятелките си. Тръгна към тях, но ненадейно зърна нещо. По-точно някого.
	Спря и изви врат да погледне по-добре. Обикновено той се извисяваше над околните, но толкова много високи шапки й пречеха, та се поколеба дали очите не я лъжат. Въпреки това я обзе безпокойство. Опита да се успокои, че греши и въображението я подвежда.
	Обаче продължи да се озърта. Взираше се със свито сърце в лицата наоколо. „Не е тук“ — повтори си пак, но в същия момент го видя отново. Пробиваше си път през морето от хора заедно с двама приятели.
	Брайън.
	Застинала, тя ги проследи как се насочват към свободна маса. Брайън разблъскваше хората, все едно е на игрището за ръгби. София не вярваше на очите си. „И тук ли ме последва“ — повтаряше си безмълвно.
	Усети как лицето й поруменява. Та тя беше с приятелките си, извън кампуса, какво си въобразява той? Обясни му ясно, че повече не иска да го вижда и да разговаря с него. Изкушаваше се да му напомни още веднъж, че всичко е приключило.
	Обаче се отказа, защото знаеше, че няма да промени нищо. Марша бе права. Брайън вярваше, че ако поговори с нея, ще я убеди да размисли. Понеже се смяташе за неустоим в ролята на разкаян изкусител. А и тя все пак му бе прощавала. Защо да не му прости отново?
	София тръгна към Марша. Радваше се, че е станала от масата в точния момент. Последното, което искаше, бе той да се появи пред нея, преструвайки се на изненадан. И каквито и да бяха фактите, накрая щяха да я нарекат „безсърдечна“. Защо ли? Защото Брайън бе Мери-Кейт на братството си. Състезател по ръгби, благословен с красота и богат баща — банкер, той властваше еднолично в социалния им кръг. Всички в университета го боготворяха, а половината момичета бяха готови да паднат в обятията му при най-малкия знак.
	Е, да им е честит.
	София продължи да си проправя път през множеството. Оркестърът изсвири поредната песен и подхвана нова. Марша и Ашли разговаряха край дансинга с три по-големи момчета с тесни джинси и с каубойски шапки. София стигна до тях и потупа Марша по ръката. Приятелката й се обърна, на пръв поглед поруменяла от смущение, но всъщност беше пияна.
	— О, здрасти! — изрече и я побутна напред. — Момчета, това е съквартирантката ми София. А това са Брукс, Том и… — Тя присви очи към момчето в средата. — Как ти беше името?
	— Тери — напомни й той.
	— Приятно ми е — кимна автоматично София. После каза на другото момиче: — Искам да поговорим насаме.
	— Сега ли? — намръщи се Марша. Стрелна с поглед каубоите и се обърна отново към София, без да прикрива раздразнението си: — Какво има?
	— Брайън е тук — процеди през зъби тя.
	Марша сбърчи чело, все едно се питаше дали е чула правилно, и кимна. Двете се отдалечиха от дансинга. Намериха място, където не беше толкова шумно, но пак се налагаше да говорят на висок глас.
	— Преследва ме! — извика София.
	Марша надникна над рамото й.
	— Къде е?
	— До масите. При другите от колежа. Довел е Джейсън и Рик.
	— Как е разбрал, че си тук?
	— Не е тайна. Половината кампус знаеше, че ще идваме.
	Докато тя се гневеше, Марша погледна момчетата, с които разговаряше, и се обърна към съквартирантката си с известно нетърпение:
	— Добре де… тук е. — Сви рамене. — И какво смяташ да правиш?
	— Не знам.
	— Видя ли те?
	— Не мисля. Просто не желая да ме доближава.
	— Да поговоря ли с него?
	— Не — поклати глава София. — Всъщност не знам какво искам.
	— Тогава се успокой. Не му обръщай внимание. Ела при мен и Ашли. Няма да ходим при него. Може би ще си тръгне. Дойде ли при нас, ще започна да флиртувам с него. Ще го разсейвам. — Устните й се разтегнаха в предизвикателна усмивка. — Падаше си по мен, преди да се насочи към теб, разбира се.
	София стисна още по-здраво ръце.
	— Дали да не си тръгнем?
	Марша махна с ръка.
	— Как? На един час път сме от кампуса. Нямаме кола. Ашли ни докара, забрави ли? И знам със сигурност, че няма да поиска да си тръгне.
	София не се беше сетила за това.
	— Хайде — опита се да я успокои приятелката й. — Пийни нещо. Момчетата ще ти харесат. Учат в „Дюк“.
	Тя поклати глава.
	— Не съм в настроение да си бъбря с момчета.
	— Какво ще правиш тогава?
	София зърна нощното небе в далечния край на плевнята и внезапно я обзе непреодолимо желание да избяга от това задушно място.
	— Ще глътна малко чист въздух.
	Марша проследи погледа й.
	— Искаш ли да дойда с теб?
	— Не. Ще се върна след малко. Само недей да изчезваш.
	— Дадено — кимна й тя с очевидно облекчение. — Но ако искаш да дойда…
	— Стой тук. Няма да се бавя.
	Марша се запъти към приятелите си, а София — към дъното на плевнята. Далеч от оркестъра и дансинга тълпата оредя. Неколцина мъже се опитаха да привлекат вниманието й, когато минаваше покрай тях, но тя се престори, че не ги забелязва, и продължи решително напред.
	Огромните дървени врати бяха отворени. Тя излезе навън и веднага й олекна. Музиката не бумтеше оглушително, а свежият есенен въздух облъхна лицето й като балсам. Едва сега осъзна колко горещо е вътре. Озърна се да намери място за сядане. Забеляза стар дъб, разперил възлести клони. Тук-там имаше групички хора, които пушеха и пиеха. Едва след миг видя дървената ограда, издигната около плевнята.
	Нямаше маси. Хората или седяха, или се облягаха на дъсчените прегради. Една групичка се бе настанила върху стара гума от трактор. Встрани от тях самотен мъж с каубойска шапка, засенчваща лицето му, се взираше в съседното пасбище. София се запита дали и той учи в „Дюк“. Едва ли. Университетът и каубойските шапки някак не вървяха.
	Видя свободно място край оградата на няколко разкрача от самотния каубой и тръгна натам. Над нея небето бе чисто като стъклена камбанка. Луната висеше над дърветата на хоризонта. Тя се облакъти на грубия дървен парапет и се огледа. Надясно бе арената за родеото, където по-рано се състезаваха ездачите на бикове. Зад нея се редяха оградените пасбища за биковете. Загражденията не бяха осветени, но няколко лампи край арената светеха и обвиваха животните в призрачно сияние. Зад тях бяха паркирани пикапи и каравани, заобиколени от собствениците си. Дори отдалеч се виждаха как просветват върховете на цигарите им, а от време на време се чуваше звън на бутилки. Зачуди се дали използват мястото и за изложения на коне. На кучета? За панаири? За нещо друго? Изглеждаше изоставено, сякаш пустее през повечето време. Плевнята засилваше усещането за занемареност, но какво разбираше момиче, израснало в Ню Джърси?
	Поне така щеше да каже Марша. Повтаряше го от началото на втори курс и първо беше смешно, но после шегата се изтърка. Сега отново ги разсмиваше, защото се бе превърнала в постоянна шега помежду им. Марша бе родена в Шарлот, на няколко часа път от „Уейк Форест“. София още помнеше удивлението й, когато й спомена, че е израснала в Джърси. Все едно й каза, че идва от Марс.
	Е, реакцията на Марша не бе съвсем неочаквана. Двете произхождаха от съвсем различни семейства. Марша бе по-малкото дете в семейството, баща й беше ортопед, а майка й — адвокат. Тази година брат й щеше да завърши право във „Вандербилт“ и макар да не бяха в списъка на „Форбс“, определено не търпяха лишения. Марша бе от момичетата, които вземат уроци по езда и танци, и за шестнайсетия си рожден ден получават мерцедес. От друга страна, София бе дете на емигранти. Майка й бе французойка, а баща й — словак. Бяха дошли в Америка почти без пари. Бяха образовани (баща й беше химик, а майка й фармацевт), но не владееха добре английски и години наред работиха къртовски, докато съберат средства да отворят магазина си за деликатеси. Междувременно им се родиха три деца — София беше най-голямата и работеше в закусвалнята след училище и през почивните дни.
	Бизнесът бе сравнително успешен — колкото да прехранва семейството, но не повече. Както мнозина отличници от гимназията, няколко месеца преди дипломирането тя се надяваше да учи в „Рутгърс“. Кандидатства в „Уейк Форест“ случайно, по препоръка на педагогическия съветник. Знаеше обаче, че няма как да си го позволи, и познаваше мястото само по красивите снимки в сайта на университета. „Уейк Форест“ обаче я изненада, предоставяйки й стипендия, покриваща всички такси, и през август София се качи на автобуса в Ню Джърси и отпътува към буквално на чужда територия, където прекара по-голямата част от следващите четири години.
	Постъпването в „Уейк Форест“ бе повратен момент за нея, поне от гледна точка на образованието. „Уейк Форест“ бе по-малко учебно заведение от „Рутгърс“, тоест класовете също бяха по-малобройни, а професорите във Факултета по история на изкуството — призвани да преподават. Вече се бе явила на интервю за стаж в Денвърския музей на изкуствата. Никой не я попита, разбира се, каква роля е играла в „Чи Омега“, но й се стори, че интервюто мина добре. Все още обаче нямаше отговор. Миналото лято успя да спести пари и си купи кола — нищо и никаква единайсетгодишна „Тойота Корола“, изминала над сто хиляди километра, с по-огъната задна врата и надраскана, но за София, свикнала от малка да ходи пеш или да пътува с автобуса, тя означаваше свобода да пристига и заминава, когато пожелае.
	Облегната на парапета, тя сбърчи чело. Не и днес, естествено. Сама си беше виновна, че не дойде с колата.
	Защо трябваше Брайън да се появява тази вечер? Какво очакваше? Наистина ли вярваше, че е забравила какво й е причинил? Нима се надяваше, че ще му прости както преди?
	Всъщност той дори не й липсваше. Не смяташе да се сдобряват и ако той не я преследваше, дори нямаше да си помисли за него. Брайън обаче успяваше да помрачава настроението й и това я тревожеше. Защото му позволяваше. Защото му предоставяше тази власт над нея.
	Е, стига толкова, зарече се тя. Реши да влезе при Марша, Ашли и момчетата от „Дюк“. Заговореше ли я Брайън, нямаше да му обръща внимание. Опиташе ли се да я ядоса… е, тогава щеше да целуне някое от момчетата, за да му покаже, че е затворила страницата и връщане назад няма.
	Усмихната, тя се обърна, блъсна се в някого и залитна.
	— О, извинете — каза механично и ръката й неволно потърси опора в гърдите на изпречилия се на пътя й мъж.
	Тя вдигна поглед, позна го и отскочи настрани.
	— Полека! — възкликна Брайън и я улови за раменете.
	Тя запази равновесие и прецени ситуацията. Той я беше открил. Бяха сами. Това, което се опитваше да избегне, откакто скъсаха. Страхотно!
	— Съжалявам, че те стреснах — говореше завалено като Марша. Нищо чудно, Брайън никога не пропускаше възможност да пие повече от необходимото. — Не те видях вътре и се досетих, че си някъде тук.
	— Какво искаш, Брайън? — прекъсна го тя.
	Тонът й очевидно го смути. Но както винаги се съвзе бързо. „Богатството разглезва — помисли си тя. — Всекиго.“
	— Нищо не искам — отвърна той, пъхнал ръка в джоба на джинсите.
	Олюля се леко и София разбра, че е пиян.
	— Защо дойде тогава?
	— Забелязах, че си сама, и реших да проверя дали си добре.
	Той наклони глава — изпитан жест да изрази самоувереност.
	— Бях добре, преди да се появиш.
	Той повдигна вежди.
	— Леле! Колко си груба!
	— Принудена съм. Преследваш ме като маниак.
	Той кимна, признавайки правотата на думите й. И, разбира се, за да покаже, че приема презрението й. Би могъл да запише видео, озаглавено „Как да накараш приятелката си да ти прости… отново“.
	— Знам, знам — провлече като по сценарий. — Разкайвам се.
	— Нима?
	— Не исках да се разделим така — сви рамене той. — Исках да ти кажа колко се срамувам от постъпката си. Не заслужаваше такова отношение и не те виня, че ме напусна. Съзнавам, че…
	София поклати глава, вече отегчена от монолога му.
	— Защо го правиш?
	— Кое?
	— Това… Лицемерното представление. Идваш тук, преструваш се на отчаян и разкаян. Какво искаш?
	Въпросът й явно го свари неподготвен.
	— Опитвам се да се извиня…
	— За какво? Задето ми изневери три пъти? Или че ме лъжеше от самото начало?
	Той примигна.
	— Хайде, София… Не се дръж така. Не искам цяла година да ме отбягваш. Преживя достатъчно…
	Макар и завалени, думите му звучаха що-годе правдоподобно. Почти.
	— Наистина ли не схващаш? Отбягвам те, защото _искам_ да те отбягвам.
	Той се втренчи объркано в нея.
	— Защо се държиш така?
	— Шегуваш ли се?
	— След като скъса с мен, разбрах, че съм допуснал най-голямата грешка в живота си. Липсваш ми. Край теб се чувствам по-добър човек. Дори да не сме заедно, не може ли от време на време да се виждаме, да разговаряме? Както преди. Преди да прецакам всичко.
	Тя отвори уста да отговори, но замълча, смаяна от нахалството му. Наистина ли си въобразяваше, че пак ще се хване на въдицата му?
	— Хайде — пресегна се той към ръката й. — Да си вземем нещо за пиене и да поприказваме. Ще го преодолеем…
	— Не ме докосвай! — извика остро тя.
	— София…
	Тя отстъпи назад.
	— Не ме докосвай! — повтори.
	За пръв път зърна гневни искри в очите му. Той посегна към китката й.
	— Успокой се…
	Тя се отдръпна.
	— Пусни ме!
	Брайън обаче пристъпи към нея и от устата му я лъхна кисел дъх на бира.
	— Защо правиш сцени?
	Тя го погледна в лицето и по гърба й полазиха тръпки. Не познаваше този Брайън. Челото му бе смръщено, почти сбръчкано, устните — разтегнати и присвити. Уплашена, София извърна глава от горещия дъх, излитащ на тласъци от устата му. По-късно си спомняше само как страхът я вледени, докато някъде отзад не долетя глас:
	— Пусни я.
	Брайън погледна през рамо, после насочи очи отново към нея и я стисна по-силно.
	— Говорим си — процеди през зъби.
	— Не ми прилича на разговор. И не те моля да я пуснеш. _Настоявам_ да я пуснеш. — Предупредителните нотки се долавяха отчетливо, но за разлика от разприте, които бе наблюдавала в клубовете, гласът на непознатия звучеше спокойно.
	Брайън усети заплахата с известно закъснение и очевидно реши да я пренебрегне.
	— Не си пъхай носа в чужди работи.
	— Последен шанс — предупреди мъжът. — Не искам да прибягвам до други средства, но ще го направя.
	Твърде уплашена да се извърне, София забеляза как хората около плевнята ги наблюдават. Зърна как двама мъже станаха от гумата на трактора и тръгнаха към тях. Други двама, нахлупили ниско каубойските си шапки, се отделиха от парапета и също приближиха.
	Брайън ги измери с поглед, после се взря през рамо в мъжа, който му говореше.
	— Какво? Повика приятелчетата си?
	— И без тях ще се оправя с теб — заяви непознатият с равен тон.
	При тези думи Брайън блъсна София настрани, освобождавайки я от зловещата си хватка. Обърна се към мъжа:
	— Сериозно ли го искаш?
	София се обърна и разбра защо е толкова самоуверен. Брайън бе висок почти два метра и тежеше над сто килограма. Пет пъти седмично тренираше във фитнеса. Мъжът бе с цяла педя по-нисък от него и слаб. Носеше каубойска шапка, видяла и по-добри дни.
	— Върви си по пътя — предупреди го той. — Да не усложняваме положението.
	Брайън не отговори. С изненадваща бързина се нахвърли върху по-дребния мъж, разперил ръце да го събори. София позна движението — стотици пъти го бе наблюдавала как събаря съперниците си на игрището и знаеше какво ще се случи. Ще наведе глава и ще блъсне противника с крака, поваляйки го като отсечено дърво. Брайън направи точно това, но опасенията й не се оправдаха. Брайън връхлетя върху мъжа, който отмести крак и го блъсна. Използвайки инерцията му, той го запрати по лице на земята.
	— А сега се успокой — посъветва го невъзмутимо каубоят, опрял ботуш в гърба му.
	Брайън се загърчи под ботуша и понечи да се изправи, но другият крак на каубоя се стовари светкавично върху пръстите на ръката му. Брайън извика и в отговор ботушът притисна още по-здраво врата му.
	— Спри да се движиш, че ще стане по-лошо. — Каубоят произнесе думите бавно и отчетливо, сякаш говореше на идиот.
	Стъписана, София се взираше в каубоя. Позна мъжа, когото бе видяла да стои сам край оградата, и си отбеляза, че той не я поглежда. Беше се съсредоточил върху ботуша, все едно е приковал гърмяща змия към скалите. Което всъщност и правеше.
	Брайън се заизвива отново. Каубоят пак го удари през пръстите, без да отлепя ботуша от врата му. Брайън простена приглушено и тялото му постепенно замря. Едва сега каубоят погледна към София. Сините му очи отразиха светлините край плевнята.
	— Ако искаш да си отидеш, с удоволствие ще го подържа още малко. — Думите му прозвучаха нехайно, сякаш не се е случило нищо необичайно. Докато се чудеше как да отговори, тя забеляза разрошената му кестенява коса, щръкнала изпод шапката, и осъзна, че не е много по-голям от нея. Стори й се смътно познат, но не защото го бе забелязала по-рано до парапета. Беше го виждала другаде, навярно в плевнята, ала не бе сигурна.
	— Благодаря — отвърна тя. — Ще се справя.
	Чул гласа й, Брайън поднови битката, която завърши отново с удар по пръстите му и със стенания.
	— Сигурна ли си? — попита я каубоят. — Май е ядосан.
	Меко казано, Брайън бе _разярен_. Тя не успя да сдържи леката си усмивка.
	— Научил си е урока.
	Каубоят обмисли думите й.
	— Попитай го за всеки случай — предложи й, побутвайки шапката си назад. — За по-сигурно.
	Тя му се усмихна и се наведе.
	— Ще ме оставиш ли на мира, Брайън?
	Той приглушено простена:
	— Махни го от мен! Ще го убия…
	Каубоят въздъхна и натисна още по-силно врата му. Този път лицето на Брайън се сплеска върху пръстта.
	София погледна първо към каубоя, после към бившия си приятел.
	— „Да“ или „не“, Брайън? — попита го мило.
	Каубоят я възнагради с широка момчешка усмивка, разкривайки равни бели зъби.
	Едва сега София забеляза, че още четирима каубои са ги наобиколили. Почуди се възможно ли е събитията да станат още по-сюрреалистични. Почувства се като героиня от стар уестърн и внезапно осъзна къде е виждала каубоя. Не в плевнята, а по-рано, на родеото. Марша го нарече истинско изкушение. Ездачът на бикове, спечелил надпреварата.
	— Какво става, Люк? — полюбопитства един от новодошлите. — Трябва ли ти помощ?
	Синеокият каубой поклати глава.
	— Всичко е наред. Но ако не спре да се върти, носът му ще се счупи.
	— Люк ли се казваш? — попита го София.
	— Да — кимна той. — А ти?
	— София.
	Той докосна периферията на шапката си и се усмихна.
	— Приятно ми е да се запознаем, София. — Сведе очи към Брайън и се поинтересува: — Ще оставиш ли София на мира, ако те пусна?
	Брайън се предаде. Престана да се извива. Бавно, но сигурно натискът върху врата му намаля и той предпазливо вдигна глава.
	— Махни си ботуша от мен! — изръмжа със страховито изражение.
	София пристъпи от крак на крак.
	— Пусни го — каза на каубоя.
	Той се отмести встрани. Брайън веднага скочи на крака с напрегнато като пружина тяло. Носът и бузите му бяха ожулени. Между зъбите му имаше пръст. Каубоите затегнаха обръча около него. Той ги огледа трескаво.
	Макар и пиян, не беше глупав. Погледна я гневно и отстъпи назад. Петимата каубои не помръдваха. Наблюдаваха го равнодушно, но София осъзна, че това е илюзия. Бяха готови за всичко, което Брайън реши да им поднесе. Той обаче отстъпи още една крачка и посочи Люк.
	— Още не сме приключили с теб — просъска му. — Запомни го!
	Помълча за ефект и погледна към София. В очите му се четеше гняв и разочарование. После се обърна и тръгна към плевнята.


>	3.
>	Люк

	Обикновено не се намесваше.
	Всеки, стъпвал поне веднъж в бар, е ставал свидетел на такива сцени. Събитията се развиват с абсурдна предсказуемост — двамина излизат да се повеселят, пийват повечко и разпрата, подклаждана от алкохола, избухва. Започват да си крещят, гневът се разпалва и в девет от десет случая мъжът сграбчва жената. За ръката, за китката, за лакътя, все едно. А после?
	Тук сценарият се заплита. Преди няколко години, когато участваше в състезание по езда в Хюстън, попадна в подобно положение. Отдъхваше си в местен бар. Мъж и жена се спречкаха. След минута извисиха гласове и ситуацията загрубя. Люк се намеси и тогава, но жената и мъжът се нахвърлиха върху него, разкрещяха се да ги остави на мира и да си гледа своята работа. Жената му издраска лицето и му оскуба косата, а мъжът го нападна. За щастие се размина без поражения. Другите клиенти му се притекоха бързо на помощ и ги укротиха. Люк си тръгна веднага, клатейки глава. Зарече се да не се меси в чужди проблеми. Щом искат да се държат като идиоти, защо да ги спира?
	Смяташе да се придържа към това решение. Не искаше дори да участва в партито, но един от колегите му настоя да отпразнуват завръщането му на арената и да вдигнат наздравица за победата. Да, спечели надпреварата — и за бързина, и за издръжливост. Не защото язди особено добре, а понеже никой не завърши състезанието в последния кръг. Спечели почти служебно, но понякога ставаше и така.
	Радваше се, че никой не забеляза как треперят ръцете му преди това. Случваше му се за пръв път. Искаше му се да вярва, че е заради дългото прекъсване, но знаеше истинската причина. Майка му също я знаеше и му показа недвусмислено, че не е съгласна синът й да се връща на арената. Още щом спомена, че е възможно да се върне, отношенията им се обтегнаха. Обикновено й се обаждаше след състезанието, но не и тази нощ. Победата му нямаше да я зарадва. Написа й съобщение, че е добре. Тя не му отговори.
	След две бири усети как горчивият вкус на страха се оттегля. Връщаше се в пикапа след първите два кръга — да се усамоти и да се успокои. Надпреварата се развиваше в негова полза, но той се изкушаваше да се откаже. Надмогна обаче вътрешния си глас и излезе за последната езда. Докато се подготвяше, чу говорителят да споменава за инцидента, принудил го да напусне за дълго арената. Бикът, който яздеше — буйно животно на име Пъмп или Дъмп — се завъртя диво още щом го освободиха и Люк едва успя да се удържи върху гърба му, докато чуе звънеца. Разкопча ремъците и се приземи тежко, ала невредим. Множеството го поздрави с одобрителни възгласи и той размаха шапка. Последваха обичайното потупване по гърба, поздравленията и почерпките. Как да откаже на толкова желаещи да му купят питие? И бездруго не бе готов да се прибере у дома. Трябваше да се поотпусне и мислено да проиграе ездата както обикновено. Хвърляйки поглед назад, винаги осъзнаваше грешките си. Длъжен бе да премисли необходимите корекции, ако иска да продължи да се състезава.
	Припомняше си втората езда, когато видя момичето. Трудно бе да не забележиш русите коси, спускащи се като водопад по раменете й, и дълбоките очи. Личеше си, че и тя като него се е замислила за нещо. Беше красива, но по-силно го впечатли непринудеността й; беше от момичетата, които изглеждат еднакво добре и в джинси, и в официална рокля. Не приличаше на безмозъчна кукла, надяваща се да улови на въдицата си някой ездач. Имаше ги навсякъде; различаваше ги от пръв поглед — две такива му се представиха в плевнята преди малко — но не ги насърчаваше. Един-два пъти пробва забежки за една нощ, колкото да разбере, че неизбежно го изпълват с празнота.
	Облегнатото на оградата момиче обаче го заинтригува. Имаше нещо различно у него, ала не успяваше да определи какво. Навярно беззащитното, уязвимо изражение, с което се взираше в далечината. Усети, че в момента най-много се нуждае от приятел. Размисли дали да не я заговори, но се отказа и се загледа в биковете в далечината. Лампите край арената светеха, но трудно различаваше животните. Очите му все пак потърсиха Биг Агли Критър. Бяха свързани завинаги. Запита се дали вече са го натоварили. Съмняваше се собственикът му да е решил да шофира цяла нощ. Предположи, че животното е още тук, но му отне известно време да го открие.
	Пияният бивш приятел се появи, докато се взираше в Биг Агли. Неволно чуваше разговора им, но си напомняше да не се намесва. И нямаше да се намеси, ако огромният грубиян не беше я сграбчил. Беше очевидно, че тя не иска да има нищо общо с него и щом долови как гневът й се превърна в страх, Люк тръгна към тях. Знаеше, че решението му навярно ще се обърне срещу него, но докато крачеше към тях, си спомни изражението й и разбра, че няма избор.

	* * *

	Люк проследи с поглед как пияният бивш приятел се отдалечава и се обърна да благодари на колегите си за помощта. Един по един те се разотидоха и Люк и София останаха сами.
	Над тях звездите се множаха в абаносовото небе. В плевнята оркестърът засвири стара песен на Гарт Брукс. С дълбока въздишка София отпусна ръце и се обърна към него с развята от есенния вятър коса.
	— Съжалявам, че те въвлякох в това, но съм ти благодарна — изрече смутено.
	Отблизо Люк забеляза необичайния зелен цвят на очите й и меката точност, с която произнася думите — напевна интонация, напомняща му далечни места. Смути се.
	— Радвам се, че помогнах — смотолеви накрая.
	Тя прибра кичур коса зад ухото си.
	— Той… невинаги е толкова луд, колкото сигурно ти се стори. Излизахме и не е доволен, че скъсах с него.
	— Досетих се — кимна Люк.
	— Чу ли… нещо? — По лицето й се изписа смесица от смущение и умора.
	— Трудно бе да не чуя.
	Тя сви устни.
	— Така си и мислех.
	— Ако ще се почувстваш по-добре, обещавам да забравя.
	Тя се засмя искрено и на Люк му се стори, че в смеха й долавя облекчение.
	— И аз ще се постарая да забравя — каза тя. — Просто искам…
	Люк довърши вместо нея:
	— Предполагам, че всичко е свършило. Поне за тази вечер.
	Тя се обърна и се взря в плевнята.
	— Надявам се…
	Люк провлече крака по земята, сякаш се опитва да изрови думите от пръстта.
	— Приятелите ти са вътре, нали?
	Тя проследи хората край плевнята.
	— Да — кимна. — Уча в „Уейк Форест“ и съквартирантката ми реши, че е добре да изляза с момичетата.
	— Сигурно се чудят къде си.
	— Едва ли. Забавляват се и не им е до мен.
	От ниските клони на дървото до оградата се обади сова и двамата се обърнаха натам.
	— Искаш ли да дойда с теб вътре? В случай, че възникнат неприятности.
	Тя го изненада с отговора си:
	— Не. По-добре да остана отвън още малко. Тъкмо Брайън ще се поуспокои.
	„Ако престане да пие“ — помисли си Люк и веднага си напомни, че това не му влиза в работата.
	— Сама ли предпочиташ да останеш?
	София се усмихна.
	— Защо питаш? Отегчавам ли те?
	— Не. Никак. Просто не искам…
	— Шегувам се.
	Тя се облакъти на оградата и го погледна. Той пристъпи колебливо към нея.
	Погледът й се зарея към заоблените възвишения наоколо, характерни за тази част от щата. Люк я гледаше мълчаливо, чудейки се какво да каже.
	— Колко години ти остават в колежа? — попита най-сетне. Банален въпрос, но друго не успя да измисли.
	— Тази ми е последната.
	— Значи си на… двайсет и две?
	— Двайсет и една. — Тя се извърна към него. — А ти?
	— По-голям съм.
	— Не много, предполагам. Учил ли си в колеж?
	— Не. Ученето не ми е стихията — сви рамене той.
	— С езда на бикове ли се изхранваш?
	— Понякога. Когато успея да се задържа върху тях. Често съм играчка, с която бикът се забавлява, докато успея да се смъкна от гърба му.
	Тя повдигна вежди.
	— Днес изглеждаше впечатляващо на арената.
	— Запомнила си ме?
	— Разбира се. Само ти успя да яхнеш всичките.
	— Имах късмет — призна той.
	Тя събра длани.
	— Значи ти си Люк…
	— Колинс — довърши той.
	— Точно така — кимна тя. — Говорителят разказваше надълго и нашироко за теб.
	— И?
	— Честно казано, не обърнах внимание. Тогава не знаех, че ще ме спасиш.
	Той се изненада, че не долови сарказъм. Посочи с палец към гумата от трактор.
	— Онези там също ти се притекоха на помощ.
	— Но не се намесиха. За разлика от теб… Може ли да те попитам нещо? Цяла вечер се чудя.
	Люк отчупи една треска от оградата.
	— Да?
	— Защо, за бога, си решил да яздиш бикове? Толкова е опасно.
	„Обичайният въпрос“ — помисли си той. Отговори както обикновено:
	— Винаги съм мечтал да яздя бикове. От съвсем малък. За пръв път яхнах теленце, когато бяха на четири. В трети клас яздех млади бикове.
	— Но как изобщо започна? Кой те запали?
	— Татко — отвърна той. — Той обяздваше коне. Без седло. Участваше в състезания.
	— Различно ли е от ездата на бикове?
	— Правилата са почти същите. Осем секунди на гърба на коня, държиш се с една ръка, а животното се опитва да те хвърли от гърба си.
	— Само че конете нямат рога като бейзболни бухалки. По-малки са и не са толкова злобни.
	Той се замисли.
	— Така е, предполагам — отвърна след малко.
	— Защо тогава избра езда на бикове, а не родео?
	Тя отметна косата си назад с две ръце.
	— Дълга история е. Наистина ли те интересува?
	— Ако не ме интересуваше, нямаше да попитам.
	Той намести шапката си.
	— Труден живот е това. Татко изминаваше по хиляди километри годишно от родео на родео само за да се класира за националните финали. Пътуването е тежко за семейството. Отсъстваше през повечето време, а и тогава от родео не се печелеше много. Като приспаднеш пътните разноски и таксите за състезанията, излиза по-добре да работиш на минимална надница. Татко не искаше да тръгна по неговия път. Чу, че ездачите на бикове започват да организират турнири и видя възможност за успех. Затова ме насочи към ездата на бикове. Пак се пътува много, но състезанията са през почивните дни, а наградите — по-големи.
	— Значи баща ти е излязъл прав.
	— Имаше страхотна интуиция. За всичко. — Думите се изплъзнаха неволно от устата му и изражението й му подсказа, че тя е разбрала. Въздъхна и добави: — Почина преди шест години.
	Тя не отклони поглед от него. Импулсивно докосна ръката му.
	— Съжалявам…
	— Няма нищо. — Люк изопна рамене. Мускулите вече го наболяваха след ездата и той се опита да се съсредоточи върху това. — Както и да е… вече разбра защо избрах да яздя бикове.
	— А харесва ли ти?
	Труден въпрос. От доста време не бе подлагал на съмнение избора си. Ала сега? Не знаеше как да отговори, защото самият той се колебаеше.
	— Защо ти е толкова интересно? — попита я.
	— Не знам. Сигурно защото не познавам този свят. Или само от любопитство. Или пък за да поддържам разговора?
	— Кое от трите?
	— Ако ти отговоря — подхвана дяволито тя, а лунното сияние озари зелените й очи с изкусителни отблясъци, — няма да е забавно. Светът се нуждае от повече загадъчност.
	Той долови предизвикателството в гласа й и нещо се раздвижи у него. Предизвикателството му харесваше.
	— Откъде си? Струва ми се, че не си тукашна.
	— Защо? С акцент ли говоря?
	— Зависи откъде си. На север моят акцент ще е силен. Но не мога да позная твоя.
	— От Ню Джърси съм. Без шегички, моля.
	— Защо да се шегувам? Ню Джърси ми харесва.
	— Бил ли си там?
	— Бил съм в Трентън. Състезавал съм се на „Совърин Банк Арина“. Ходила ли си там?
	— Знам къде е Трентън — отвърна тя. — На юг от мястото, където живея. По-близо до Филаделфия. Аз живея на север, до града.
	— Била ли си в Трентън?
	— Няколко пъти. Но не съм била на родео. Всъщност днес ми е за пръв път.
	— Как ти се стори?
	— Останах впечатлена, разбира се. И реших, че всички сте луди.
	Той се засмя, очарован от искреността й.
	— Ти знаеш фамилията ми, но не чух твоята…
	— Данко — каза тя и добави, изпреварвайки следващия въпрос: — Татко е от Словакия.
	— Това е близо до Канзас, нали?
	Тя примигна. Понечи да му обясни какво представлява Европа, когато той вдигна ръце.
	— Шегувам се. Знам къде е. В Централна Европа, част от бивша Чехословакия. Исках да видя как ще реагираш.
	— И?
	— Трябваше да те снимам и да те показвам на приятелите си.
	Тя се намръщи и го побутна с лакът.
	— Не е много мило!
	— Но е забавно.
	— Да — призна тя. — Забавно беше.
	— Така значи… баща ти е словак.
	— Мама е французойка. Пристигнали тук една година преди да се родя.
	— Сериозно?
	— Изглеждаш изненадан…
	— Май не съм срещал потомка на французойка и словак. — Той замълча. — Хей! Дори не познавам никого от Ню Джърси!
	Тя се засмя и той се почувства лек като перце. Прииска му се отново да чуе смеха й.
	— А ти наблизо ли живееш?
	— Недалеч. На север от Уинстън-Сейлъм. Току до Кинг.
	— Звучи аристократично.
	— Но не е. Малък градец с дружелюбни хора, но нищо повече. Имаме ранчо там.
	— Вие?
	— Мама и аз. Е, всъщност ранчото е нейно. Аз живея и работя там.
	— Истинско ранчо? С крави, коне и прасета?
	— Има и плевня, пред която тази тук изглежда нова.
	Тя погледна към постройката зад тях.
	— Съмнявам се.
	— Някой ден ще ти покажа. Ще пояздим коне.
	Погледите им се срещнаха и тя пак го докосна по ръката.
	— Ще ми бъде приятно, Люк.


>	4.
>	София

	София не бе сигурна защо всъщност го каза. Думите й се изплъзнаха от устата. Почуди се дали да не обърне изреченото на шега, но незнайно защо не й се искаше.
	Не заради външността му, макар Марша да имаше право. Той изглеждаше безспорно привлекателен, с момчешки чар, със сърдечна, открита усмивка и обаятелни трапчинки. Беше строен и мускулест, с широки рамене и тесен ханш, а буйните кестеняви къдрици под старата шапка определено подчертаваха сексапила му. Най-силно впечатление обаче правеха очите му, а тя имаше слабост към красивите очи. Неговите бяха лятно сини, живи и блестящи, все едно е с контактни лещи, колкото и абсурдно да изглеждаше мъж като Люк да прибягва до такива трикове.
	Помагаше, разбира се, и това, че тя очевидно го привличаше. Като малка София бе кльощава, с дълги, тънки крака, пълна нула в зоната на ханша и с акне по лицето. Едва в гимназията сложи сутиен. Всичко започна да се променя през първата година в университета, но промените по-скоро я смущаваха. Дори сега, когато заставаше пред огледалото, понякога зърваше някогашната тийнейджърка и се изненадваше, че никой друг не я вижда.
	Одобрението на Люк я ласкаеше, но най-много й харесваше лекотата, която придава на всичко — от начина, по който се справи с Брайън, до несвързания им разговор. Не оставаше с чувството, че се опитва да я впечатли, ала спокойната му самоувереност го отличаваше от момчетата в „Уейк“ и особено от Брайън.
	Допадаше й умението му да я оставя насаме с мислите й. Мнозина се стараят да запълват всяка пауза, но Люк наблюдаваше биковете и мълчанието не го смущаваше. След известно време тя осъзна, че не чува музика — оркестърът явно почиваше — и се запита дали Марша ще я потърси. Надяваше се да не я намери. Поне не сега.
	— Какво е да живееш в ранчо? — наруши мълчанието тя. — Какво правиш през деня?
	Той кръстоса крака, опрял върха на единия си ботуш в пръстта.
	— От всичко по малко. Винаги се намира работа.
	— Например?
	Той потри разсеяно длани.
	— Рано сутрин трябва да се нахранят конете, прасетата и пилетата, и да се почистят оборите. Добитъкът трябва да се нагледа. Всеки ден проверявам стадото дали всичко е наред — инфекции на очите, рани от телената мрежа и прочее. Ако има ранено или болно животно, гледам веднага да се погрижа за него. После напоявам пасбищата. Няколко пъти годишно премествам стадото от едно пасбище на друго, за да има хубава трева. Два пъти годишно ваксинирам животните. Връзвам ги едно по едно и известно време ги изолирам от другите. Имаме и голяма зеленчукова градина. Отговарям и за нея.
	Тя примигна.
	— Това ли е всичко? — пошегува се.
	— Не съвсем — продължи той. — Продаваме тикви, боровинки, мед и коледни елхички, така че садя, поливам, плевя и събирам меда от кошерите. Дойдат ли купувачи, помагам им да завържат дръвчетата, да пренесат тиквите и така нататък. И, естествено, все нещо ще се счупи или повреди — тракторът, напоителната система, оградата, плевнята, покривът на къщата… — Той сви устни. — Повярвай ми, никога не стоя със скръстени ръце.
	— Не е възможно да го правиш сам! — смая се момичето.
	— Мама ми помага. Имаме и работник, Хосе, при нас е от години. Понякога наемаме хора да подкастрят дърветата и за други неща.
	Тя се намръщи.
	— Какво означава да подкастряш дървета? Елхите ли имаш предвид?
	— В случай че не си наясно, ако не ги подрязваш, те не растат на красиви триъгълници.
	— Така ли?
	— А тиквите трябва да се обръщат. За да не загният отдолу, а и да са кръгли или поне овални. Иначе никой не ги купува.
	Тя сбърчи нос.
	— Наистина ли ги търкаляте?
	— Да. Но внимаваме да не прекършим стъблото.
	— Не знаех…
	— Повечето хора не знаят. Но ти сигурно знаеш много неща, за които аз дори не съм чувал.
	— Знаеш къде е Словакия.
	— Харесвах историята и географията. Химията и алгебрата обаче ми бяха пълна мъгла.
	— И аз не обичах математиката.
	— Но те е бивало. Обзалагам се, че си била отличничка.
	— Защо мислиш така?
	— Приели са те в „Уейк Форест“. Сигурно всички предмети са ти се удавали. Какво всъщност учиш? Очевидно не агрономство.
	— Уча история на изкуството — обясни тя.
	— От малка ли се интересуваше от това?
	— Не. Когато постъпих в „Уейк“, нямах представа какво искам да правя. Като всички първокурсници се записах в какви ли не курсове с надеждата нещо да ме заинтригува. Да ме запали, нали разбираш?
	Замълча и усети колко съсредоточено я слуша. Искреният му интерес отново й напомни колко е различен от момчетата в колежа.
	— Във втори курс — продължи — посещавах лекции за френския импресионизъм, предимно да си запълня програмата. Професорът обаче се оказа удивителен — интелигентен, интересен и вдъхновяващ. Точно каквото се очаква от професор. След няколко лекции се увлякох. Разбрах какво искам да правя и колкото повече курсове по история на изкуството посещавах, толкова по-ясно осъзнавах, че искам да стана част от този свят.
	— Сигурно си благодарна, че си се записала на онези лекции.
	— Да… но родителите ми не са очаровани. Предпочитат да завърша право, медицина или счетоводство. За да си намеря добра работа, след като завърша.
	Той подръпна яката на ризата си.
	— Доколкото знам, щом имаш диплома, работа се намира лесно.
	— Това им казвам. Но истинската ми мечта е да работя в музей.
	— Направи го тогава.
	— Не е толкова лесно. Има много специалисти по история на изкуството, а свободните места са малко. Повечето музеи се борят за оцеляване и съкращават персонал. Извадих късмет, че ме поканиха на интервю в Денвърския музей за изкуство. Няма да ми плащат, ще стажувам, но казаха, че по-късно е възможно да ме назначат на редовна работа. Което, разбира се, повдига въпроса как ще се изхранвам. Не искам родителите ми да ме издържат, а и те не могат да си го позволят. По-малката ми сестра учи в „Рутгърс“, а и другите двама скоро ще постъпят в колеж…
	Тя замълча притеснено. Люк сякаш прочете мислите й и не настоя.
	— Какво работят родителите ти? — попита я.
	— Имат закусвалня. Предлагат деликатесно сирене и месо. Прясно изпечен хляб. Домашни сандвичи и супи.
	— Добра храна?
	— Страхотна храна.
	— Какво да си поръчам, ако попадна там?
	— Каквото и да е. Няма да сбъркаш. Мама готви чудесна гъбена супа. Тя ми е любимата, но май сме най-прочути с кашкавалените котлети. На обяд винаги се извива дълга опашка и повечето клиенти си поръчват котлети. Преди няколко години дори спечелиха награда. За най-добрия сандвич в града.
	— Наистина ли?
	— О, да. Вестникът обяви конкурс, читателите гласуваха и така… Татко окачи грамотата в рамка. Виси точно зад касата. Някой ден ще ти я покажа.
	Той долепи длани, повтаряйки жеста й отпреди малко.
	— Ще ми бъде приятно, София.
	Тя се засмя. Шегата й допадна, хареса й и как произнася името й — по-бавно от нея, но и по-плавно, сякаш от устата му се лее приятна мелодия. Напомни си, че не го познава, но някак си не го чувстваше така. Облегна се на оградата.
	— С онези мъже ли си дошъл тук? Които ти се протекоха на помощ?
	Той погледна към тях, после се обърна отново към нея.
	— Не. Всъщност познавам само единия. Приятелите ми са вътре. Но не ми се говореше и излязох навън.
	— Сега не ми се струваш неразговорлив.
	— Не че има кой знае какво за разказване — усмихна се смутено той. — Както ти казах, яздя бикове и работя в семейното ранчо. Животът ми не е особено интересен.
	Тя го погледна изпитателно.
	— Кажи ми нещо, което обикновено не казваш на другите.
	— Например? — попита предпазливо той.
	— Каквото и да е — разпери ръце тя. — За какво си мислеше преди малко, когато стоеше сам край оградата?
	Люк пристъпи неловко от крак на крак и сведе очи. Скръсти ръце, печелейки време.
	— За да разбереш, трябва да го видиш — рече бавно. — Проблемът е, че не е точно тук.
	— А къде е? — обърка се тя.
	— Ей там — посочи той към ограденото пасбище.
	София се поколеба. Всеки е чувал такива истории — момиче среща момче, което й се струва мило и приятно, но щом останат насаме… Погледна го, но в главата й не звъннаха предупредителни камбанки. Необяснимо защо му се доверяваше — не само защото й се притече на помощ. Просто не приличаше на натрапник; по-скоро създаваше впечатление, че помоли ли го да я остави сама, ще си тръгне и повече няма да го види. А и я караше да се смее. През краткото време с него бе забравила Брайън.
	— Добре. Заведи ме — кимна тя.
	Дори да се изненада от отговора й, той не го показа. Улови с две ръце оградата и я прескочи пъргаво.
	— Фукльо — подкачи го тя.
	Приведе се, мина между гредите и двамата тръгнаха към пасбището. Люк спазваше благоприлична дистанция. София се оглеждаше, удивена колко различен е пейзажът от мястото, където е израснала. Хрумна й, че се е научила да цени тихата, почти аскетична красота на природата тук. Северна Каролина приютяваше хиляди малки градчета, всяко със свой облик и история. Вече разбираше защо мнозина местни дори не помислят да се преместят другаде. В далечината боровете и дъбовете образуваха непрогледна черна ивица. Музиката зад тях постепенно стихваше, заменена от песента на щурците. Въпреки мрака тя усещаше как Люк я поглежда възхитено, макар да се стреми да не се издава.
	— След другата ограда има пряк път — обясни той. — По него ще стигнем по-бързо до пикапа ми.
	Думите му я сепнаха.
	— Пикапът ти?
	— Не бой се — вдигна ръце той. — Няма да пътуваме. Няма дори да влизаме в него. Просто ще виждаш по-добре от каросерията. По-високо е и по-удобно. Имам и сгъваеми столове.
	— Носиш сгъваеми столове?
	— В пикапа ми има какво ли не.
	Разбира се. Нищо необичайно. Марша винаги беше подготвена за пикник.
	Стигнаха следващата ограда, осветена по-ярко от лампите край арената. Люк отново я прескочи леко и пъргаво. Този път обаче между гредите нямаше голямо разстояние и не можеше да се промъкне между тях. Изкатери се, седна най-отгоре и провеси крака. Хвана го за ръцете, за да скочи на земята, и хареса топлата им, загрубяла кожа.
	Стигнаха до близката порта и свърнаха към пикапа. Люк се насочи към лъскава черна машина с големи гуми и фарове върху покрива — единствената, паркирана с предницата в противоположната посока. Той свали задния капак и скочи в каросерията. Протегна отново ръка и тя бързо се озова до него.
	Люк затършува, размествайки вещите насам-натам, с гръб към нея. Тя скръсти ръце, питайки се какво ли щеше да си помисли Марша за всичко това. Отсега си представяше въпросите й: „За онзи хубавец ли става дума?“, „Той те заведе в пикапа си?“, „Как се съгласи?“, „Ами ако беше луд?“. Междувременно Люк продължаваше да рови. Чу се металическо изщракване и той най-сетне дойде при нея със стола — от онези, които хората разпъват по плажовете. Сложи го до нея и я покани:
	— Седни. Сега ще се подготвя.
	Тя не помръдна. Отново си представи лицето на Марша. После обаче реши. Защо не? Да се настани на сгъваем стол в каросерията на пикап, собственост на ездач на бикове, й се стори почти естествено продължение на и без друго сюрреалистичната нощ. Хрумна й, че като се изключи Брайън, за последен път е оставала сама с момче през лятото, преди да дойде в „Уейк“, когато Тони Русо й кавалерства на бала. Познаваха се от години, но не отидоха по-далеч от това. Той беше симпатичен и умен — наесен заминаваше за „Принстън“ — но още на третата среща ръцете му се оказаха твърде немирни и…
	Люк сложи втория стол до нея, прекъсвайки мислите й. Вместо да седне обаче, той скочи от каросерията, отвори вратата на пикапа и се пресегна навътре. След миг радиото се включи. Кънтри музика.
	„Разбира се — помисли си весело тя. — Какво друго?“
	Той се качи при нея, седна, протегна крака и ги скръсти.
	— Удобно ли ти е? — попита я.
	— Горе-долу. — Тя се поразмърда, смутена от близостта му.
	— Искаш ли да си сменим столовете?
	— Не, не… Просто… — Тя махна с ръка. — За пръв път седя в каросерията на пикап и…
	— Не правите ли така в Ню Джърси?
	— В Ню Джърси гледаме филми, излизаме на вечеря, гостуваме на приятели. А ти? Ходиш ли на кино?
	— Разбира се.
	— Кой филм си гледал наскоро?
	— Филм ли? — почеса се той по главата.
	Едва след секунда тя разбра, че се шегува, и бързата промяна на изражението й го разсмя. Посочи й пасбището.
	— Отблизо изглеждат по-големи, нали?
	София се обърна и забеляза един бик на няколко крачки от тях. Видя как се издуват мускулите на гърдите му и проумя колко по-различно е да наблюдаваш животните оттук, отколкото от пейките край арената.
	— Леле! — възкликна смаяно тя и се приведе напред. — Огромен е! — Обърна се към Люк: — И ти яздиш тези гиганти! Доброволно?
	— Когато ми позволят.
	— Това ли искаше да ми покажеш?
	— Да — кимна той. — Доведох те заради онзи бик ей там.
	Посочи й светъл бик. Помръдваха само ушите и опашката му. Единият му рог бе изкривен, а по хълбока му личаха белези. Имаше по-едри от него, но позата му излъчваше нещо диво и необуздано. София усети, че той предизвиква другите да го доближат. Чуваше как пръхтенето му нарушава нощната тишина.
	Погледна към Люк и забеляза колко се е променило изражението му. Той се взираше в бика привидно спокоен, но по лицето му пробягваха необичайни отсенки.
	— Това е Биг Агли Критър — обясни й, без да откъсва очи от животното. — За него си мислех, когато си ме видяла. Опитвах се да го открия.
	— Язди ли го днес?
	— Не. Но разбрах, че не мога да си тръгна, без да го погледна отблизо. Странно е, понеже идвайки тук, изобщо не исках да го виждам. Затова паркирах пикапа така.
	Тя зачака да продължи, но той замълча.
	— Но си го яздил преди?
	— Не — поклати глава Люк. — Но съм се опитвал. Три пъти. Той е неукротим. Яздили са го само неколцина, и то преди години. Върти се, рита, сменя посоката, а изхвърли ли те от гърба си, те напада, загдето си дръзнал да го обезпокоиш. Сънувам кошмари с него. Плаши ме. — Извърна се към нея, но половината му лице остана в сянка. — Не съм го казвал почти на никого.
	Изражението му я изненада.
	— Не мога да си представя, че се страхуваш от нещо — отрони тихо тя.
	— Е, хмм… човешко е — усмихна се той. — Ако искаш да знаеш, не обичам и светкавиците.
	— Аз _обичам_ светкавиците.
	— Друго е, когато си сред полето и няма къде да се скриеш.
	— Вярвам ти.
	— Сега е мой ред. Да те попитам нещо.
	— Давай.
	— Колко време излиза с Брайън?
	Тя се засмя.
	— Това ли е? — Продължи, без да дочака отговор: — Започнахме да излизаме, когато бях във втори курс.
	— Едро момче е — отбеляза Люк.
	— Стипендиант е. Ръгбист.
	— Сигурно е добър.
	— В ръгбито — призна тя. — Но не и като приятел.
	— Но си излизала с него две години?
	— Ммм… да. — Тя сви колене и ги обгърна с ръце. — Влюбвал ли си се?
	Той погледна нагоре, сякаш търсеше отговора сред звездите.
	— Не съм сигурен.
	— Щом не си сигурен, вероятно не си.
	— Възможно е — съгласи се той след известен размисъл.
	— Какво? Няма ли да възразиш.
	— Както ти казах, не съм сигурен.
	— Разстрои ли те раздялата?
	Той сви устни, преценявайки думите си:
	— Не съвсем, но и Ейнджи не го преживя тежко. Ученическа връзка. Когато завършихме гимназията, и двамата разбрахме, че пътищата ни се разделят. Но останахме приятели. Покани ме дори на сватбата си. Забавлявах се много. Занасяхме се с една от шаферките й.
	София смутено сведе поглед.
	— Бях влюбена в Брайън. Преди него имах някакви увлечения… Пишех имената на момчетата в тетрадките си и ги ограждах със сърчица. Неща от този сорт… Хората издигат на пиедестал първата любов и в началото и аз се чувствах така. Не разбирах дори защо поиска да излиза с мен. Той е красив, атлетичен, популярен и богат. Бях шокирана, че избра мен. На първите срещи беше забавен и чаровен. Когато ме целуна, вече бях увлечена по него. Много увлечена. После обаче… — Замълча, не искаше да навлиза в подробности. — Както и да е… тази година скъсах с него. Оказа се, че цяло лято е спал с някакво момиче от неговия град.
	— Но той иска да те спечели пак.
	— Да, но защо? Защото наистина държи на мен, или понеже не може да ме има.
	— Мен ли питаш?
	— Да. Не че ще му простя. Но ме интересува мнението ти като мъж.
	— По малко и от двете, предполагам — отвърна предпазливо той. — Струва ми се обаче, че е осъзнал каква грешка е допуснал.
	Тя прие мълчаливо дискретния комплимент, оценявайки сдържаността му.
	— Радвам се, че те видях как яздиш — каза, защото наистина го мислеше. — Според мен се справи чудесно.
	— Извадих късмет. Бях на тръни. Отдавна не бях яздил.
	— Откога?
	Той изтупа с длан джинсите си, печелейки време.
	— От година и половина.
	Отначало тя реши, че не е чула добре.
	— От година и половина?
	— Да.
	— Защо?
	Стори й се, че се колебае как да отговори.
	— Последната ми езда преди тази вечер не мина гладко. Меко казано.
	София разбра веднага.
	— Биг Агли Критър, нали?
	— Да — призна Люк. Отклони следващия й въпрос, насочвайки разговора отново към нея: — Живееш в пансион, а?
	Тя забеляза смяната на темата, но не реагира.
	— От три години.
	Очите му светнаха шеговито.
	— Верни ли са слуховете? За пижамените партита и за боя с възглавници?
	— Не, разбира се. По-скоро са жартиерни партита и бой с възглавници.
	— Ще ми хареса да живея там.
	— Обзалагам се — засмя се тя.
	— Но как е наистина? — попита с искрено любопитство той.
	— Група момичета, които живеят заедно. През повечето време е добре. Понякога — не толкова. Този свят има собствени правила и йерархия. Стига да се съобразяваш с тях, всичко е наред. Аз обаче съм от Ню Джърси, работя от малка, знам какво е да се бориш за оцеляване. Нямаше да уча в „Уейк Форест“, ако не ми бяха отпуснали пълна стипендия. Малцина са като мен. Не твърдя, че всички са богати. Не са. Много момичета в пансиона са работили през летните ваканции. Но…
	— Ти си различна — довърши той вместо нея. — Обзалагам се, че нито една от съквартирантките ти не би се съгласила да наблюдава бикове посред нощ.
	„Не съм сигурна“ — помисли си София. Той бе победителят в родеото и определено изглеждаше изкусително, както се изрази Марша. За някои момичета от пансиона това бе достатъчно.
	— Спомена, че в ранчото ти има коне… — каза тя.
	— Да — кимна той.
	— Яздиш ли ги често?
	— Почти всеки ден. Когато наглеждам добитъка. Мога да използвам и джипа, но съм израснал върху седлото и съм свикнал така.
	— Яздиш ли за забавление?
	— От време на време. Защо? А ти?
	— Не. Никога не съм яздила. В Ню Джърси няма много коне. Но като малка си мечтаех да яздя. Като всички момиченца. — Тя замълча. — Как се казва конят ти?
	— Кон.
	София го зачака да се засмее, но той явно не се шегуваше.
	— Наричаш коня си Кон?
	— На него не му пречи.
	— Трябва да му измислиш аристократично име. Принс, Чийф или нещо такова.
	— Ще се обърка.
	— Повярвай ми. Всичко е по-добро от Кон. Все едно да наречеш кучето си Куче.
	— Имам куче. Куче. Австрийско пастирско куче. — Той я погледна невъзмутимо. — Подкарва страхотно добитъка.
	— Майка ти не се ли оплаква?
	— Тя го нарече така.
	София поклати глава.
	— Съквартирантката ми няма да повярва!
	— Какво? Че според теб животните ми имат странни имена?
	— Не само това.
	— Разкажи ми за приятелките си — подкани я той и половин час тя му описва ежедневието си.
	Дори на нея й звучеше скучно — лекции, учене, социален живот през почивните дни. На него обаче явно не му омръзна — понякога задаваше въпроси, но през повечето време я изслушваше съсредоточено. Разказа му за момичетата от клуба — особено за Мери-Кейт — и малко за Брайън и поведението му от началото на учебната година. Докато разговаряха, на паркинга заприиждаха хора. Някои заобикаляха пикапа им и повдигаха шапки за поздрав. Други поздравяваха Люк за победата.
	Стана късно. Застудя. София настръхна. Скръсти ръце и се сви в стола.
	— В кабината имам одеяло — предложи й той.
	— Благодаря, но е време да се връщам. Не искам приятелките ми да си тръгнат без мен.
	— Ще те изпратя.
	Помогна й да слезе от пикапа. Върнаха се по същия път. Не след дълго чуха музиката и се озоваха пред плевнята. Част от хората се бяха разотишли. Стори й се, че са изминали часове.
	— Искаш ли да вляза с теб? В случай че Брайън е вътре?
	— Не. Няма страшно. Няма да се отделям от съквартирантката си.
	Той сведе очи, после я погледна.
	— Беше ми приятно да разговарям с теб, София.
	— И на мен. Благодаря ти още веднъж. За помощта.
	— Радвам се, че ти помогнах.
	Той кимна и се обърна. София го проследи с поглед как се отдалечава. Би могло да приключи дотук — по-късно се питаше дали не е трябвало да стане така — но тя тръгна след него и думите се изплъзнаха от устата й.
	— Люк! Чакай! — Той извърна глава и тя вирна леко брадичка. — Каза, че ще ми покажеш плевнята в ранчото. Дето била по-разнебитена от тази.
	Той се усмихна, показвайки й отново трапчинките си.
	— Един часа утре? — попита я. — Трябва да свърша туй-онуй сутринта. Да те взема ли?
	— Мога да карам. Просто ми напиши съобщение как да стигна.
	— Нямам ти номера.
	— Какъв е твоят?
	Той й го продиктува, тя набра номера и чу как телефонът му иззвъня. Прекъсна връзката, чудейки се какво я прихваща.
	— Вече го имаш.


>	5.
>	Айра

	Става все по-тъмно и късната зима се разлютява още повече. Вятърът вие, прозорците на колата са побелели от сняг. Бавно ме погребват жив. Пак се замислям за колата. Кремава е, „Крайслер“ от 1988. Чудя се дали ще я забележат, когато слънцето изгрее. Или ще се слее с пейзажа.
	— Не мисли за такива неща — казва Рут. — Някой ще дойде. Скоро.
	Седи на същото място, но сега изглежда по-различно. Малко по-зряла и в нова рокля… която обаче ми се струва смътно позната. Мъча се да си спомня кога я е носила, но пак чувам гласа й:
	— През лятото на 1940. Юли.
	След миг се сещам. Да. Точно така. Лятото след първата ми година в колежа.
	— Спомних си — казвам.
	— Нима? — шегува се тя. — Но с моя помощ. Навремето помнеше всичко.
	— Бях по-млад.
	— И аз бях по-млада.
	— И сега си млада.
	— Вече не — възразява тя, без да скрива нотките на тъга. — _Тогава_ бях млада.
	Примигвам. Опитвам се, но не успявам да я видя по-ясно.
	— Беше с тази рокля, когато най-сетне те поканих на разходка.
	— Не — поправя ме тя. — Носех я, когато _аз_ те поканих.
	Усмихвам се. Често разказвахме тази история на вечеря с приятели. Историята за първата ни среща. С времето се научихме да я разказваме добре. Рут и аз. Тук, в колата, тя я подхваща, все едно сме на гости. Отпуска ръце в скута и въздиша. На лицето й е изписано престорено разочарование и объркване.
	— Вече бях разбрала, че няма да ми продумаш. Беше се върнал от колежа преди цял месец, но така и не ме заговори. Затова след съботната служба дойдох при теб. Погледнах те право в очите и казах: „Вече не излизам с Дейвид Ъпстейн“.
	— Помня…
	— Помниш ли какво ми отговори? Каза „О!“, изчерви се и се втренчи в краката си.
	— Струва ми се, че грешиш.
	— Знаеш, че е така. После те помолих да ме изпратиш до вкъщи.
	— Помня, че баща ти не остана доволен.
	— Мислеше, че Дейвид е добър младеж. Не те познаваше.
	— И не ме харесваше — намесих се. — Усещах го как се взира в мен, докато се отдалечавахме. Затова си държах ръцете в джобовете.
	Тя накланя глава. Поглежда ме изпитателно.
	— Затова ли мълчеше?
	— Исках да му покажа, че намеренията ми са почтени.
	— Когато се прибрахме у дома, той ме попита дали не си ням. Напомних му, че си отличен студент в колежа, оценките ти са високи и ще завършиш само след три години. Майка ти непрекъснато ми го повтаряше.
	Мама. Сватовницата.
	— Друго щеше да е, ако родителите ти не вървяха след нас. Тогава щях да ти завъртя главата. Щях да те хвана за ръката и да ти направя серенада. Щях да ти подаря цветя. Щеше да си глътнеш езика.
	— Да, знам. Младият Франк Синатра щеше да се развихри.
	— Само уточнявам подробностите. В колежа едно момиче си падаше по мен. Казваше се Сара.
	Рут кимва невъзмутимо.
	— Майка ти ми разказа и за нея. Спомена и как нито й се обаждаш, нито й пишеш, откакто си се върнал. Знаех, че не е сериозно.
	— Всеки ден ли разговаряше с мама?
	— Отначало разговаряхме рядко и мама винаги беше с мен. Няколко месеца преди да се върнеш обаче, помолих майка ти да ми дава уроци по английски. Срещахме се два пъти седмично. Все още не знаех много думи и тя ми обясняваше какво значат така, че да ги разбера. Казвам, че станах учителка заради татко, но и майка ти има принос. Беше много търпелива с мен. Разказваше ми истории, за да ми помага да напредвам. Обясняваше ми, че трябва и аз да се науча да разказвам истории, защото така правят южняците.
	— Какви истории ти разказваше? — усмихвам се.
	— За теб.
	Знам го, разбира се. Дългият брак не оставя много тайни.
	— Коя ти беше любимата?
	Тя се позамисля.
	— Онази за ранената катеричка. Намерил си я, но баща ти забранил да я държиш в магазина. Ти обаче си я скрил в една кутия зад шевната й машина и си се грижил за нея, докато оздравяла. После си я пуснал в парка. Тя побягнала, но ти си ходел всеки ден да я търсиш, да не би пак да й потрябва помощ. Обясняваше ми, че това показва колко чисто сърце имаш, колко силни връзки създаваш и щом обикнеш нещо или някого, го обикваш завинаги!
	Както казах, сватовница.
	Едва след като се оженихме, мама ми призна, че „преподавала“ на Рут, разказвайки й истории за мен. Отначало се засегнах. Искаше ми се да вярвам, че съм спечелил сам сърцето на Рут. Казах го на мама. Тя се засмя и ми отговори, че всички майки правели това за синовете си. Мой ред било да докажа, че не е излъгала, защото такъв бил дългът на синовете към майките им.
	— А аз се мислех за неустоим.
	— Стана неустоим, щом спря да се страхуваш от мен. Но не и при първата ни разходка. Когато стигнахме фабриката, където живеехме, аз ти казах: „Благодаря ти, Айра, че ме изпрати“, а ти отвърна само: „Няма за какво“. Обърна се, кимна на родителите ми и си тръгна.
	— Следващата седмица обаче се представих по-добре.
	— Да. Говореше за времето. Три пъти повтори: „Днес е доста облачно“. Два пъти добави: „Питам се дали ще завали“. Прояви се като ненадминат оратор. Между другото майка ти ми обясни какво означава „ненадминат“.
	— Но ти не отказваше да се срещаш с мен.
	— Да — погледна ме тя право в очите.
	— В началото на август ти предложих да отидем в сладкарницата, където ходеше с Дейвид Ъпстейн.
	Тя си приглади косата, без да откъсва очи от моите.
	— А аз ти казах, че по-вкусна кола не съм опитвала в живота си.
	Така започна всичко. Не е вълнуващ приключенски разказ или приказно романтичен сюжет като от филм, но аз съзирах божествената намеса. Изглеждаше ми абсурдно, че тя намира нещо у мен, но бях достатъчно умен да се възползвам от възможността. След това прекарвахме заедно свободното си време, колкото и малко да беше. Наближаваше краят на лятото. Отвъд Атлантика Франция вече се бе предала и битката за Британия бе започнала, но войната през тези последни летни седмици ми се струваше много далечна. Разхождахме се в парка, потънали в разговор, и продължавах да я водя в сладкарницата. Два пъти я поканих на кино, а веднъж ги заведох с майка й на обяд. Винаги я изпращах до вкъщи след синагогата. Родителите й вървяха на десет крачки зад нас, оставяйки ни повече лично пространство.
	— Родителите ти все пак ме харесаха.
	— Да — кимва тя. — Защото аз те харесвах. Ти ме разсмиваше. Ти си първият човек, който ме накара да се засмея в тази страна. Татко ме питаше какво ми е толкова смешно, а аз му отговарях, че ме разсмиват не точно думите ти, а начинът, по който разказваш. Например какви физиономии правиш, когато описваш как готви майка ти.
	— Мама можеше да подпали водата, но така и не се научи как се варят яйца.
	— Преувеличаваш.
	— От малък се научих да ям, без да вдишвам. Защо според теб с татко бяхме толкова слаби?
	Тя поклаща глава.
	— Ако майка ти знаеше какви ужасни неща говориш…
	— Нямаше да се засегне. Знаеше, че не умее да готви.
	Рут помълча.
	— Искаше ми се да имахме повече време онова лято. Тъгувах много, когато се върна в университета.
	— Дори да бях останал, нямаше да сме заедно. Ти също щеше да заминаваш. За „Уелсли“.
	Тя кимва с отнесено изражение.
	— Беше щастлива случайност. Татко познаваше един професор там и той ми помогна много. Но тази година бе трудна за мен. Ти не пишеше на Сара, но знаех, че ще я видиш отново, и се тревожех, да не би да се влюбиш в нея. Страхувах се, че тя ще види у теб същото, каквото виждах аз, и ще впрегне целия си чар да те накара да ме забравиш.
	— Невъзможно!
	— Сега го знам, но тогава се страхувах.
	Помръдвам леко глава и пред очите ми веднага изскачат звездички, сякаш са ме цапардосали с релса по тила. Затварям очи, чакам да ми мине, но това изисква цяла вечност. Съсредоточавам се, дишам бавно и накрая болката утихва. Светът се връща на части и пак се сещам за инцидента. Лицето ми лепне, а спуканата въздушна възглавница е покрита с прах и кръв. Кръвта ме плаши, но въпреки това в колата има магия, вълшебство, върнало Рут при мен. Преглъщам; гърлото ми стърже като шкурка.
	Личи си, че Рут се тревожи за мен. Сред издължаващите се сенки виждам как ме наблюдава. Жената, която винаги съм обожавал. Пренасям се отново в 1940. Опитвам се да разсея страховете й.
	— Въпреки притесненията ти за Сара, не се върна през декември да ме видиш — напомням й.
	Представям си как Рут забелва очи — дежурният отговор на моето оплакване.
	— Не се върнах у дома, понеже нямах пари да си купя билет за влака. Знаеш го. Работех в един хотел. Не можех да тръгна. Стипендията покриваше само обучението ми, за всичко друго трябваше да плащам.
	— Извинения… — жегвам я.
	Както обикновено тя не ми обръща внимание.
	— Понякога по цяла нощ будувах на рецепцията, а на сутринта отивах на лекции. Едва се удържах да не заспя върху учебника. Не ми беше лесно. Към края на първата година очаквах с нетърпение да се прибера у дома през лятото дори само за да се наспя.
	— Но аз се появих на гарата и ти провалих плановете.
	— Да — усмихва се тя. — Плановете ми се провалиха.
	— Не те бях виждал от девет месеца — посочвам. — Исках да те изненадам.
	— И успя. Във влака се питах дали ще дойдеш, но се страхувах да не се разочаровам. После, когато влакът спря на гарата и те видях през прозореца, сърцето ми подскочи. Ти беше много красив.
	— Мама ми уши нов костюм.
	Тя се засмива замечтано, потънала в спомени.
	— И родителите ми бяха с теб.
	Бих свил рамене, но не смея да помръдна.
	— Знаех, че и те искат да те видят, и помолих татко да ми даде колата.
	— Много галантна постъпка.
	— Или егоистична. Иначе щеше да се прибереш право вкъщи.
	— Да, може би — подсмихва се тя. — Но се оказа, че си помислил и за това. Беше помолил татко да ме заведеш на вечеря. Разказа ми как си дошъл във фабриката да поискаш разрешение.
	— Не исках да имаш повод да ми откажеш.
	— Нямаше да ти откажа дори да не беше питал баща ми.
	— Вече знам, но тогава не знаех — повторих думите й. Приличаме си с нея и винаги сме си приличали в много отношения. — Когато слезе от влака онази вечер, си помислих как на гарата би трябвало да е пълно с фотографи, за да те снимат. Изглеждаше като филмова звезда.
	— Бях пътувала дванайсет часа с влака. Изглеждах ужасно.
	Това е лъжа. Знаем го и двамата. Рут беше красива и дори след като прехвърли петдесетте, където и да влезеше, мъжете вперваха очи в нея.
	— Едва се сдържах да не те целуна.
	— Не е вярно — възразява тя. — Не би го направил пред родителите ми.
	Права е, разбира се. Отстъпих назад, за да я поздравят първи. После, след няколко минути, приближих до нея. Рут прочита мислите ми.
	— Онази вечер татко най-сетне разбра какво намирам у теб. По-късно ми каза как установил, че си не само трудолюбив и добър, но и джентълмен.
	— Ала продължаваше да смята, че не съм достоен за теб.
	— Всички бащи мислят, че няма мъж, достоен за дъщерите им.
	— Освен ако мъжът не е Дейвид Ъпстейн.
	— Да — отвръща шеговито тя.
	Усмихвам се, макар през тялото ми отново да преминава мълния.
	— На вечерята не можех да откъсна очи от теб. Беше много по-красива, отколкото те помнех.
	— Но пак бяхме непознати — прекъсва ме тя. — Отначало разговорът не течеше гладко както през предишното лято. Докато не тръгнахме към къщи.
	— Преструвах се на непристъпен.
	— Не, беше си същият. И същевременно изглеждаше променен. Беше възмъжал през годината, в която бяхме разделени. Дори за пръв път ме хвана за ръката. Помня, защото ръката ми изтръпна, а после ти спря, погледна ме и разбрах какво ще се случи.
	— Целунах те… За лека нощ.
	— Не — гласът на Рут прозвучава дълбоко, съблазнително. — Целуна ме, но не за лека нощ. Усетих обещанието, че винаги ще ме целуваш така.

	* * *

	Спомням си този миг — устните й върху моите, вълнението и вълшебното чувство, че я прегръщам. Светът обаче внезапно се завърта. Все едно съм сам в полудяла въртележка. Рут вече не е в обятията ми. Главата ми се притиска силно към волана, примигвам бързо, за да спра въртопа. Жаден съм. Сигурен съм, че глътка вода ще ми помогне. Ала няма вода и аз се предавам. Шеметният свят почернява.

	* * *

	Събуждам се и светът бавно се намества. Присвивам очи в мрака, но Рут вече не седи до мен. Отчаяно закопнявам да се върне. Съсредоточавам се, опитвам се да си я представя живо, но не успявам. Гърлото ми гори.
	Връщам се назад и признавам, че тя е права за преображението ми. През онова лято светът се промени и аз разбрах колко ценен е всеки миг с нея. Войната бушуваше навсякъде. Япония и Китай воюваха от четири години, а през 1941 Вермахтът бе сразил и Югославия и Гърция. Африканският корпус на Ромел бе изтикал англичаните в Египет и застрашаваше Суецкия канал. Немските панцери и пехота се готвеха да нахлуят в Русия. Питах се докога ще продължи изолацията на Америка.
	Никога не съм искал да ставам войник, мразех битките, но обичах страната си и често се питах на какво ли уродливо бъдеще ни обрича войната. Не само аз се опитвах да осмисля променения свят. През лятото татко изчиташе по два-три вестника всеки ден и непрекъснато слушаше радио. Мама се включи като доброволка в „Червения кръст“. Родителите на Рут бяха още по-уплашени. Често ги сварвах да си говорят шепнешком край масата. От месеци нямаха вести за роднините си. Заради войната, казваха някои. Ала дори в Северна Каролина плъзнаха слухове за случващото се с евреите в Полша.
	Въпреки страховете и мълвите или именно заради тях винаги съм смятал лятото на 1941 за последното си невинно лято. С Рут прекарвахме почти цялото си свободно време заедно и се влюбвахме все по-дълбоко. Рут идваше при мен в магазина, а аз ходех във фабриката, където тя работеше като секретарка на чичо си. Вечер се разхождахме под звездите. Всяка неделя си правехме пикник в парка до къщата ни. Вземахме малко храна, колкото да издържим до вечерята. Понякога си гостувахме и слушахме класическа музика на грамофона. Когато дойде краят на лятото и Рут се качи във влака за Масачузетс, аз се усамотих в един ъгъл на гарата, закрил лице с длани, защото знаех, че вече нищо няма да е същото. Предчувствах, че наближава часът да ме призоват да се сражавам.
	След няколко месеца — на седми декември 1941, предчувствието ми се сбъдна.

	* * *

	През цялата нощ ту се съвземам, ту губя свяст. Вятърът и снегът упорстват. Когато съм буден, се питам дали изобщо ще се развидели. Чудя се дали отново ще зърна изгрева. Ала преди всичко си спомням миналото с надеждата Рут да се появи. Без нея, мисля си, вече съм мъртъв.
	Дипломирах се през май 1942 и се върнах у дома, но не познах магазина. Мястото на костюмите, изложени на закачалките, бяха заели трийсет шевни машини и трийсет жени, които шиеха военни униформи. Два пъти дневно докарваха топове тежък плат, които запълваха целия склад. В съседното помещение, пустеещо от години, работеше татко. Там бяха сложили шейсет шевни машини. Мама отговаряше за производството, а татко — за телефоните, счетоводството и доставките до военните и военноморските бази, никнещи из Юга.
	Знаех, че скоро ще ме мобилизират. Бях в началото на списъка и неизбежно щях да се бия по море, по въздух или в окопите. Смелите предвкусваха сраженията, но както споменах, аз не бях смел. Още докато пътувах с влака към дома, реших да постъпя във Военновъздушните сили. Мисълта да водя битки в небето незнайно защо ме плашеше по-малко. Времето обаче щеше да ме опровергае.
	Още първата вечер казах на родителите си какво съм решил. Мама веднага взе да кърши ръце. Татко замълча, но по-късно, докато попълваше счетоводната книга, ми се стори, че в очите му блестят сълзи.
	Бях взел и друго решение. Преди Рут да се върне в Грийнсбъро, се срещнах с баща й и споделих колко много означава дъщеря му за мен. Два дни по-късно закарах родителите й до гарата както преди година. Отново ги оставих да я поздравят първи и пак я заведох на вечеря. Докато се хранехме в почти празния ресторант, й разказах какво съм замислил. За разлика от родителите ми тогава тя не пророни нито една сълза.
	Не я изпратих веднага до дома й. След вечерята отидохме в парка, до мястото, където често си устройвахме пикник. Нямаше луна, а лампите в парка не светеха. Улових я за ръката, но различавах съвсем смътно лицето й.
	Докоснах пръстена в джоба си — пръстенът, за който бях казал на баща й. Дълго го обмислях — не защото не бях сигурен в намеренията си, а защото не бях наясно с нейните. Ала бях влюбен, отивах на война и исках да знам, че тя ще ме чака. Паднах на колене. Казах й, че я обичам и не мога да си представя да живея без нея. Помолих я да се омъжи за мен. Подадох й пръстена. Тя не отговори веднага и ще излъжа, ако кажа, че не се уплаших. Но сякаш прочела мислите ми, тя взе пръстена, сложи си го и взе ръката ми. Изправих се и застанах пред нея под звездното небе. Тя ме прегърна и прошепна: „Да“. Цяла вечност останахме така, прегърнати, само ние двамата. Дори сега, седемдесет години по-късно, усещам топлината й в студената кола. Долавям парфюма й — деликатно ухание на цветя. Поемам си дълбоко дъх да го задържа, както притисках нея в онази нощ.
	След това обикаляхме из парка и обсъждахме бъдещето си. Гласът й бе преизпълнен с любов и вълнение, но спомня ли си тази част от вечерта, винаги ме обзема разкаяние. Спомням си мечтите й, които не успях да сбъдна. Познатата вълна от срам ме залива и пак долавям уханието на парфюма й. Сега е по-силно и ми хрумва, че не е спомен, а е тук, в колата. Страхувам се да отворя очи, но накрая се осмелявам. Отначало всичко е замъглено и тъмно. Питам се дали изобщо ще различа нещо.
	Най-сетне я виждам. Прозрачна, като привидение, но е Рут. При мен е, върнала се е и сърцето ми ликува. Искам да я докосна, да я прегърна, но знам, че е невъзможно и затова присвивам очи да я видя по-ясно. Забелязвам, че е с кремава рокля на волани. С тази рокля беше облечена в нощта, когато поисках ръката й.
	Рут обаче не е доволна от мен.
	— Не, Айра — казва ненадейно. Веднага долавям предупреждението в тона й. — Не бива да говорим за това. За вечерята, да. За предложението, да. Но не и за това.
	Дори сега не мога да повярвам, че се е върнала.
	— Знам, че се натъжаваш… — подхващам.
	— Не се натъжавам — възразява тя. — Ти тъгуваш. Носиш тъгата още от онази нощ. Не биваше да ти казвам тези неща.
	— Но ми ги каза.
	Тя свежда глава. Косата й, за разлика от моята, е гъста и кестенява, коса на момиче пред прага на живота.
	— Тогава ти казах за пръв път, че те обичам. Казах ти, че искам да се омъжа за теб. Обещах ти да те чакам и да се оженим още щом се върнеш.
	— Но не каза само това.
	— Само това има значение — вирва брадичка тя. — Бяхме щастливи, нали? През всичките години, докато бяхме заедно?
	— Да.
	— И ти ме обичаше?
	— Винаги.
	— Тогава ме чуй, Айра! — Тя се навежда нетърпеливо напред. — Никога не съм съжалявала, че се омъжих за теб. С теб бях щастлива, ти ме караше да се смея, пътешествахме, преживяхме толкова приключения! Както казваше баща ти, бяхме заедно в най-дългото пътуване, наречено живот. Моят път бе изпълнен с радост, защото бях с теб. За разлика от другите семейства, дори не сме се карали.
	— Спорехме — възразявам.
	— Това не бяха истински кавги — настоява тя. — Бяха дреболии. Да, изнервях се, че забравяш да изхвърлиш боклука, но това не е истинска разправия. Нищо е! Отминава като листо, което вятърът издухва от перваза на прозореца.
	— Забравяш…
	— Помня — прекъсва ме тя, разбрала какво ще кажа. — Но намерихме начин да се справим. Заедно. Както винаги.
	Думите й не разсейват разкаянието ми, дълбоката болка, която нося у себе си.
	— Съжалявам — изричам най-сетне. — Искам да знаеш, че винаги съм съжалявал.
	— Не ми го казвай — изрича тя с дрезгав глас.
	— Няма как. Онази нощ говорихме с часове.
	— Да — признава тя. — Говорихме за летата, които прекарвахме заедно. Говорихме за колежа и как някой ден ще поемеш магазина на баща си. По-късно, когато се върнах у дома, лежах в стаята си и дълго гледах пръстена. На сутринта го показах на мама и тя се зарадва. Дори татко беше доволен.
	Разбирам, че се опитва да ме разведри, но не успява. Продължавам да се взирам в нея.
	— Говорихме и за теб. За мечтите ти.
	Рут извръща лице.
	— Да. Говорихме за мечтите ми.
	— Разказа ми как ще станеш учителка и ще си купим къща, която да е близо до дома на родителите ни.
	— Да.
	— И ще пътуваме. Ще отидем в Ню Йорк, в Бостън и дори във Виена.
	— Да.
	Затварям очи. Тъгата ме притиска.
	— Каза ми, че искаш да имаш деца. Че повече от всичко искаш да станеш майка. Искаш две момчета и две момичета, защото копнееш за дом като на братовчедите ти — пълен с деца и шумен. Разказа ми колко си обичала да им гостуваш, защото там винаги си се чувствала щастлива. И повече от всичко на света искаш твоят дом да бъде такъв.
	Рут отпуска рамене и ме поглежда.
	— Да — прошепва. — Признавам, че го исках.
	Сърцето ми се свива отчаяно, нещо у мен се прекършва. Истината често е ужасна. Пак ми се приисква да съм друг. Ала вече е късно, нищо не мога да променя. Стар съм, сам съм и умирам по малко с всеки изминал час. Изморен съм, по-изморен от всякога.
	— Трябваше да се омъжиш за друг — прошепвам.
	Тя поклаща глава, привежда се нежно към мен и жестът й ми припомня живота ни заедно. Прокарва леко пръст по скулата ми и ме целува по косата.
	— Не бих се омъжила за друг. И не искам повече да говорим за това. Трябва да почиваш. Да заспиш отново.
	— Не — промърморвам, опитвам се да поклатя глава, но не успявам, защото болката ме възпира. — Искам да съм буден. Да бъда с теб.
	— Не бой се. Ще бъда тук, когато се събудиш.
	— Но преди те нямаше.
	— Тук бях. Тук съм и винаги ще съм тук.
	— Защо си толкова сигурна?
	Тя ме целува пак и отговаря с нежен глас:
	— Защото съм винаги с теб, Айра.


>	6.
>	Люк

	Рано сутринта тялото го болеше и когато се пресегна да разтрие врата и хълбоците на Кон, гърбът му запротестира. Нурофенът поотслаби болката, но все още се затрудняваше да си вдига ръката над рамото. Като наглеждаше добитъка призори, едва си извръщаше главата наляво и надясно. Добре че Хосе беше тук да му помага.
	Той остави чесалото, сипа овес във ведрото на Кон и тръгна към старата ферма, примирен, че ще се възстанови едва след ден-два. Болките бяха нормално явление след всяка езда и безспорно се бе чувствал и по-зле. За ездачите на бикове раните бяха нещо неизбежно — въпросът не бе дали, а кога и колко тежко ще пострадат. Досега, като се изключи инцидентът с Биг Агли Критър, си бе чупил два пъти ребрата, белите му дробове бяха колабирали, а коленните му сухожилия се бяха разкъсвали. През 2005 година си счупи лявата китка. И двете му раменни стави бяха разхлабени. Преди четири години, на световните финали по професионална езда на бикове язди със счупен глезен с помощта на специален каубойски ботуш, който придържаше счупените му кости. И, разбира се, при паданията си бе получил обичайната доза мозъчни сътресения. Откакто се помнеше обаче, искаше единствено да продължава да язди.
	Както каза София, сигурно беше луд.
	Надникна през кухненския прозорец и забеляза как майка му снове из стаята. Почуди се кога ли отношенията им ще се нормализират. През последните седмици тя привършваше закуската си, преди той да се появи, очевидно за да не се налага да разговаря с него. Използваше присъствието му, за да му покаже колко е разстроена, а за да почувства тежестта на мълчанието й, си отнасяше чинията и го оставяше сам на масата. Преди всичко се опитваше да му вмени чувство за вина. Би могъл да закусва в малката си къща — построи я сам от другата страна на горичката — но от опит знаеше, че лиши ли я от възможностите й, ще влоши още повече положението. Тя щеше да го заговори. Рано или късно. Знаеше го.
	Крачейки по напуканите циментови плочки, той огледа мястото. Покривът беше здрав — смени го преди две години, но къщата плачеше за нова боя. За жалост се налагаше първо да изшкури всички дъски, което щеше да утрои времето за боядисване — време, с което не разполагаше. Фермата бе строена в края на деветнайсети век и през годините бе пребоядисвана толкова пъти, че пластовете боя сигурно бяха по-дебели от гредите. Сега се лющеха навсякъде, а гредите под стряхата гниеха. Някой ден трябваше да се заеме и с тях.
	Влезе в тясното антре и си избърса краката върху рогозката. Вратата на кухнята се отвори с обичайното проскърцване и го лъхна познатата миризма на бекон и пържени картофи. Надвесена над печката, майка му разбъркваше яйцата в тигана. Печката беше нова — подари й я за Коледа преди година — но бюфетите бяха връстници на къщата, а плотът не беше сменян, откакто го помнеше. Както и балатума на пода. Дъбовата маса, изработена от дядо му, бе потъмняла. Разпалените цепеници в древната печка в далечния ъгъл излъчваха топлина. Напомни си да насече още дърва за огрев. Студените дни наближаваха и сайвантът трябваше да се зареди. Печката топлеше не само кухнята, но и цялата къща. Реши да се захване веднага след закуската, преди София да дойде.
	Окачи шапката си на закачалката и забеляза колко изморена изглежда майка му. Нищо чудно — докато той хранеше Кон и го оседлаваше, за да нагледа стадото, тя бе почистила обора и кокошарника.
	— Добро утро, мамо — поздрави я, като се постара гласът му да прозвучи спокойно, и застана пред мивката да си измие ръцете. — Да ти помогна ли?
	— Готово е — отвърна тя, без да го поглежда. — Сложи няколко филийки в тостера. На плота зад теб е.
	Той пусна хляба в тостера и си наля кафе. Майка му стоеше с гръб към него, но излъчваше същите чувства, с каквито навикна през последните седмици. „Измъчва ли те съвестта, лоши сине. Аз съм ти майка. Не те ли интересува мнението ми?“
	„Не ми е безразлично, разбира се — помисли си той. — Затова съм тук.“
	Не каза нищо. След почти четвърт век в ранчото бяха усъвършенствали изкуството на негласния диалог.
	Отпи от кафето, заслушан в тракането на шпатулата по дъното на тигана.
	— Тази сутрин няма проблеми — рече. — Проверих шевовете на кравата, която се заплете в телената мрежа. Раната й заздравява.
	— Добре.
	Майка му остави шпатулата и взе чинии от бюфета. Той извади конфитюр и масло от хладилника. Докато си сипе от яйцата, майка му вече седеше до масата. Подаде й препечена филийка и премести каната с кафето на масата.
	— Тази седмица трябва да подготвим тиквите — напомни му тя; не го поглеждаше в очите, не го прегърна за добро утро… не че се надяваше. — Във вторник ще докарат сеното за лабиринта. Не забравяй да издълбаеш няколко тикви.
	Половината тикви вече бяха продадени на баптистката църква в Кинг, но през почивните дни в ранчото щяха да дойдат купувачи за останалите. Едно от най-интересните забавления за децата — и притегателна сила за възрастните — бе лабиринтът от бали сено. Идеята хрумна на баща му, когато Люк беше малък, и лабиринтът се усложняваше през годините. Преминаването през него се бе превърнало в местна традиция.
	— Непременно — кимна той. — В чекмеджето ли е схемата?
	— Ако си я прибрал там миналата година.
	Люк намаза мълчаливо хляба си с масло и конфитюр. След малко майка му въздъхна.
	— Снощи се прибра късно — отбеляза и придърпа маслото и конфитюра.
	— Будна ли беше? Не забелязах да свети.
	— Бях заспала. Но се събудих, докато паркираше пикапа.
	Той се усъмни, че му казва цялата истина. Прозорците на стаята й не гледаха към пътя, което означаваше, че е била в дневната. Тоест, чакала го е и се е притеснявала.
	— Поостанах с неколцина приятели. Те ме накараха.
	Тя се взираше в чинията си.
	— Предположих.
	— Получи ли съобщението ми?
	— Да — отвърна кратко тя.
	Никакви въпроси как е минало състезанието, как се е чувствал, никаква загриженост за болките, които знаеше, че го измъчват. Нямото негодувание се засили и изпълни стаята. Тъга и гняв се просмукваха през тавана и стените. Той я похвали наум за умението да вменява чувство за вина.
	— Искаш ли да поговорим? — попита я.
	Тя го погледна за пръв път.
	— Не.
	„Добре“ — помисли си той. Въпреки гнева й обаче, разговорите с нея му липсваха.
	— Може ли да те попитам нещо?
	Буквално дочу мислите й, докато тя се подготвяше за битката. Готвеше се да се оттегли да закуси на верандата и да го остави сам на масата.
	— Какъв размер обувки носиш? — попита я той.
	Вилицата й замръзна във въздуха.
	— Какъв размер обувки нося?
	— Чакам гостенка — обясни той и разбърка яйцата в чинията си. — Ще се наложи да й дам ботуши, ако решим да пояздим.
	За пръв път от седмици тя не успя да прикрие любопитството си.
	— Момиче ли ще идва?
	Той кимна, дъвчейки.
	— Каза се София. Снощи се запознахме. Каза, че иска да види плевнята.
	Майка му примигна.
	— Какво й е интересното на плевнята?
	— Не знам. Тя пожела.
	— Коя е тя?
	— Тази година завършва „Уейк Форест“. От Ню Джърси е. Ако ще яздим, ще й трябват ботуши. Затова те питах кой номер носиш.
	Обърканото й изражение му подсказа, че за пръв път от цяла вечност майка му не мисли за ранчото. И за ездата на бикове. И за работата, която трябва да свърши преди залез-слънце. Интересът обаче бе мимолетен и тя се съсредоточи отново върху чинията. Упорството й не отстъпваше на неговото.
	— Трийсет и осми. В дрешника ми има стари ботуши, които може да използва. Ако й станат.
	— Благодаря. Ще насека малко дърва, докато дойде, освен ако не искаш да направя нещо друго.
	— Само да полееш. На второто пасбище му трябва вода.
	— Пуснах системата сутринта. Но ще я изключа, преди София да пристигне.
	— В събота и неделя ще трябва да ми помагаш за клиентите.
	Тонът й му подсказа, че се е подготвяла да повдигне въпроса от самото начало и затова е останала да закуси с него.
	— Знаеш, че в събота няма да съм тук — напомни й твърдо той. — Ще бъда в Ноксвил.
	— Ще яздиш.
	— В последното състезание за годината.
	— Защо да участваш тогава? Не трупаш точки.
	В гласа й прозвуча горчивина.
	— Не става дума за точки. Не искам да започвам следващия сезон неподготвен. — Разговорът отново замря и само вилиците потракваха по чиниите. — Снощи спечелих — вметна той.
	— Браво.
	— В понеделник ще прехвърля чека в сметката ти.
	— Задръж го — отсече тя. — Не го искам.
	— А ранчото?
	Тя погледна и той видя по-малко гняв, отколкото очакваше. Зърна примирение, дори тъга, подчертавана от умората, която я състаряваше.
	— Не ме е грижа за ранчото. Тревожа се за сина си.

	* * *

	След закуската Люк сече дърва около час и половина и подреди цепениците под сайванта. Майка му пак странеше от него и макар това да го притесняваше, еднообразното размахване на брадвата го успокояваше, отпускаше мускулите му и го освобождаваше от мислите за София.
	Тя вече му беше влязла под кожата — не помнеше кога за последен път се е чувствал така. Може би с Ейнджи, но дори с нея не бе същото. Държеше на Ейнджи, ала не помнеше да не е излизала от ума му както София. До снощи всъщност дори не можеше да си представи, че такова нещо ще му се случи. След смъртта на баща си успяваше да се съсредоточи колкото да участва в състезанията. Когато скръбта най-сетне понамаля дотолкова, че ден-два да не се сеща за баща си, той насочи всичките си усилия да стане възможно най-добър ездач. Обикаляйки страната, мислеше само за това и при всеки успех вдигаше летвата по-нависоко, а волята му да побеждава укрепваше.
	Тази всеотдайност оставяше място само за мимолетни, безсмислени връзки. Последните осемнайсет месеца промениха всичко. Край на пътуването, на тренировките. В ранчото винаги имаше работа, но той бе свикнал с това. Преуспелите фермери умееха да подреждат приоритетите си, а двамата с майка му имаха опит. Оставаше му повече време за размисли за бъдещето и за пръв път в живота си понякога закопняваше да си поговори на вечеря и с някой друг, а не само с майка си.
	Макар да не го обсебваше, не можеше да отрече колко силен е подтикът да се опита да намери някого. Единственият проблем беше, че няма ни най-малка представа къде и как да го търси… а когато започна да язди, състезанията отново завладяха вниманието му.
	После неочаквано срещна София. Почти цяла сутрин мислеше за нея и си представяше как прокарва пръсти през косите й, ала се съмняваше, че връзката им може да е дълготрайна. Нямаха нищо общо. Тя учеше в колеж — не какво да е, а история на изкуството — и след като се дипломира, щеше да отиде да работи в някой музей в далечен град. Нямаха никакъв шанс наистина, ала в съзнанието му току изплуваше картината как тя седи в каросерията на пикапа му под звездното небе и той се питаше дали има някаква, макар и нищожна възможност двамата да намерят общ път.
	Напомняше си как почти не се познават и колко безпочвени са надеждите му. Въпреки това очакването го изпълваше с вълнение.
	След като насече дървата, той поразтреби къщата и отиде с джипа да изключи напоителната система. После се отби в магазина да зареди хладилника. Не беше сигурен дали София ще поиска да влезе, но за всеки случай трябваше да е подготвен.
	Дори под душа мисълта за нея продължи да го преследва. Подложил лице под струята, той се питаше какво го прихваща.

	* * *

	В един без четвърт Люк седна на люлеещия се стол на верандата. Чу как по дългия черен път към къщата му бавно се движи кола, вдигайки прахоляк към короните на дърветата. Кучето лежеше в краката му, до каубойските ботуши, които бе намерил в дрешника на майка си. Кучето стана, наостри уши и го погледна.
	— Върви да я доведеш! — каза му той и то веднага се втурна нанякъде.
	Люк взе ботушите, слезе от верандата и застана на поляната пред нея. Размахал шапка, тръгна към пътя с надеждата София да го забележи през храсталаците. Поемеше ли направо, щеше да се озове пред главната къща. До неговата се стигаше по утъпкана тревиста просека между дърветата. Къщата му се забелязваше трудно, ако не знаеш къде е. Нямаше да е зле да насипе чакъл по алеята, но още не бе стигнал до тази задача в списъка. Не я смяташе за належаща, но сега, докато чакаше София с разтуптяно сърце, му се прииска да не я е отлагал.
	Слава богу, кучето си знаеше работата. Хукна напред и застана на главната алея като страж, докато София не спря. После излая авторитетно и се спусна обратно към Люк. Той пак размаха шапка, момичето го забеляза и свърна към него. След миг паркира колата под високата магнолия пред дома му.
	Носеше тесни избелели джинси, прокъсани на коленете, и изглеждаше свежа като летен ден. С почти котешки очи и славянски скули, огряна от слънчевите лъчи, тя изглеждаше още по-ослепителна от снощи. Той я гледаше занемял, обзет от странното чувство, че занапред, помисли ли си за нея, ще си я представя така. Беше твърде красива, изящна и екзотична за тукашния пейзаж, но щом усмивката озари лицето й, той усети как у него се надига нещо, сякаш слънцето разпръсква мъглата.
	— Съжалявам, че закъснях — извика му тя с глас, който не издаваше колко напрегната се чувства, и захлопна вратата на колата.
	— Няма проблем — отвърна той, сложи си шапката и пъхна ръце в джобовете.
	— Свърнах погрешно и се наложи да се връщам. Но пък видях Кинг.
	— И как ти се стори?
	— Прав беше. Не е нищо особено, но хората са сърдечни. Един старец, седнал на пейка, ми обясни как да стигна дотук. А ти как си?
	— Добре — кимна той, най-сетне се беше осмелил да я погледне в очите.
	Дори да забеляза колко е напрегнат, тя не го показа.
	— Свърши ли си работата?
	— Нагледах добитъка, насякох дърва, напазарувах това-онова от магазина.
	— Звучи чудесно. — София заслони очи с длан и се завъртя бавно в кръг да огледа околността. Кучето дотича и се засуети край нея да й се представи. — Това сигурно е Куче — досети се тя.
	— Единственото и неповторимо Куче.
	Тя приклекна и го погали по главата. То завъртя одобрително опашка.
	— Имаш ужасно име, Куче — прошепна му тя, а то завъртя още по-ентусиазирано опашка. — Тук е красиво. Цялото място ли е твое?
	— На мама е. Но да, част е от ранчото.
	— Колко е голямо?
	— Малко повече от осемстотин акра.
	Тя се намръщи.
	— Това не ми говори нищо. Знаеш, че съм от Ню Джърси. Градско момиче.
	Хареса му начинът, по който го каза.
	— Ще ти го опиша другояче. Започва от завоя на шосето и продължава три километра напред чак до реката. Земята е като ветрило, по-тясна край шосето и по-широка край реката.
	— Сега ми стана по-ясно — кимна тя.
	— Наистина ли?
	— Не съвсем. На колко улични пресечки се равнява?
	Въпросът й го изненада и изражението му я разсмя.
	— Нямам представа.
	— Шегувам се — каза тя и се изправи. — Но изглежда внушително. За пръв път виждам ранчо. — Тя махна към къщата зад тях. — Твоя ли е?
	— Построих я преди две години — обясни й.
	— Сам ли?
	— Да, с изключение на водопровода и електричеството. Нямам право да правя такива неща. Но проектът и градежът са мое дело.
	— Не се учудвам — каза тя. — Обзалагам се, че ако колата ми се повреди, ще успееш да я поправиш.
	Той изгледа колата й с присвити очи.
	— Вероятно.
	— Доста си… старомоден. Мъж до мозъка на костите си. Повечето момчета вече не умеят да правят такива неща.
	Той не разбра дали е възхитена, или го взема на подбив, но осъзна, че загадката му харесва. Струваше му се някак по-зряла от момичетата, които познаваше.
	— Радвам се, че дойде.
	Тя сякаш се почуди как да му отговори.
	— И аз се радвам, че дойдох. Благодаря за поканата.
	Той прочисти гърло.
	— Да те разведа ли из ранчото?
	— На кон?
	— Има красиво място край реката — отвърна й уклончиво той.
	— Романтично ли е?
	— На мен ми харесва — отговори колебливо.
	— Това ми стига — засмя се тя и посочи ботушите в ръката му. — За мен ли са?
	— На мама са. Не знам дали ще ти станат, но с тях ще ти е по-лесно със стремената. Донесох ти и чорапи. Мои са и сигурно ще са ти големи, но са чисти.
	— Вярвам ти. Щом строиш къщи и поправяш коли, вероятно знаеш как се пуска пералнята. Да ги обуя ли?
	Той й ги подаде и се опита да не се взира в краката й в тесните джинси, докато вървеше пред него към верандата. Кучето я последва с размахана опашка и изплезен език, сякаш е открило нов предан приятел. Щом София седна, то започна да я побутва с муцуна по ръката и Люк го прие като добър знак — кучето обикновено не проявяваше чак такава дружелюбност. Проследи с поглед как София се събува, нахлузва чорапите и надява ботушите с плавни, изящни движения. Стана и направи няколко крачки.
	— Никога не съм слагала каубойски ботуши — отбеляза тя, вперила поглед в краката си. — Как изглеждам?
	— Като обута с ботуши.
	Тя се засмя радостно и заснова напред-назад по верандата, втренчена в ботушите.
	— Сигурно… — констатира накрая и го погледна. — Приличам ли на каубойка?
	— Трябва ти и шапка.
	— Дай да пробвам твоята — протегна ръка тя.
	Люк си свали шапката и я подаде с чувството, че тя е по-непредсказуема от биковете, които бе яздил снощи. София си сложи шапката и я побутна назад.
	— Как е?
	„Съвършено“ — помисли си той. Усмихна й се с пресъхнало гърло и си каза, че е загазил сериозно.
	— Вече приличаш на каубойка.
	Тя му се усмихна доволно.
	— Ще ми я дадеш ли назаем днес?
	— Имам много шапки — отвърна той и пристъпи от крак на крак. — Какво стана снощи? Някакви неприятности?
	Тя слезе от верандата.
	— Не. Марша ме чакаше там, където я бях оставила.
	— Прилично ли се държа Брайън?
	— Да. Изглеждаше притеснен да не би да си наоколо. А и ние си тръгнахме скоро. След половин час. Бях изморена. — Тя приближи до него. — Ботушите и шапката ми харесват. Удобни са. Редно е да благодаря на майка ти. Тук ли е тя?
	— Не, в голямата къща е. По-късно ще й кажа.
	— Какво? Не искаш ли да ме запознаеш с нея?
	— Не, просто… тя ми е сърдита.
	— Защо?
	— Дълга история…
	София го изгледа изпитателно.
	— Същото каза и снощи, когато те попитах защо яздиш бикове — отбеляза тя. — Струва ми се, че „дълга история“ означава „не ми се говори за това“. Права ли съм?
	— Не ми се говори за това.
	Тя се засмя с поруменяло от задоволство лице.
	— Е, какво следва?
	— Плевнята — обяви той. — Нали искаше да я видиш?
	Тя повдигна вежди.
	— Нали знаеш, че всъщност не дойдох заради плевнята?


>	7.
>	София

	„Е — помисли си тя, още щом думите излязоха от устата й, — това беше прекалено откровено.“
	Стовари вината върху Марша. Ако тя не я бе разпитвала — и снощи, и тази сутрин — за Люк и за разходката й до ранчото, ако не й бе забранила да облече първите две дрехи, които грабна, повтаряйки непрекъснато: „Не мога да си представя, че ще яздиш с онзи каубой!“, София нямаше да се чувства толкова нервна. Изкусител. Горещ самец. Наслада за очите. Марша упорито използваше тези определения вместо името му. „Господин Изкусител връхлетя на бял кон и те спаси, а? За какво си говорихте с горещото гадже?“ и прочее. Нищо чудно, че пропусна завоя, когато свърна от магистралата. На алеята пред къщата на Люк по гърба й вече се стичаше пот. Не беше изнервена, но определено се чувстваше напрегната, а в такова състояние говореше много и заимстваше реплики от момичета като Марша или Мери-Кейт. Понякога обаче старото й „аз“ излизаше напред и казваше неща, които е по-добре да се премълчават. Като днес. И като снощи, когато каза, че иска да язди кон.
	Люк не я улесняваше. Посрещна я, облечен в мека карирана риза и дънки, с кестеняви къдрици, които се изплъзваха изпод шапката му. Почти не повдигаше сините си очи с дълги мигли, изненадвайки я със свенливостта си. Сърцето й пърхаше, харесваше го… наистина го харесваше. Но най-вече му се доверяваше. Светът му очевидно се крепеше на почтеността и стриктното разграничаване на доброто и злото. Той не се преструваше на някой друг, а лицето му бе като отворена книга. Изненадаше ли го, веднага разбираше; вземеше ли го на подбив, той се разсмиваше с леко сърце. Когато спомена плевнята… е, тя просто не успя да се сдържи.
	Стори й се, че забелязва бледа руменина, но той сведе глава и влезе в къщата да вземе друга шапка. Върна се и двамата тръгнаха рамо до рамо. Кучето ту се втурваше напред, ту дотичваше отново при тях — подвижен вързоп, изпълнен с неизтощима енергия. София постепенно се успокои. Заобиколиха горичката около къщата му и се запътиха към главната алея. Видяха голямата къща с просторна покрита веранда и черни кепенци на прозорците. Зад нея като стена се извисяваха плътна редица дървета. Отвъд старата плевня се ширеха тучни ливади, сгушени между заоблени възвишения. Край малко езерце в далечината пасяха крави, а синкавите планини на хоризонта обрамчваха пейзажа като в пощенска картичка. От другата страна на алеята имаше елхова горичка. Коледните дръвчета бяха посадени в прави редици. Ветрецът преброждаше горичката, издавайки мек звук като мелодия на флейта.
	— Не мога да повярвам, че си израснал тук! — възкликна тя, попивайки гледката. Посочи къщата. — Там ли живее майка ти?
	— Всъщност съм роден в тази къща.
	— Какво? Не са намерили достатъчно бързи коне да я отведат в болницата?
	Той се засмя, явно поуспокоен, след като напуснаха къщата му.
	— Стопанката на съседното ранчо била акушерка. Била добра приятелка на мама, а и така спестили пари. Такава е тя… имам предвид мама. Все гледа да икономиса от нещо.
	— Дори от раждането?
	— Сигурно не се е притеснявала много. Живее във ферма, неведнъж е виждала как се ражда. Тя също е родена в тази къща. Навярно си е казала: „Чудо голямо, и аз ще се справя“.
	Чакълът скърцаше под ботушите им.
	— Откога семейството ти притежава ранчото? — попита тя.
	— Отдавна. Прапрадядо ми купил повечето земя през 1920. По време на Депресията успял да добави още. Бил предприемчив човек. После я наследил дядо, а след него — мама. Поела фермата, когато била на двайсет и две.
	Тя го слушаше и се оглеждаше, удивена колко усамотено изглежда мястото въпреки близостта до магистралата. Подминаха къщата и видяха няколко стари дървени постройки, заобиколени от ограда. Вятърът смени посоката си и София долови мирис на бор и дъб. Всичко в ранчото я освежаваше след пансиона и университета, където прекарваше повечето си време. Както и Люк, отбеляза си наум, но прогони бързо мисълта.
	— Какви са онези сгради? — посочи тя.
	— Най-близката е кокошарникът. Там са пилетата. Зад нея са прасетата. Не са много — гледаме по три-четири. Както споменах снощи, отглеждаме главно крави.
	— Колко имате?
	— Над двеста двойки. И девет бика.
	— Двойки? — сбърчи чело тя.
	— Крава и теленце.
	— Защо не каза направо четиристотин?
	— Така ги броим. За да се знае какво стадо ще изкараш за продан. Ние не продаваме телетата за месо, но сме прочути с органичното си говеждо. Кравите ни пасат само прясна трева. Клиентите са ни предимно скъпи ресторанти.
	Тръгнаха край оградата и наближиха огромен стар дъб, разпрострял клоните си във всички посоки като паяк. Когато минаваха под зеления балдахин, десетки птици нададоха предупредителни крясъци. София погледна плевнята и разбра, че Люк не се е шегувал. Запуснатата постройка се бе килнала на една страна, едва-едва крепейки прогнилите си стени. Бръшлян пълзеше към покрива, в който зееше дупка.
	— Как ти се струва? — попита я Люк.
	— Мислил ли си да я събориш? За да й спестиш мъките?
	— По-здрава е, отколкото изглежда. Оставили сме я така за ефект.
	— Може би — кимна тя със скептично изражение. — Или не си успял да я ремонтираш.
	— Какво говориш? Да беше я видяла преди ремонта!
	Тя се усмихна. Люк явно се смяташе за много духовит.
	— Тук ли държите конете?
	— Шегуваш ли се? Не бих рискувал да ги сложа в тази съборетина.
	Този път наистина я разсмя.
	— За какво използвате плевнята тогава?
	— За склад. Механичният бик е тук, за да тренирам. Другото са непотребни вещи. Два повредени пикапа, трактор от петдесетте, изпочупени помпи, части от двигатели. Боклуци, но както казах, мама пести от всичко. Понякога се случва да намеря нещо полезно.
	— Често ли?
	— Не много. Но не поръчвам части, преди да проверя. Това е едно от правилата на мама.
	Зад плевнята имаше малка конюшня, отворена отстрани към оградено пасбище. Три едри коня ги изгледаха любопитно. Люк извади три ябълки от сака, който носеше.
	— Кон! Ела тук! — извика и ръждивокафявият кон препусна към него, следван от двата по-тъмни. — Другите са Френдли и Демон — обясни й той.
	Тя смръщи разтревожено вежди.
	— Френдли ли ще яздя аз?
	— На твое място не бих го избрал. Той хапе и ще се опита да те хвърли. Ужасен е към всички, с изключение на мама. Виж, Демон е кротък като агънце.
	София поклати глава.
	— Що за имена измисляте на животните си?
	Обърна се пак към пасището и видя Кон, извисен над нея като великан. Тя отстъпи бързо, макар Кон — съсредоточен върху Люк и ябълките — да не я забелязваше.
	— Да го погаля ли?
	— Разбира се — отвърна Люк и му подаде ябълка. — Обича да го чешат по муцуната. И зад ушите.
	Тя не дръзна да го пипне по муцуната, но протегна ръка и нежно прокара пръсти зад ушите му, които се размърдаха доволно, въпреки че конят продължаваше да преживя ябълката.
	Люк поведе Кон към конюшнята и го подготви за ездата — надяна му юздите и умело намести седлото. Когато се навеждаше, мускулите му изопваха джинсите и София се изчерви. Не бе виждала по-сексапилен мъж от Люк. Извърна се бързо и се престори, че оглежда гредите на покрива.
	Люк оседла и Демон и попита:
	— Готова ли си?
	— Не съвсем — призна тя. — Но ще се постарая. Сигурен ли си, че е кротък?
	— Като бебче — увери я той. — Хвани се за предницата на седлото и пъхни левия си крак в стремето. После прехвърли десния крак.
	Тя го послуша и се качи на коня с разтуптяно сърце. Намести се по-удобно върху седлото и й хрумна, че конят под нея е като огромен мускул, готов да се свие.
	— Ммм… по-високо е, отколкото предполагах.
	— Ще се справиш — успокои я и й подаде юздите.
	Преди да успее да възрази, той се метна с лекота върху Кон.
	— Демон се води лесно — обясни й. — Докосваш повода до врата му и той следва посоката. Ето така. За да тръгне, го потупваш по хълбоците с пети. За да спре, дръпваш юздите.
	Показа й няколко пъти, за да е сигурен, че е разбрала.
	— Нали не си забравил, че яздя за пръв път? — попита го тя.
	— Не съм.
	— Няма да правя налудничави неща. Не искам да падна. Една от колежките ми си счупи ръката така. Не изгарям от желание да пиша курсови работи в гипс.
	Той се почеса по бузата.
	— Приключи ли? — попита.
	— Само определям правилата.
	Той въздъхна и поклати глава.
	— Градски момичета. — Изви китка и Кон се обърна и тръгна напред. Люк се наведе и вдигна резето на портата. Излезе навън и се изгуби от погледа й. — Следвай ме! — извика й.
	Със свито сърце и пресъхнала уста тя си пое дълбоко дъх. Окуражи се, че няма начин да не се справи. Караше велосипед, а това не бе кой знае колко по-различно, нали? Дори малките деца яздят коне, едва ли е толкова трудно. И дори да е трудно, какво пък? Умее да преодолява трудности. Английската литература при професор Алдеър е трудна. Да работиш в закусвалнята по четиринайсет часа в събота, докато приятелите ти се разхождат из града, също е трудно. Да надмогнеш предателството на Брайън — е, това вече наистина е сложно. Тя изправи рамене, подръпна юздите и смушка Демон по хълбоците.
	Нищо.
	Пак го побутна.
	Ухото му трепна, но той остана неподвижен като статуя.
	„Е, не е толкова лесно — помисли си тя. — Демон явно иска да си стои вкъщи.“
	Люк и Кон се появиха в полезрението й. Люк побутна периферията на шапката си.
	— Идваш ли? — извика й.
	— Той не помръдва — обясни му.
	— Смушкай го и му кажи какво искаш. Използвай юздите. Той трябва да разбере, че знаеш какво правиш.
	„Ха! Сякаш имам представа какво правя“ — помисли си тя. Заби пети в хълбоците на Демон. Отново не последва нищо.
	Люк посочи коня като учител, наставляващ дете.
	— Не се занасяй, Демон — рече. — Плашиш я. Идвай тук!
	Като по чудо думите му накараха коня да се размърда, без София да прави каквото и да било. Неочакваното движение обаче я изненада, тя залитна назад и за да запази равновесие, инстинктивно се приведе напред.
	Ушите на Демон трепнаха отново, сякаш обмисля дали не се шегуват с него.
	София стисна поводите с две ръце, но животното нямаше нужда да го насочват. Прекоси портата и изпръхтя на Кон. После спря, докато Люк затвори вратата.
	Люк застана до нея и подкара Кон с бавно, равномерно темпо. Демон го сподиряше без никакви усилия от нейна страна. Пресякоха алеята и поеха по пътека, виеща се край последната редица коледни елхи.
	Миризмата на вечнозелени дървета се усещаше по-силно тук и й напомняше празничните дни. Постепенно свикна с ритъма на коня и почувства как от тялото й се свлича товар, а дишането й се успокоява.
	След елховата горичка се ширеше дива гора с размерите на футболно игрище. Конете следваха буренясалата просека между дърветата — нагоре и после надолу, все по-навътре в неопитомения свят. Зад тях ранчото бавно изчезна и тя се почувства като пътешественик в далечна земя.
	Люк я остави насаме с мислите й, докато навлизаха все по-надълбоко сред дърветата. Кучето тичаше пред тях, долепило нос към земята, и ту се скриваше в гъсталака, ту се появяваше. София се приведе под надвиснал клон и зърна как Люк също се снишава. Теренът стана по-скалист и трънлив. Къпини и зеленика растяха на туфи, прегърнали покритите с мъх стволове на дъбовете. Подплашени катерички се стрелкаха из короните на хикориите, снопове светлина струяха през клонака, придавайки на пейзажа приказна прелест.
	— Красиво е тук — каза София с глас, който се стори странен дори на самата нея.
	Люк се обърна.
	— Надявах се да ти хареса.
	— И тази земя ли е ваша?
	— Част от нея. Служи ни като ветровал и межда със съседното ранчо.
	— Често ли идваш тук?
	— Навремето идвах често. Сега минавам само ако някоя ограда се счупи. Или ако кравите се залутат насам.
	— А пък аз си помислих, че водиш всички момичета тук.
	Той поклати глава.
	— Никога не съм водил момиче тук.
	— Защо?
	— Не ми е хрумвало, предполагам.
	Стори й се, че тази мисъл изненада и него. Кучето дотича при тях да провери дали са добре и пак отпраши нанякъде.
	— Разкажи ми за старата си приятелка. Ейнджи се казваше, нали?
	Той се понамести на седлото, очевидно учуден, че тя си спомня.
	— Няма кой знае какво за разказване. Просто ученическо увлечение, както споменах.
	— Защо не продължи?
	Той явно се позамисли, преди да отговори:
	— Тръгнах на състезания из страната една седмица след като завърших гимназия. Не можех да си позволя да летя със самолет и прекарвах много време по пътищата. Заминавах в четвъртък и се прибирах у дома в понеделник или във вторник. Понякога не се връщах по няколко седмици. Не я обвинявам, че поиска нещо друго. Особено след като промяна не се предвиждаше.
	София замълча замислено.
	— Каква е процедурата? — попита накрая. — Ако искаш да станеш ездач на бикове, имам предвид. Как се включваш в състезанията?
	— Не е сложно. Купуваш си карта от Асоциацията на професионалните ездачи на бикове. Те организират състезанията. Постъпваш в асоциацията и си плащаш началната вноска. На самата надпревара си избираш бик и го яздиш.
	— Значи всеки би могъл да се състезава? Днес решаваш да се състезаваш и от утре започваш?
	— Кажи-речи.
	— Но това е нелепо! Ами ако човекът няма никакъв опит?
	— Ще пострада.
	— О? Нима?
	Той се усмихна широко и се почеса под шапката.
	— Винаги е било така. При родеото наградният фонд се събира от самите състезатели. Тоест, на добрите състезатели им е угодно другите да не са толкова добри. Шансовете им да си тръгнат с пълни джобове се увеличават.
	— Звучи ми безсърдечно.
	— Какво предлагаш? Колкото и да се упражняваш, единственият начин да разбереш дали можеш да яздиш, е да го направиш.
	Тя се замисли колко ли от състезателите снощи са били новаци.
	— Хубаво… Да речем, че някой участва за пръв път в състезание и успява да спечели. Какво става после?
	Той сви рамене.
	— Ездата на бикове се различава донякъде от традиционното родео. Ездачите на бикове имат отделни турнири. По-точно два състезателни кръга — единият е голям, дават го по телевизията, а вторият — малък, нещо като втора лига. Спечелиш ли достатъчно точки в малките състезания, получаваш право да участваш в големите. Там са истинските пари.
	— А снощи?
	— Снощното състезания беше от малките.
	— Участвал ли си в голямо?
	Той потупа Кон по врата.
	— Пет години участвах в големите турнири.
	— Добър ли беше?
	— Представях се прилично.
	Тя обмисли отговора му. Спомни си, че снощи, когато спечели, й каза същото.
	— Защо оставам с впечатление, че си по-добър, отколкото признаваш?
	— Не знам.
	Тя го погледна изпитателно.
	— Кажи ми истината. Знаеш, че мога да проверя в „Гугъл“.
	Той изопна рамене.
	— Участвах във финалния турнир на Асоциацията на професионалните ездачи на бикове четири години поред. За тази цел се изисква да си сред първите десет в ранглистата.
	— С други думи, ти си от най-добрите.
	— Бях. Вече не. Сега започвам почти отначало.
	Стигнаха една полянка край реката и конете спряха на високия бряг. Реката не беше широка, но на София й се стори, че бавните води са по-дълбоки, отколкото изглеждат. Над повърхността прелитаха водни кончета и нарушаваха огледалната й гладкост, повдигайки вълнички, които се диплеха чак до брега. Кучето легна, задъхано от тичане, изплезило език. Зад него в сянката на разкривен дъб София забеляза останки от стар лагер с разнебитена маса за пикник и изоставено огнище.
	— Какво е това? — посочи тя, намествайки шапката си.
	— С татко ловяхме риба тук. Под водата има повалено дърво и мястото е страхотно за лов на костур. Оставахме по цели дни. Беше нашето място, само на нас двамата. Мама не понася миризмата на риба, та я кормехме и печахме тук. Понякога татко ме водеше край реката след тренировка и се любувахме на звездите. Той не беше завършил гимназия, но можеше да посочи всички съзвездия на небето. Тук съм преживял едни от най-хубавите мигове в живота си.
	София погали Демон по гривата.
	— Липсва ти.
	— Всеки ден. Като идвам тук, си го спомням така, както трябва да го помня.
	Тя усети тъгата в гласа му, забеляза колко е напрегнато тялото му.
	— Как почина баща ти? — попита тихо.
	— Връщахме се у дома след състезание в Грийнсвил, Южна Каролина. Беше късно. Той беше изморен. Една сърна се опита да прекоси шосето. Татко не успя да свърне встрани и блъсна сърната. Тя влетя в колата през предното стъкло. Пикапът се преобърна три пъти, но още преди това ударът му бе прекършил врата.
	— С него ли беше?
	— Измъкнах го от смачканата кола. Помня как лежеше в скута ми и се опитвах да го събудя. После дойде линейката.
	София пребледня.
	— Не мога дори да си го представя…
	— И аз. Говорим как яздя и в следващия момент той изчезва. Като в кошмар. И досега ми се струва недействително. Той не ми беше само баща. Беше ми треньор, партньор, приятел… — Той замълча, потънал в мисли, после поклати глава. — Не знам защо ти го разказвам…
	— Радвам се, че ми го разказа — отрони тя.
	Той прие думите й с благодарно кимване.
	— Какви са твоите родители? — попита я.
	— Те са… страстни. Във всяко отношение.
	— Какво имаш предвид?
	— Трябва да поживееш с нас, за да разбереш. Ту са лудо влюбени, ту вбесени един на друг. Всеки има непоклатимо мнение за всичко — от политиката и природата до това колко бисквитки ни е позволено да хапнем след вечерята и на кой език да говорим този ден.
	— На кой език ли? — прекъсна я учудено той.
	— Родителите ни искаха да владеем много езици. В понеделник със сестрите ми говорехме на френски, във вторник на словашки, в сряда на чешки. Това ни влудяваше, особено когато ни гостуваха приятели, защото те не разбираха нито дума. Родителите ми са перфекционисти по отношение на оценките. Учехме в кухнята, а мама ни изпитваше преди тестовете. Донесях ли оценка, по-ниска от шестица, мама и татко се тюхкаха, все едно е настъпил краят на света. Мама кършеше ръце, а татко ми обясняваше колко е разочарован. Чувствах се толкова виновна, че сядах да уча отново за изпитите, които съм взела. Знам, че не искаха животът ми да е труден като техния, но понякога ме потискаха. На всичкото отгоре всички работехме и в закусвалнята, тоест винаги бяхме заедно… С две думи, едва дочаках да постъпя в колежа и да започна да вземам самостоятелни решения.
	Люк повдигна вежди.
	— И избра Брайън.
	— Все едно чувам родителите си. От самото начало не харесаха Брайън. Колкото и да са чудати, те всъщност са доста прозорливи. Трябваше да ги послушам.
	— Всички грешим — отбеляза той. — Колко езика говориш?
	— Четири — отвърна тя, побутвайки шапката си назад досущ като него. — Но това включва и английски.
	— Аз говоря един, включително английски.
	Тя се усмихна. Хареса забележката му, харесваше и него.
	— Не знам каква полза ще имам. Освен ако не започна работа в европейски музей.
	— Искаш ли?
	— Може би. Не знам. Сега съм готова да работя навсякъде.
	Той замълча, обмисляйки думите й.
	— Като те слушам, ми се приисква да бях по-сериозен в учението. Не бях слаб ученик, но не бях и блестящ. Не се стараех много. Сега обаче съжалявам, че не завърших колеж.
	— По-безопасно е от ездата на бикове.
	Искаше да го разведри, но той не се усмихна.
	— Абсолютно си права.

	* * *

	След като видяха реката, Люк бавно я разведе из ранчото. Разговорът им скачаше от тема на тема. Кучето неотлъчно ги следваше. Минаха през елховата горичка, край кошерите и възвишенията, където пасяха кравите. Обсъдиха какво ли не — любимата си музика и филми, впечатленията на София от Северна Каролина. Тя му разказа за сестрите си и какво е да отраснеш в голям град. Описа му и живота в пренаселения кампус на „Уейк“. Световете им коренно се различаваха, но тя с изненада откри, че той намира нейния за също толкова очарователен, колкото й се струва неговият.
	По-късно, вече посвикнала с ездата, София подкара Демон в тръс и дори в лек галоп. През цялото време Люк яздеше до нея, готов да я подхване, ако залитне. Обясняваше й кога се привежда твърде много напред или назад и й напомняше да не опъва юздите. Ездата в тръс не й хареса, но се приспособи лесно към плавния, равномерен ритъм на галопа. Яздиха от едната ограда до другата и обратно, четири или пет пъти, и при всяка обиколка ускоряваха темпото. Вече по-уверена, София пришпори Демон да препусне по-бързо. Люк се изненада и я настигна едва след няколко секунди. Докато яздеха един до друг, София се наслаждаваше на вятъра, облъхващ лицето й, изпълнена със страх и въодушевление. По обратния път тя пришпори Демон да препусне още по-бързо и когато след няколко минути спряха конете, се засмя, давайки воля на уплахата и възторга си.
	Когато буйният й смях най-сетне стихна, те поеха бавно към конюшните. Конете дишаха тежко, облени в пот, и след като Люк им свали седлата, тя му помогна да ги избърше и даде ябълка на Демон. Мускулите на краката вече я наболяваха, но й беше все едно. Беше яздила кон — наистина! — и изпълнена с гордост и задоволство, улови Люк за ръката, докато вървяха към къщата.
	Крачеха бавно, в мълчание. София си припомняше събитията от деня, доволна, че е дошла. Усещаше, че Люк споделя чувството й на умиротворение и удовлетворение.
	Когато наближиха къщата, кучето се спусна към купичката с вода на верандата. Залочи задъхано и легна изтощено по корем.
	— Изморен е — отбеляза София, стъписана от собствения си глас.
	— Ще се съвземе. Всяка сутрин ме следва, когато излизам с коня. — Люк си свали шапката и избърса потта от челото си. — Искаш ли да пийнеш нещо? — попита я. — Не знам за теб, но аз бих изпил една бира.
	— Звучи чудесно!
	— Връщам се след минута — обеща той и тръгна към къщата.
	Тя го проследи с поглед, чудейки се с какво я привлича. Все още си блъскаше ума над този въпрос, когато той се появи с две леденостудени бутилки.
	Подаде й едната и пръстите им се докоснаха. Посочи й люлеещите се столове.
	Тя седна и с въздишка се облегна назад. Шапката й се килна напред. Бе забравила, че я носи. Свали я, остави я в скута си и отпи глътка. Бирата бе студена и освежаваща.
	— Язди много добре — похвали я Люк.
	— Добре като за начинаещ. Още не съм готова за родео, но беше забавно.
	— Имаш добро чувство за равновесие — отбеляза той.
	София обаче не го слушаше. Взираше се в кравичката, появила се зад ъгъла на къщата. Животното явно проявяваше необичаен интерес към тях.
	— Май една от кравите ти се е заблудила — посочи тя. — Дребничка е.
	Той се извърна и се усмихна благосклонно.
	— Това е Калнабаня. Не знам как го прави, но през ден-два се появява тук. Явно някъде в оградата има пролука. Още не съм я открил.
	— Харесва те.
	— Обожава ме — поправи я той. — Миналият март заседна в студен, разкалян ручей. Едва я измъкнах. Известно време я храних с биберон. Оттогава ме навестява.
	— Колко мило! — възкликна София. — Интересно си живееш тук!
	Той си свали шапката, прокара пръсти през косата си и отпи от бирата. Проговори с глас, изгубил част от обичайната си сдържаност, с която тя вече беше свикнала.
	— Ще ти кажа нещо… — Мина доста време, преди да продължи. — И не искам да го разтълкуваш погрешно.
	— Какво?
	— С теб изглежда е далеч по-интересно, отколкото е всъщност.
	— Как така?
	Той се зае да чопли с палец етикета на бутилката. На София й се стори, че не търси отговора, а очаква да му хрумне. Най-сетне се обърна към нея:
	— Мисля, че си най-интересното момиче, което съм срещал.
	Прииска й се да каже нещо, ала сякаш потъна в тези сини очи и думите й секнаха. Той колебливо се приведе към нея. Наклони леко глава и след миг тя също сведе лице към неговото.
	Целувката не беше дълга, нито пламенна, но още щом устните им се докоснаха, тя разбра, че досега нищо не е било толкова леко и толкова правилно — съвършеният завършек на един приказно съвършен следобед.


>	8.
>	Айра

	Къде съм?
	Питам се само за секунда, после се размърдвам на седалката и болката ми отговаря. Като горещ водопад е, нажежен до бяло, и ръката и рамото ми експлодират. Главата ми е като натрошено стъкло, а гърдите ми пулсират, сякаш са вдигнали огромен товар от тях.
	В мрака колата е като иглу. Снегът по прозорците сияе, което означава, че скоро ще се развидели. Неделя сутрин е, шести февруари 2011 година. Присвил очи, виждам, че часовникът на таблото показва 7:20. Снощи слънцето залезе в 17:50 и аз карах цял час в тъмнината, преди да изляза от магистралата. Тук съм повече от дванайсет часа. Жив съм, но от време на време ме обзема ужас.
	Изпитвал съм го и преди, макар да не ми личи. Когато работех в магазина, клиентите често се изненадваха, че съм участвал във войната. Разказвал съм за войната само веднъж — на Рут. Повече не повдигнахме въпроса. По онова време Грийнсбъро бе сравнително малък градец и повечето ми връстници знаеха, че са ме ранили в Европа. И те като мен обаче не обичаха да обсъждат войната. За някои спомените бяха непоносими, други намираха бъдещето за по-интересно от миналото.
	Полюбопитстваше ли някой, бих му отвърнал, че не си струва да си губи времето с моята история. На по-упоритите бих обяснил, че постъпих във Военновъздушните сили на САЩ през юни 1942. След клетвата се качих на влак с други кадети и отпътувах за централата за нови кадри на Военновъздушните сили в Санта Ана, Калифорния. За пръв път пътувах на запад. Един месец се обучавах как да изпълнявам заповеди, да чистя бани и да марширувам. После ме изпратиха в началното училище за пилоти към Военновъздушната академия в Окснард, където се запознах с основите на метеорологията, навигацията, аеродинамиката и механиката. Инструкторите ме учеха и да летя. Там извърших и първия си самостоятелен полет. За три месеца натрупах достатъчно летателни часове и преминах към втората фаза на обучение в Гарднър Фийлд в Тафт. Оттам заминах за Розуел, Ню Мексико, където продължих да усъвършенствам уменията си, и накрая се върнах в Санта Ана. Там ме обучаваха за навигатор. Ала това не бе всичко. Изпратиха ме в Центъра за квалификация на навигатори в Мадър Фийлд, Сакраменто. Там се научих да се ориентирам по звездите и да определям местонахождението си с помощта на видими наземни обекти.
	След още два месеца ме изпратиха в Европа. Първо екипът ни замина за Тексас. Назначиха ни да пилотираме един В-17 и най-сетне отлетяхме за Англия. Преди първата си бойна мисия през октомври 1943 се обучавах почти година и половина далеч от всякакви военни действия.
	Хората едва ли очакват да го чуят, но военният ми опит се ограничаваше до обучение, прехвърляне от база в база и пак обучение. Броях часовете до почивните дни и за пръв път стъпих на калифорнийския бряг и видях Тихия океан. Видях гигантските секвои в Северна Каролина — огромни дървета, надхвърлящи възможностите на човешкото възприятие. Познах страхопочитанието, изпълващо ме, когато се реех над пустинята призори. И, разбира се, срещнах най-добрия си приятел — Джо Тори.
	Нямахме кажи-речи нищо общо. Той беше католик от Чикаго, бейзболист с широка усмивка, която разкриваше разстоянието между предните му зъби. Всяко изречение съпровождаше с ругатня, но се смееше много и умееше да се надсмива над себе си. Всички търсеха компанията му през почивните дни. Канеха го да играе покер с тях и да скитат заедно из града, защото и жените го намираха за неустоим. Защо предпочиташе да прекарва времето си с мен остана загадка, но Джо ми помогна да не се чувствам като единак. С него изпих първата си бира на кея в Санта Моника, с Джо изпуших първата си и последна цигара, с Джо разговарях в дните, когато усещах най-остро липсата на Рут, а той ме изслушваше така, че продължавах да говоря, докато ми поолекне. Джо също имаше годеница у дома — красиво момиче на име Марла — и признаваше, че не го интересува особено как ще се развие войната, стига да се върне вкъщи при нея.
	С Джо попаднахме в един отряд. Капитанът ни, полковник Бъд Рамзи, бе храбрец по природа и гений в пилотирането. Вече бе изпълнил серия бойни мисии и сега му възлагаха втора. Запазваше спокойствие и сдържаност дори при най-тежки обстоятелства и всички разбирахме какъв късмет сме извадили с такъв командир.
	На втори октомври за пръв път участвах във военни действия — обстрелвахме базата за подводници в Емден. Два дни по-късно ни изпратиха над Франкфурт с ескадрила от триста бомбардировача. На десети октомври бомбардирахме железопътен възел в Мюнстер, а на четиринайсети октомври, в деня, наречен „Черния четвъртък“, за мен войната свърши.
	Целта ни беше завод за производство на лагери в Швайнфурт. Преди няколко месеца го бяха бомбардирали, но германците го възстановяваха бързо. Поради отдалечеността от базата бомбардировачите ни нямаха наземно подкрепление и този път ни очакваха. Германските бойни самолети се вдигнаха над брега, противовъздушната артилерия се задейства и докато стигнем целта, над целия град се стелеше тъмна, гъста пелена. Германските снаряди експлодираха в небето около нас и взривната вълна разтърсваше самолета.
	Пуснахме бомбите и в същия момент ни връхлетяха няколко германски изтребителя. Идваха от всички страни и бомбардировачите край нас започнаха да падат на спирали към земята, обвити в пламъци. За минути ескадрилата ни стана на пух и прах. Простреляха картечаря ни в челото и той се свлече от седалката. Инстинктивно заех мястото му и започнах да стрелям. Изстрелях почти петстотин куршума, без да нанеса сериозна щета на противника. В този момент не мислех, че ще оцелея, но бях прекалено ужасен да спра да стрелям.
	Врагът ни обстрелваше ту от едната, ту от другата страна. От мястото си виждах огромните дупки, зейнали в крилата. Вражеският огън порази двигателя ни и самолетът завибрира с оглушителен шум. Бъд се бореше да овладее машината. Крилото се наклони рязко и самолетът се насочи надолу, бълвайки дим. Изтребителите се снишиха да ни довършат и в корпуса на самолета се появиха нови пробойни. Губехме височина — първо хиляда, после две хиляди стъпки.
	Пет хиляди. Осем хиляди. Бъд успя някак да изправи крилете и самолетът като митично създание се насочи нагоре. Като по чудо се задържа във въздуха, но се отделихме от формацията, сами над вражеската територия, под обстрела на противовъздушната артилерия.
	Бъд насочи самолета към базата ни в отчаян опит да избягаме, но един снаряд разтърси кабината. Улучиха Джо и той инстинктивно се обърна към мен. Очите му гледаха смаяно и устните му оформиха името ми. Пресегнах се към него, готов да направя нещо, всичко, но тялото ми неочаквано се отпусна обезсилено. Не разбирах какво става. Не проумявах, че са ме уцелили, и напразно се опитвах да се изправя, и да помогна на Джо. Изведнъж усетих остро парене. Погледнах надолу и забелязах големи червени петна да се появяват по долната половина на тялото ми. Светът около мен се стесни и изгубих съзнание.
	Не знам как сме стигнали до базата. Мога да кажа само, че Бъд Рамзи извърши чудо. По-късно в болницата в Англия ми разказаха как хората снимали самолета, след като се приземил, и се питали как се е задържал във въздуха. Аз обаче не погледнах снимките дори когато възвърнах силите си.
	Повтаряха ми, че съм бил пред прага на смъртта. Изгубил съм повече от половината си кръв, изглеждал съм блед като лебед. Пулсът ми бил толкова слаб, че не го напипали на китката ми, но въпреки това ме отнесли бързо в операционната. Не очаквали да преживея нито първата, нито следващата нощ. Изпратили телеграма на родителите ми. Съобщили им, че съм ранен, да чакат нови вести. Под „нови вести“ администрацията на военновъздушните сили разбира следваща телеграма с известие, че съм загинал.
	Така и не я изпратили обаче, защото аз някак си не умрях. Не беше съзнателен героичен избор; аз не бях герой и не бях в съзнание. По-късно не си спомнях никакви сънища, не си спомнях дори дали изобщо съм сънувал. На петия ден след операцията съм се събудил с обляно в пот тяло. Медицинските сестри ми разказаха как съм бълнувал и крещял от болка. Открили ми перитонит и пак ме отнесли в операционната. Не помня и това. Не помня и следващите дни. Треската продължила повече от тринайсет дни. Всеки ден питали лекаря дали ще оцелея, а той клател глава. Бъд Рамзи и живите членове на отряда ме посетили, преди да им възложат нова мисия. Междувременно изпратили телеграма на родителите на Джо Тори. Известили ги, че е загинал. Кралските военновъздушни сили бомбардирали Касел. Войната продължавала.
	През ноември треската ми най-сетне отшумя. Отворих очи. Не знаех къде съм. Не помнех какво се е случило и не можех да помръдна. Чувствах се, все едно съм погребан жив и с всичката сила, която събрах, успях да прошепна една-единствена дума.
	Рут.

	* * *

	Слънцето свети по-ярко, вятърът фучи по-настървено, ала никой не идва. Ужасът, обзел ме преди малко, преминава и съзнанието ми се зарейва напосоки. Сещам се, че и преди съм виждал кола, погребана в снега. Неотдавна по канала за времето гледах филм за швед, който като мен заседнал в преспите и снегът постепенно го погребал жив. Намирал се край град Умеа близо до Северния полярен кръг, където температурите падали далеч под нулата. Според репортера обаче, колата се превърнала в нещо като иглу. Мъжът нямало да оцелее дълго на открито, но температурата в колата била поносима, а и той бил облечен топло и носел спален чувал. Не това обаче е удивителното; удивително е колко дълго оцелял. Нямал храна и вода, ядял само сняг, а лекарите казали, че тялото му е изпаднало в нещо като летаргия. Телесните му процеси се забавили и след шейсет и четири дни го спасили.
	„Боже мили! — мисля си. — Шейсет и четири дни.“ Когато гледах филма, ми се стори невероятно, но сега случаят придобива нов смисъл. Два месеца в колата означават, че някой ще ме намери в началото на април. Азалиите ще са цъфнали, снегът отдавна ще се е стопил, а из въздуха ще се носи дъх на лято. Ако ме открият през април, спасителите ми сигурно ще са млади хора с къси панталонки и слънцезащитен крем.
	Някой ще ме намери преди това, сигурен съм. Тази мисъл би трябвало да ме успокои, но не става. Не ме утешава и фактът, че температурата не е ниска и някъде в колата има два сандвича, защото не съм онзи швед. Той е бил на четирийсет и четири, не е бил ранен; аз съм със счупена ръка и ключица. Изгубил съм много кръв и съм на деветдесет и една. Страхувам се, че при най-малкото движение ще загубя съзнание, и, честно казано, тялото ми е в летаргия от десет години. Ако телесните ми процеси се забавят още повече, ще остана завинаги в хоризонтално положение.
	Ако има нещо оптимистично в ситуацията, то е, че още не съм огладнял. Обичайно явление за хора на моята възраст. Напоследък нямам апетит и с усилие на волята изпивам чаша кафе и изяждам препечена филийка сутрин. Но съм жаден. Гърлото ми сякаш е издраскано от хищнически нокти, но не знам какво да направя. В колата има бутилка с вода, но се страхувам от агонията, ако понеча да я намеря.
	И ми е студено, много студено. Не съм треперил така, откакто бях в болницата преди цяла вечност. След операцията, когато треската отмина и си мислех, че тялото ми започва да оздравява, ме налегна свирепо главоболие. Треската се върна и усетих страховито туптене на мястото, за което всеки мъж дава мило и драго. Отначало лекарите се надяваха втората треска да е свързана с първата. Но не беше. Мъжът до мен имаше същите симптоми. Не след дълго още трима в отделението се разболяха. Оказа се заушка, детска болест, но далеч по-сериозна при възрастни. Аз я изкарах най-тежко. Бях най-слаб и вирусът бесня из тялото ми почти три седмици. Когато най-сетне се предаде, тежах едва петдесет и пет килограма и толкова бях отпаднал, че не можех да се изправям без помощ.
	След още един месец ме изписаха от болницата, но не ми разрешиха да летя. Бях твърде слаб, а и нямах екип. Простреляли Бъд Рамзи над Германия. Никой не оцелял. Отначало Военновъздушните сили се чудеха какво да ме правят, но накрая решиха да ме върнат в Санта Ана. Станах инструктор на новобранци и работих с тях, докато войната приключи. Уволних се през януари 1946 година, отидох в Чикаго да посетя семейството на Джо Тори и се върнах в Северна Каролина.
	Като всички ветерани исках да забравя войната. Ала не успях. Бях изпълнен с гняв и горчивина. Ненавиждах това, в което се бях превърнал. Помнех ясно само нощта над Швайнфурт, но войната ме преследваше неотстъпно. До края на живота си носих раните от нея, невидими, но незаличими. Джо Тори и Бъд Рамзи бяха достойни мъже, но загинаха, а аз оцелях. Чувството за вина не ме напусна никога. Осколките, поразили тялото ми, го вцепеняваха през студените зимни утрини, вървях едва-едва, а стомахът ми така и не се възстанови. Не мога да пия мляко и да ям пикантни храни и си останах слаб. Не съм се качвал в самолет от 1945. Не понасям филми за войната. Не обичам болници. Войната и престоят в болницата ме промениха безвъзвратно.

	* * *

	— Плачеш — казва ми Рут.
	На друго място, в друг момент, бих избърсал сълзите си. Но тук и сега това е невъзможно.
	— Не съм усетил — отвръщам.
	— Често плачеше насън — отбелязва Рут. — Когато се оженихме, те чувах нощем и сърцето ми се свиваше. Галех те, опитвах се да те утеша. Понякога ти се обръщаше на другата страна и се успокояваше. Невинаги обаче. Случваше се да плачеш по цели нощи, а на сутринта ми казваше, че не помниш.
	— Понякога не помнех.
	— Но невинаги — поглежда ме втренчено тя.
	Присвивам очи към нея. Силуетът й се размива, сякаш я гледам през горещ въздух, трептящ над нажежен асфалт. Облечена е в тъмносиня рокля, косата й е прибрана с бяла лента, гласът й звучи по-зряло. След миг осъзнавам, че е на двайсет и три — тогава се прибрах у дома след войната.
	— Спомних си Джо Тори — казвам.
	— Приятелят ти — сеща се тя, — който изял пет хотдога в Сан Франциско и с когото си изпил първата си бира.
	Не й казах за цигарите, защото знаех колко мрази миризмата им. Пропуснах тази част от историята, но смятам, че с право й спестих истината.
	— Да — кимвам.
	Сутрешната светлина обгръща Рут с ореол.
	— Иска ми се да се бяхме запознали — казва тя.
	— Щеше да го харесаш.
	Рут прочиства гърло и се обръща замислено към снежната глазура върху стъклото. „Тази кола е гробницата ми“ — казвам си.
	— Мислеше и за болницата — обажда се Рут.
	Аз кимвам и тя въздиша изморено.
	— Не чу ли какво ти казах? — обръща се отново към мен. — Това няма значение за мен. Не бих те лъгала.
	— Не нарочно — отговарям й. — Но дали не заблуждаваше себе си?
	Думите ми я изненадват. Никога не съм говорил толкова прямо по този въпрос. Ала знам, че съм прав.
	— Затова спря да ми пишеш — припомня ми тя. — След като те изпратиха в Калифорния, писмата ти започнаха да пристигат все по-рядко. Накрая секнаха съвсем. Шест месеца не получих вест от теб.
	— Спрях да ти пиша, защото си спомних какво ми каза.
	— Защото искаше да сложиш край на връзката ни.
	В гласа й долавям гняв и отбягвам очите й.
	— Исках да си щастлива.
	— Не бях щастлива — срязва ме тя. — Бях объркана и тъжна. Не разбирах какво става. Молех се за теб всеки ден. Надявах се да ми позволиш да ти помогна. Ала не намирах нищо в пощенската кутия, колкото и писма да изпращах.
	— Съжалявам. Сгреших.
	— Четеше ли изобщо писмата ми?
	— Винаги! Препрочитах ги отново и отново. Неведнъж се опитвах да ти обясня, но правилните думи ми убягваха.
	Тя поклаща глава.
	— Не ми съобщи дори кога се връщаш у дома. Майка ти ми каза. Чудех се дали да не те посрещна на гарата, както правеше ти.
	— Но не дойде.
	— Реших да почакам ти да ме потърсиш. Но дните минаваха. Изтече цяла седмица. Ти не се появи в синагогата и тогава разбрах, че ме отбягваш. Затова дойдох в магазина и те помолих да поговорим. Помниш ли какво ми отговори?
	От всичко, което съм изричал, за тези думи се разкайвам най-дълбоко. Рут обаче чака, наблюдава ме напрегнато. В позата й се чете яростно предизвикателство.
	— Отговорих ти, че трябва да забравим за годежа, защото всичко между нас остава в миналото.
	Тя повдига вежди.
	— Да, така ми каза.
	— Не можех да говоря с теб тогава. Бях…
	Млъквам и тя довършва вместо мен:
	— Гневен… Виждах го в очите ти, но те издаваха, че все още си влюбен в мен.
	— Да — признавам. — Влюбен бях.
	— Но думите ти ми причиниха болка. Прибрах се вкъщи и плаках, както не бях плакала от дете. Мама влезе в стаята и ме прегърна. И двете не знаехме какво да правим. Вече бях изгубила толкова много. Не можех да изгубя и теб.
	Има предвид близките си, останали във Виена. По онова време не разбирах колко егоистично постъпвам и какво причинявам на Рут. Този спомен също ме измъчва и сега, в колата, ме обзема познатият срам.
	Рут, моята мечта, долавя чувствата ми и проговаря нежно:
	— Исках обаче да разбера причината. На другия ден седнах в сладкарницата срещу магазина ти и си поръчах шоколадова кола. Седнах до витрината и те наблюдавах как работиш. Знам, че ме виждаше, но не дойде при мен. Затова на другия ден седнах отново в сладкарницата. И на следващия. Едва тогава ти пресече улицата и дойде при мен.
	— Мама настоя — признавам. — Каза ми, че заслужаваш обяснение.
	— Така повтаряш винаги. Но мисля, че дойде и защото ти липсвах. Разбираше, че само аз мога да ти помогна да оздравееш.
	Затварям очи. Рут е права. За всичко. Винаги ме е познавала по-добре, отколкото аз самият се познавах.
	— Седнах срещу теб — казвам. — И след секунда ми сервираха шоколадова кола.
	— Беше ужасно кльощав. Зарекох се да ти помогна да напълнееш отново.
	— Никога не съм бил пълен — възразявам. — Дори в армията не заякнах кой знае колко.
	— Да, но се върна кожа и кости. Костюмът ти висеше, все едно е шит за два пъти по-едър мъж. Уплаших се вятърът да не те издуха, докато вървиш по улицата. Не бях сигурна дали ще станеш отново мъжа, когото обичах.
	— Но ми даде шанс.
	Тя свива рамене.
	— Нямах избор — отговаря със светнали очи. — Дейвид Ъпстейн вече се бе оженил.
	Разсмивам се и тялото ми се сгърчва, невроните ми пламват и в гърлото ми се надига горчилка. Вдишвам през стиснати зъби и болезнената вълна постепенно се оттича. Рут изчаква да задишам нормално и продължава:
	— Признавам, че се страхувах. Исках всичко между нас да потръгне както преди и се преструвах, че нищо не се е променило. Разказах ти за колежа, за приятелите си, за изпитите и как ме изненадаха мама и татко, когато се появиха на дипломирането ми. Разказах ти как работя като заместник-учител в училището до синагогата. Споменах, че кандидатствам за работа на пълен щат в началното училище в предградието. Разказах ти и как татко се среща три пъти с декана на Факултета по история на изкуството в „Дюк“ и родителите ми вероятно ще се преместят в Дърам. После се запитах гласно дали да не се откажа от новата си работа и да отида с тях в Дърам.
	— И аз веднага разбрах, че не искам да заминаваш.
	— Затова го казах — усмихва се тя. — За да видя изражението ти. И за миг старият Айра се върна. Вече не се страхувах, че си изчезнал завинаги.
	— Но не ме помоли да те изпратя до вкъщи.
	— Не беше готов. У теб продължаваше да тлее гняв. Затова ти предложих да се срещаме веднъж седмично в сладкарницата както преди. Трябваше ти време, а аз нямах нищо против да почакам.
	— Известно време. Не цяла вечност.
	— Да. В края на февруари вече се питах дали ще ме целунеш отново.
	— Исках — признавам. — Всеки път, когато бяхме заедно, ми се искаше да те целуна.
	— Усещах го и това ме объркваше. Недоумявах какво не е наред, какво те възпира, защо не ми се доверяваш. Ти явно не разбираше, че ще те обичам въпреки всичко.
	— Не разбирах. Затова мълчах.

	* * *

	Накрая й разказах, разбира се. Бе студена вечер в началото на март. Обадих й се вкъщи и я помолих да се срещнем в парка, където се бяхме разхождали стотици пъти. Не мислех да й разказвам. Убеждавах се, че се нуждая само от приятел, с когото да поговоря, понеже атмосферата у дома ме потискаше.
	Бизнесът на татко процъфтяваше и щом войната приключи, той започна пак да продава мъжки костюми. Шевните машини изчезнаха; на тяхно място отново се появиха закачалките с костюми и всеки случаен минувач би сметнал, че магазинът е същият като преди войната. Но той се бе променил. Татко бе променен. Вместо да посреща клиентите на прага, той прекарваше следобедите в задната стая, слушаше новините по радиото и се опитваше да проумее лудостта, причинила смъртта на хиляди невинни хора. Говореше само за това; Холокостът се превърна в основна тема на вечеря, запълваше и всяка свободна минута. Колкото повече говореше татко, толкова повече се вглъбяваше мама в шиенето. За татко темата оставаше абстрактна, а за нея — понеже и тя като Рут бе изгубила много приятели и роднини — бе дълбоко лична и мъчителна. Противоположните им реакции на потресаващите събития бяха предвестник на паралелния живот, който родителите ми започнаха да водят по-нататък.
	Като техен син аз се стараех да не вземам страна. Изслушвах татко, а пред мама мълчах. Когато бяхме заедно обаче, понякога ми се струваше, че сме забравили какво означава да бъдем семейство. Не ми олекна, че татко придружаваше мама в синагогата; задушевните ми разговори с нея останаха в миналото. Когато татко ме уведоми, че ще ме направи партньор в бизнеса — тоест, тримата щяхме да бъдем заедно през цялото време — се отчаях, че повече няма да намеря изход от унинието, завладяло живота ни.
	— Мислиш за родителите си — казва ми Рут.
	— Винаги се отнасяше мило с тях — отбелязвам аз.
	— Обичах майка ти. Въпреки разликата във възрастта тя беше първият ми истински приятел в тази страна.
	— А татко?
	— Обичах и него. Как иначе? Нали бяхме роднини?
	Усмихвам се, спомнил си как през последните години тя бе по-търпелива към него от мен.
	— Може ли да те попитам нещо?
	— Може да ме питаш за всичко.
	— Защо ме чакаше? Дори след като спрях да ти пиша? Казваш, че си ме обичала, но…
	— Пак ли се връщаме на това? Чудиш се защо те обичах?
	— Можеше да имаш всекиго.
	Тя се привежда към мен и изрича нежно:
	— Така и не преодоля този проблем, Айра. Не виждаш у себе си онова, което другите виждат у теб. Мислиш, че не си красив, но като млад беше много красив. Мислиш, че не си достатъчно умен и интересен, но си… Това, че не съзнаваш качествата си, всъщност е част от чара ти. Винаги оценяваш високо другите. И мен. Караше ме да се чувствам неповторима.
	— Но ти си неповторима! — настоявам.
	Тя разперва доволно ръце.
	— Ето! Виждаш ли! — засмива се. — Чувствата ти са дълбоки, загрижен си за другите и не само аз го знам. Приятелят ти Джо Тори го е усетил. Сигурна съм, че затова е излизал толкова често с теб. Мама също го усещаше и ме окуражаваше, когато смятах, че съм те изгубила. И двете разбирахме, че мъжете като теб са рядкост.
	— Радвам се, че дойде онази вечер. Нуждаех се от теб.
	— И проумя, още щом тръгнахме един до друг в парка, че най-сетне си готов да ми кажеш истината. Цялата истина.
	Кимвам. В едно от последните си писма й бях разказал накратко за бомбардировката на Швайнфурт и за Джо Тори. Споменах, че са ме ранили и за инфекцията, която последва, но не споделих всичко. Онази нощ обаче започнах от самото начало. Разказах й всяка подробност и не скрих нищо. Седнала на пейката, тя ме слушаше безмълвно.
	После ме прегърна и чувствата ме заляха като вълна. Тихите й утешителни думи съживяваха спомените, които дълго се бях опитвал да погреба.
	Не знам кога бурята у мен най-сетне стихна, но бях изтощен до краен предел. Още не бях разкрил обаче едно нещо, което дори родителите ми не знаеха.
	В колата Рут мълчи. Разбирам, че си спомня какво й казах в онази нощ.
	— Обясних ти, че се разболях от заушка. Лекарят не помнеше по-тежък случай. Обясних ти какво ме предупреди.
	Тя не продумва, но очите й се насълзяват.
	— Предупреди ме, че заушките причиняват безплодие — продължавам. — Затова исках да се разделим. Знаех, че ако се омъжиш за мен, вероятно няма да имаме деца.


>	9.
>	София

	— И после какво? — попита Марша. Стоеше пред огледалото и си слагаше спирала на миглите, докато София й разказваше за деня в ранчото. — Не ми казвай, че спа с него.
	— Не, разбира се! — възкликна тя и сви крак под себе си. — Нищо подобно! Целунахме се, поговорихме още малко и накрая, когато си тръгвах, той ме целуна още веднъж до колата. Беше… сладко.
	— О!
	— Май те разочаровах.
	— Не особено. Изглеждаш, сякаш ти се е искало.
	— Почти не го познавам!
	— Не е вярно. Беше с него повече от час предишната вечер и шест-седем часа днес. Това е много време! Много говорене. Езда, бира… на твое място щях да го сграбча за ръката и да го завлека в къщата.
	— Марша!
	— Какво толкова? Той е зноен красавец. Нима не го забеляза?
	София никак, ама съвсем никак не искаше да подхващат пак темата за „горещия самец“.
	— Симпатично момче е — кимна уж небрежно тя.
	— Меко казано — намигна й Марша, нанесе блестящо червило на устните си и посегна за шнола. — Добре де, разбирам. Ти не си като мен. И те уважавам за това. Наистина. Радвам се, че приключи с Брайън.
	— Отдавна бях приключила с него.
	Марша кимна и събра гъстата си кафява коса на опашка, пристегната с лъскава шнола.
	— Говорих с него.
	— Кога?
	— На родеото, докато ти беше навън с господин Горещ самец.
	София се намръщи.
	— Защо не ми каза?
	— Какво да ти казвам? Просто му отвличах вниманието. Между другото, момчетата от „Дюк“ го гледаха лошо през цялото време. — Нагласи няколкото кичура, изкусно оставени на свобода, и погледна към София. — Признай си, че съм най-добрата съквартирантка на всички времена. Загдето те убедих да дойдеш с нас. Ако не бях аз, още щеше да се цупиш по цял ден в стаята. Затова се питам кога ще се запозная с новия ти жребец.
	— Не си определихме среща.
	Марша зяпна.
	— Как така?
	„Защото сме различни“ — помисли си момичето. И защото… май нямаше друга причина, ако не се брои целувката, която я зашемети и изтри всякакви практични мисли от главата й.
	— Знам само, че следващия уикенд няма да е в града. Ще язди в Ноксвил.
	— Обади му се тогава. Покани го в пансиона, преди да замине.
	София поклати глава.
	— Няма да му се обадя.
	— Ами ако и той не се обади?
	— Обеща ми.
	— Често се случва някой мъж да ти обещае да позвъни и повече да не му чуеш гласа.
	— Той не е такъв — възрази София и сякаш да докаже думите й, мобилният й телефон иззвъня.
	Видя номера на Люк, грабна телефона и скочи от леглото.
	— Не ми казвай, че е той. Още сега!
	— Каза, че ще се обади да провери дали съм се прибрала вкъщи.
	София се втурна към вратата и излезе в коридора. Не забеляза изненадата, изписала се по лицето на съквартирантката й, нито я чу как промърмори:
	— Наистина трябва да се запозная с това момче.

	* * *

	В четвъртък вечерта, един час след залез-слънце, София си решеше косата, а Марша — сякаш за да я изнерви още повече — стоеше пред прозореца и чакаше пикапът на Люк да се появи. Накара я да се преоблича три пъти и й зае златните си обици и колие в тон с тях.
	— Тук е! — обърна се тя към София, без да прикрива вълнението си. — Слизам да го посрещна!
	София въздъхна дълбоко.
	— Готова съм. Да вървим.
	— Не, остани в стаята още няколко минути. Нали не искаш да си помисли, че го дебнеш?
	— Ти гледаше през прозореца, не аз — напомни й тя.
	— Знаеш какво имам предвид. Трябва да се появиш стилно. Да те види как слизаш по стълбите. Нали не искаш да те помисли за отчаяна?
	— Защо усложняваш толкова нещата? — възнегодува София.
	— Довери ми се. Знам какво правя. Слез след три минути. Брой до сто, да речем. Аз тръгвам.
	Тя изтича навън, оставяйки София сама с разтуптяно сърце и свит стомах. Странно наистина, понеже през последните три дни бъбреха по телефона по цял час, подхващайки разговора оттам, където е спрял предишния път. Люк се обаждаше привечер, а тя излизаше на верандата, опитваше се да си го представи и си припомняше непрекъснато деня в ранчото.
	Денят в ранчото бе лесна работа. Но срещата им тук? В пансиона? Люк все едно идваше на Марс. Тя живееше тук от три години и единствените мъже, които бе виждала — с изключение на братята, бащите и приятелите от родните места на момичетата — бяха момчета от университета, момчета, завършили университета, или момчета от приятелски клубове от други университети.
	Опита се да го предупреди деликатно, но не знаеше как да му обясни, че момичетата от пансиона ще го възприемат като екзотично същество, тема за безкрайни разговори, след като си тръгне. Предложи му да се срещнат извън кампуса, но той й отговори, че никога не е стъпвал в „Уейк“ и иска да го поразгледа.
	Сега тя едва се сдържаше да не се втурне по стълбите и да го изтика навън възможно най-бързо. Припомни си настойчивата заръка на Марша, пое си дълбоко дъх и се погледна отново в огледалото. Джинси, блуза, леки обувки: горе-долу същото като предишния път, но по-шик. Обърна се наляво и надясно и си каза: „Това е“. После се подсмихна и си призна: „Но никак не е зле“.
	Погледна си часовника и изчака още една минута, преди да излезе от стаята. През седмицата допускаха мъже само във фоайето и в дневната с канапетата и огромния телевизор с плосък екран, където висяха повечето момичета. Докато слизаше по стълбите в дъното на коридора, чу Марша да се смее в притихналата стая. Тръгна по-бързо, молейки се с Люк да успеят да избягат незабелязано.
	Видя го веднага, застанал в центъра на стаята до Марша. Държеше шапката си в ръка и както винаги носеше ботуши и джинси, допълнени с колан с лъскава, възголяма сребърна катарама. Разбра, че Люк и Марша не са сами в дневната, и сърцето й се сви. Всъщност помещението бе по-пренаселено от обикновено, но царуваше зловеща тишина. Три момчета от университета в спортни панталони, поло и якета се взираха в Люк. Мери-Кейт, Джени, Дрю и Бритъни го зяпаха от срещуположното канапе. Група момичета го наблюдаваха безмълвно от ъгъла и явно се опитваха да разгадаят причината за появата на неочаквания странник.
	Не личеше обаче втренчените им погледи да го смущават. Той изслушваше спокойно дърдоренето на Марша, придружено от енергично ръкомахане. Когато София застана на прага на дневната, той вдигна поглед и я видя. Усмихна се широко и тя забеляза познатите трапчинки. Марша сякаш изчезна и двамата останаха сами в стаята.
	София си пое дълбоко дъх и влезе в стаята. Усети как погледите на всички се устремяват към нея. Като по даден знак Джени се приведе към Дрю и Бритъни и зашепна. Бяха чули, естествено, че се е разделила с Брайън, но очевидно едва сега разбираха за Люк. Тя се запита колко ли бързо ще разбере Брайън как някакъв каубой е дошъл да я вземе. В университета слуховете се разнасяха светкавично. Представяше си как мобилните телефони на момичетата прегряват още преди с Люк да са стигнали до пикапа.
	Което означаваше, че Брайън непременно ще разбере и веднага ще се досети, че става дума за каубоя, унизил го предишната събота. Нямаше да остане доволен, а същото важеше и за приятелите му. В зависимост от количеството алкохол, което щяха да погълнат — а в четвъртък пиенето започваше отрано — неизбежно щяха да ги обземат мисли за отмъщение. Уплашена, София се запита защо не го е предвидила.
	— Здрасти — поздрави тя, скривайки опасенията си.
	Той се усмихна още по-широко.
	— Изглеждаш страхотно!
	— Благодаря — отвърна колебливо момичето.
	— Люк ми харесва! — обади се Марша.
	Той я погледна стъписано и пак се обърна към София:
	— Запознах се със съквартирантката ти.
	— Разпитвах го дали има свободни приятели.
	— И?
	— Обеща да ми съдейства.
	София кимна към вратата.
	— Ще тръгваме ли?
	Марша поклати глава.
	— Не още! Той тъкмо пристигна!
	София я изгледа остро, надявайки се приятелката й да схване намека.
	— Не искам да се бавим.
	— Хайде, хайде! — настоя Марша. — Да пийнем нещо! Четвъртък е, забрави ли? Искам да ми разкаже за състезанията с бикове.
	От отсрещния край на стаята Мери-Кейт ги наблюдаваше съсредоточено, очевидно сглобявайки пъзела. Миналата събота Брайън несъмнено бе разтръбил пред всички как каубои са го нападнали. Брайън и Мери-Кейт бяха стари приятели и когато тя си взе телефона, стана от канапето и излезе в коридора, София предположи какво ще последва, затова решително каза:
	— Няма как да останем. Имаме резервация.
	— Моля? — примигна Марша. — Не знаех. Къде ще ходите?
	София онемя. Не й хрумваше нищо. Люк я изгледа втренчено и прочисти гърло.
	— Във „Фабианс“ — обяви неочаквано.
	Марша ги измери с очи.
	— Няма да ви изгонят, ако закъснеете няколко минути.
	— За съжаление вече закъсняваме — обясни Люк и попита София: — Готова ли си?
	Успокоена, тя кимна:
	— Готова съм.
	Люк я хвана нежно за лакътя и я поведе към вратата.
	— Беше ми приятно да се запознаем — подхвърли през рамо на Марша.
	— И на мен — отвърна объркано тя.
	Той отвори вратата и поспря да си сложи шапката. Нагласи я с лека усмивка, предизвикана несъмнено от неловкото положение, и двамата със София излязоха.
	Вратата се захлопна зад тях и в стаята се надигна хор от развълнувани гласове. Люк сякаш не ги чу. Поведе я към пикапа и й отвори вратата. После заобиколи колата и седна зад волана. София забеляза редица любопитни лица, включително Марша, застанали зад прозореца на дневната. Подвоуми се дали да им махне, или да се престори, че не ги вижда, но в този момент Люк затвори със замах вратата на пикапа.
	— Заинтригува ги — отбеляза той.
	— Не се интересуват от мен — поклати глава тя.
	— О, разбирам — кимна Люк. — Чудят се защо съм толкова кльощав.
	Тя се засмя и в същия момента осъзна, че й е все едно какво мислят другите и как ги обсъждат.
	— Благодаря, че ме спаси — каза му.
	— Какво става?
	Тя сподели притесненията си за Брайън и подозренията си за Мери-Кейт.
	— Спомена, че Брайън те следи — кимна той. — Очаквах всеки момент да нахлуе през вратата.
	— Но въпреки това дойде?
	— Налагаше се — сви рамене той. — Нали ме покани?
	Тя облегна глава на седалката. Хареса й тонът му.
	— Съжалявам, че тази вечер няма да успея да ти покажа кампуса.
	— Не е голяма загуба.
	— Друг път ще те разведа — обеща тя. — Когато Брайън не знае, че си тук. Ще ти покажа всички приятни местенца.
	— Дадено!
	Отблизо очите му бяха ясносини и кристалночисти. Тя дръпна въображаем конец от джинсите си.
	— Какво искаш да правим? — попита.
	— Гладна ли си?
	— Малко — призна тя.
	— Да отидем ли във „Фабианс“? Не съм сигурен дали ще има места, понеже нямаме резервация, но си струва да опитаме.
	Тя размисли и поклати глава.
	— Не. Тази вечер предпочитам нещо по-нетрадиционно. Какво ще кажеш за суши?
	Той не отговори веднага.
	— Добре — съгласи се накрая.
	— Опитвал ли си суши?
	— Живея в ранчо, но от време на време излизам.
	— Не ми отговори — каза му.
	Той се посуети с ключовете, докато пъхне правилния в запалителя.
	— Не — призна. — Не съм опитвал суши.
	Тя се засмя.

	* * *

	Под напътствията на София стигнаха до японския ресторант „Сакура“. Повечето маси и местата край бара бяха заети. Докато чакаха да ги настанят, тя се огледа, молейки се да не види познато лице. Студентите обикновено не идваха тук — хамбургерите и пиците бяха любимата храна на колежаните — но „Сакура“ не беше и съвсем неизвестен. От време на време го посещаваха с Марша и макар да не забеляза познати, София настоя за маса на откритата тераса.
	В ъглите на терасата горяха сгряващи лампи и топлината им смекчаваше нощната хладина. Само на една маса седяха мъж и жена, които довършваха вечерята си. Цареше блажена тишина. Гледката не беше нищо особено, но нежното жълто сияние на японския фенер зареждаше атмосферата с романтика.
	След като седнаха, София се приведе към Люк.
	— Как ти се стори Марша?
	— Съквартирантката ти? Изглежда симпатична. Май е малко докачлива.
	София наклони глава.
	— Имаш предвид раздразнителна?
	— Не, имам предвид, че току ме докосваше по ръката, докато разговаряхме.
	Тя се засмя.
	— Така се държи с всички мъже. Най-голямата кокетка на света.
	— Знаеш ли какво ми каза? Още преди да вляза в пансиона?
	— Страхувам се да попитам.
	— Каза ми: „Чух, че си целунал приятелката ми“.
	„Нищо чудно“ — помисли си София.
	— Такава си е. Казва каквото мисли. Без задръжки.
	— Но ти я харесваш.
	— Да — кимна София. — Харесвам я. Взе ме под крилото си. Смята ме за малко… наивна.
	— Права ли е?
	— Донякъде — призна тя. — Преди да дойда в „Уейк“, не съм имала приятел. В гимназията работех и не ми оставаше време за купони и прочее. Не съм отшелничка, разбира се, знам какво правят хората в почивните дни. Дочувах, че съучениците ми пробват наркотици, правят секс и така нататък, но слуховете не ме вълнуваха особено. Не го бях виждала с очите си. През първия семестър в колежа се стъписах колко е открито всичко. Момичетата в пансиона разказваха как свалят момчета, с които току-що са се запознали. И досега не съм сигурна какво точно имат предвид, защото всеки влага различен смисъл — за някои е просто флирт, за други означава секс, а за трети нещо по средата. През първата година си блъсках доста главата да разгадая историите им. — Той се усмихна и тя продължи: — Студентският живот като цяло не оправда очакванията ми. През цялото време се организират купони, а за мнозина забавлението е равнозначно на алкохол, наркотици и прочее. Признавам, че един-два пъти и аз прекалих с пиенето, прилоша ми и повръщах. Дори припаднах в банята. Не се гордея с това, но някои студенти прекарват така всички почивни дни. Навсякъде — и в пансиона, и в апартаменти извън кампуса. Аз обаче не си падам по такива забавления и мнозина, включително Марша, ме смятат за наивна. Не си падам и по флиртовете, та ми лепнаха и етикета „пуританка“. Марша например недоумява кому е нужен истински приятел в университета. Винаги повтаря, че последното, което иска, е сериозна връзка.
	Той посегна към пръчиците.
	— Сещам се за неколцина, които биха се заинтригували от момиче като нея.
	— Всъщност тя по-скоро говори така, но не съм сигурна, че го мисли. Според мен иска нещо по-истинско, но не знае как да намери мъж, който да споделя чувствата й. В колежа такива момчета не се срещат под път и над път. А и как иначе, след като момичетата нямат претенции? Така де… разбирам да правиш секс, ако си влюбен, но не и с някой почти непознат. Какъв е смисълът? Изглежда много евтино.
	Тя замълча, осъзнала с изненада, че за пръв път признава това.
	Люк въртеше замислено пръчиците и прокарваше пръсти по грапавите краища, където ги бе разделил. После се приведе напред и каза:
	— Ако питаш мен, думите ти звучат зряло.
	Тя вдигна смутено менюто.
	— Да знаеш, че не е необходимо да си поръчваш суши, ако не искаш. Предлагат и пилешко, и говеждо терияки.
	Люк разгледа менюто.
	— Ти какво ще поръчаш?
	— Суши — отговори тя.
	— Къде се научи да го харесваш?
	— В гимназията. Една от най-добрите ми приятелки беше японка. Разказваше ми как ходела в един страхотен ресторант в Еджуотър, когато й се прииска хубава японска храна. Колкото и да е вкусна храната в закусвалнята, омръзва. Един ден отидох с нея и японската кухня ми допадна. Понякога, когато учехме заедно, отивахме с колата й в Еджуотър. Съвсем неугледен ресторант, но му станахме редовни клиенти. Оттогава от време на време ми се приисква да хапна суши. Като тази вечер.
	— Разбирам — кимна той. — В гимназията се състезавах на щатското изложение на прасета и винаги хапвах пържени бъбречета на панаира.
	Тя го изгледа учудено.
	— Сравняваш суши с пържени бъбречета?
	— Опитвала ли си пържени бъбречета?
	— Звучи противно.
	— Докато не опиташ, не ти е позволено да коментираш. Вкусни са. Е, ако прекалиш, може да получиш сърдечен удар, но от време на време си струва да се поглезиш. Ако искаш да разнообразиш менюто в семейната закусвалня, препоръчвам ти пържените бъбречета.
	Отначало не й хрумна никакъв отговор. После каза сериозно:
	— Никой на Североизток не е вкусил такова нещо.
	— Ще се изненадаш, когато хората започнат да се редят на опашка.
	Тя поклати леко глава и пак разлисти менюто.
	— Изложение на прасета, а?
	— Участвам от малък.
	— Какво представлява всъщност? Чувала съм, но не знам нищо.
	— Идеята е да се поддържа традицията, да се възпитава отговорност и прочее. Но по-скоро се изисква да си избереш добро прасенце. Оглеждаш родителите му, ако е възможно, или техни снимки, после преценяваш от кое прасенце ще излезе подходящ изложбен екземпляр. Трябва ти прасе без много тлъстина и без недостатъци. После го отглеждаш една година. Храниш го, грижиш се за него като за домашен любимец.
	— Нека позная. Наричал си всички Прасе.
	— Не. Първото се казваше Едит, второто Фред, а третото Маги. Мога да продължа нататък, ако те интересува.
	— Колко си отглеждал?
	Той забарабани с пръсти по масата.
	— Девет. Започнах от трети клас и продължих до първата година в гимназията.
	— А къде се състезаваш, когато пораснат?
	— На щатския панаир. Съдиите ги оглеждат и решават кого да наградят.
	— И ако спечелиш?
	— Получаваш специална лента. Но победител или не, накрая продаваш прасето.
	— Какво става с него?
	— Каквото става с повечето прасета. Колят ги.
	Тя примигна.
	— Отглеждаш го, даваш му име, грижиш се за него цяла година и после го продаваш, за да го убият?
	Той я изгледа учудено.
	— Какво друго може да се направи с едно прасе?
	Тя замълча объркано.
	— Знай, че никога, никога досега не съм срещала човек като теб — поклати глава най-сетне.
	— Мога да кажа същото за теб — отвърна той.


>	10.
>	Люк

	Дори след като изчете цялото меню, Люк се чудеше какво да поръча. Би могъл да избере нещо безопасно — пиле или говеждо, както спомена София — но не искаше. Беше чувал как превъзнасят сушито и знаеше, че трябва да опита. Животът е опит, нали? Само дето нямаше и най-малка представа на какво да се спре. Суровата риба си беше сурова риба и снимките не му помагаха никак. На пръв поглед изборът се свеждаше до червеникава, розовеникава или белезникава риба с неизвестен вкус.
	Погледна към София над менюто. Беше си сложила малко повече спирала и червило от деня в ранчото. Напомняше му вечерта, когато я видя за пръв път. Струваше му се невероятно, че я е срещнал едва преди седмица. Макар и любител на естествената красота, призна, че гримът придава изтънченост на чертите й. Докато вървяха към масата, доста мъже се обърнаха да я проследят с погледи.
	— Каква е разликата между нигири-суши и маки-суши? — попита той.
	София продължаваше да разглежда менюто. Вече бе поръчала на сервитьорката две японски бири „Сапоро“ — по една за двамата. Люк се чудеше каква ли ще е на вкус.
	— Нигири означава, че рибата се сервира върху подложка от ориз — обясни тя. — Маки означава, че е завита във водорасло.
	— Водорасло?
	— Вкусно е — намигна му. — Ще ти хареса.
	Той сви устни, неспособен да скрие съмненията си. Хората зад витрината очевидно се наслаждаваха на вечерята и боравеха сръчно с пръчиците. С тях поне нямаше проблем — беше се усъвършенствал с китайската храна в картонени кутии, обичайната му прехрана по пътищата.
	— Поръчай ми нещо — реши той и остави менюто. — Ще ти се доверя.
	— Добре — съгласи се тя.
	— Какво ще опитам?
	— Няколко неща. Анаго, ахи, хамачи…
	Той вдигна бутилката да отпие.
	— Звучи ми като безсмислена скоропоговорка.
	— Анаго е змиорка — поясни тя.
	Бутилката застина във въздуха.
	— Змиорка?
	— Ще ти хареса — увери го весело.
	Сервитьорката дойде и София изстреля поръчката като експерт. После разговорът им потече непринудено, прекъснат само от появата на храната. Люк й описа накратко детството си, което въпреки работата в ранчото беше сравнително типично. Гимназиалните му години включваха участие в отбора по борба, обичайните балове и няколко паметни партита. Разказа й как през лятото той и родителите му тръгвали с конете към планините край Буун и оставали там няколко дни — това били единствените им семейни ваканции. Обясни й как тренирал на механичния бик и как баща му усъвършенствал машината да го мята по-рязко насам-натам. Упражнявал се още в основното училище, като баща му критикувал всяко негово движение. Спомена от какви травми е страдал през годините и колко е бил нервен на финалите на състезанията — веднъж се надпреварвал за първото място, но завършил трети. София го слушаше съсредоточено и от време на време му задаваше въпроси.
	Той усещаше как е насочила цялото си внимание към него и попива всяка подробност. Всичко — от непринудения й смях до лекия й, но доловим акцент — го очароваше и привличаше. Нещо повече — успяваше да й покаже истинското си лице въпреки различията помежду им. С нея забравяше бързо тревогите за ранчото. И за майка си. Или какво ще се случи, ако планът му не проработи.
	Погълнат от мисли, не забеляза веднага, че тя го гледа напрегнато.
	— За какво мислиш? — попита го.
	— Защо?
	— Стори ми се… притеснен.
	— Не съм.
	— Сигурен ли си? Надявам се да не е от анагото.
	— Не, просто мислех какво трябва да свърша, преди да замина.
	Тя сбърчи чело.
	— Добре — кимна. — Кога тръгваш?
	— Утре следобед — отговори той, благодарен, че не настоява за обяснение. — Ще пренощувам в Ноксвил, а в събота през нощта поемам обратно насам. Ще бързам, понеже през почивните дни ще продаваме тикви. Днес подготвих повечето неща за Хелоуин. С Хосе построихме дори голям лабиринт от бали слама. Стичат се обаче много хора и на мама й трябва помощ.
	— Затова ли ти се сърди? Защото няма да си в ранчото?
	— Донякъде — отвърна той, побутвайки джинджифила в чинията си. — Сърди ми се, защото яздя бикове.
	— Не е ли свикнала? Или се притеснява, че Биг Агли Критър те е наранил?
	— Мама — подхвана той, подбирайки грижливо думите — се тревожи, че ще ме сполети нещо лошо.
	— Но се е случвало да пострадаш и преди?
	— Да.
	— Криеш ли нещо от мен?
	Той не отговори веднага. Остави пръчиците на масата и каза:
	— Когато му дойде времето, ще ти разкажа. Съгласна ли си?
	— Ами ако попитам майка ти?
	— Първо трябва да се запознаете.
	— Е, нищо не ми пречи да намина в събота.
	— Добре. Но се приготви за здрава работа. Ще носиш тикви цял ден.
	— Имам мускули.
	— Носила ли си тикви цял ден?
	Тя се облакъти на масата.
	— Разтоварвал ли си пикап, пълен с месо и наденички? — Люк не й отговори и тя го изгледа победоносно. — Виждаш ли! Имаме нещо общо! И двамата не се плашим от работа.
	— И двамата яздим коне.
	Тя се усмихна.
	— Да. Как ти се стори сушито?
	— Не е зле.
	— Май би предпочел свинска пържола.
	— Всеки ден мога да ям свинска пържола. Един от специалитетите ми е.
	— Умееш да готвиш?
	— На скарата. Татко ме научи.
	— Някой ден ще ми покажеш.
	— Ще ти приготвя каквото поискаш. Хамбургери, печено месо.
	Тя се приведе по-напред.
	— А сега? Искаш ли да рискуваме и да отидем на колежанско парти? Вече са в разгара си.
	— Ами Брайън?
	— Ще отидем на парти някъде, където той не ходи. И няма да стоим дълго. Може обаче да се наложи да свалиш шапката.
	— Съгласен съм, ако ти искаш.
	— Аз мога да отида винаги. Питах дали на теб ти е интересно.
	— Какво представлява партито? Музика, колежаните пият и тъй нататък?
	— Горе-долу.
	Той помисли секунда и поклати глава.
	— Не ме привлича — призна.
	— И аз така си помислих. Да се разходим ли из кампуса?
	— По-добре да го отложим. За да имам повод пак да те видя.
	Тя прокара показалец по ръба на чашата си с вода.
	— Къде да отидем тогава?
	Той не отговори веднага и за пръв път се запита колко ли различно щеше да е всичко, ако не бе решил да започне да язди отново. Майка му не беше доволна, а и той самият не беше сигурен дали идеята е добра, но пък така срещна момиче, което знаеше, че никога няма да забрави.
	— Пътува ли ти се? Има едно място, където няма да срещнеш познати. Тихо е, но е красиво нощем.

	* * *

	В ранчото луната къпеше света в сребърна светлина. Двамата слязоха от пикапа и кучето — неясна сянка в мрака — се втурна към тях изпод верандата и спря до София, сякаш ги е очаквало.
	— Не те разочаровах, надявам се — каза Люк. — Не знаех къде другаде да те заведа.
	— Досетих се, че ме водиш тук. — Тя се наведе да погали кучето. — Щях да ти кажа, ако ми е неприятно.
	Той посочи къщата.
	— На верандата ли да седнем, или на едно красиво място край езерото?
	— Защо не край реката?
	— Вече я видя.
	Тя се огледа и после се обърна към него:
	— На сгъваеми столове в пикапа ли ще седим пак?
	— Разбира се — кимна той. — Повярвай ми, не би предпочела да седнеш на земята. Пасбище е.
	Той погледна кучето, което кръжеше около краката й.
	— Ще вземем ли и него? — попита.
	— Кучето ще ни последва, независимо дали искам да дойде или не.
	— Тогава да вървим на езерото.
	— Само ще взема нещо от къщата…
	Той се върна бързо с малка хладилна чанта и одеяла. Натовари ги в пикапа, качиха се и двигателят се съживи с рев.
	— Пикапът ти ръмжи като танк — надвика тя шума.
	— Харесва ли ти? Преработих ауспуха. Специално му сложих втори заглушител.
	— Шегуваш се. Кой прави такива неща?
	— Аз — отвърна той. — И мнозина други.
	— Които живеят в ранчо, предполагам.
	— Не само. Ловците и рибарите също го правят.
	— Иначе казано, всички, които имат пушки и обичат да са сред природата.
	— Има ли други хора?
	Тя се усмихна, а той потегли на заден ход, излезе на пътя и заобиколи къщата. В дневната светеше и Люк се запита какво ли прави майка му. После се замисли какво да разкрие пред София и какво — не.
	За да си проясни ума, свали стъклото и облегна лакът на ръба. Пикапът заподскача напред и той видя как вятърът развява русата коса на София. Тя се взираше през стъклото, потънала в спокойно мълчание.
	Пред пасбището Люк скочи от колата и отвори портата. Вкара пикапа вътре и пак я затвори. Включи фаровете и потегли бавно, за да не поврежда тревата. Спря близо до езерото, паркира пикапа с предницата назад — както на родеото — и изключи двигателя.
	— Внимавай къде стъпваш — предупреди я. — На пасбище сме, както казах.
	Смъкна стъклото и пусна радиото. Помогна на София да се качи в каросерията на пикапа и разпъна столовете. После, както преди по-малко от седмица, двамата се настаниха в каросерията. Този път на краката на момичето беше наметнато одеяло. Люк бръкна в хладилната чанта и извади две бири. Отвори и двете и подаде едната на София. Погледна я как отпива.
	Пред тях езерото беше като огледало, отразяващо месечината и звездите. Кравите се бяха скупчили на отвъдния бряг и белите им шии просветваха в мрака. От време на време някоя измучаваше и звукът се понасяше над водата, смесвайки се с квакането на жабите и песента на щурците. Миришеше на трева и пръст.
	— Красиво е тук — прошепна София, омагьосана от девствената природа.
	Той си помисли, че по същия начин би описал нея, но замълча.
	— Прилича на поляната край реката — добави тя. — Но е по-открито.
	— Да — кимна той. — Но там ходя, когато искам да си спомня за татко. Тук идвам да мисля за други неща.
	— Например?
	Застиналата повърхност на езерото отразяваше небето като огледало.
	— За какво ли не. Животът. Работата. Отношенията ми с жените.
	Тя го стрелна с очи.
	— Мислех, че нямаш сериозна връзка.
	— Затова размишлявам.
	Тя се засмя.
	— Връзките са сложно нещо. Аз съм млада и наивна, разбира се, не знам кой знае колко.
	— Ако те помоля за съвет…
	— Ще ти отговоря, че има по-опитни съветници. Майка ти, да речем.
	— Може би… Тя се разбираше добре с татко. Особено след като той се отказа от родеото и започна да й помага повече в ранчото. Ако бе продължил да се състезава, не съм сигурен дали щяха да се справят. Трудно й беше сама да се грижи за мен. Убеден съм, че му е казала точно това. И той се отказа. Когато го питах, отговаряше кратко, че бракът им с мама е по-важен от ездата.
	— Явно се гордееш с нея.
	— Да. И двамата ми родители се трудеха усърдно, но тя положи основите. Когато го наследи от дядо, ранчото беше много западнало. Пазарът на добитък е доста непостоянен. Има години, когато не се печели почти нищо. На нея й хрумна да се съсредоточим върху растящия интерес към екологично чистото говеждо. Тя се качваше в колата и обикаляше щата да раздава брошури и да разговаря със собствениците на ресторанти. Без нея „Колинс Бийф“ нямаше да съществува. На теб може би не ти говори нищо, но любителите на качествено говеждо в Северна Каролина ни ценят.
	— Ще се радвам да се запозная с нея — каза София, вперила очи в къщата в далечината.
	— Бих те завел и сега, но сигурно е заспала. Ляга си рано. Но ще бъда тук в неделя, ако искаш да наминеш.
	— Да ти помагам да влачиш тиквите?
	— По-скоро за вечеря. Както казах, през деня ще сме много заети.
	— Ще дойда, стига майка ти да няма нищо против.
	— Няма.
	— Кога?
	— Към шест.
	— Чудесно… Между другото, къде е лабиринтът, за който спомена?
	— Близо до нивата с тиквите.
	София се намръщи.
	— Минахме ли оттам онзи ден?
	— Не — поклати глава той. — По-близо е до главното шосе. В съседство с коледните елхи.
	— Защо не я видях, когато идвахме насам?
	— Не знам. Понеже е тъмно, предполагам.
	— Лабиринт на ужасите ли е? С плашила, паяци и прочее?
	— Разбира се, но не е чак толкова страшен. За малките деца е. Веднъж татко попрекали и няколко деца се разплакаха. Оттогава внимаваме да не ги плашим. Има много паяци, призраци, плашила, но изглеждат дружелюбни.
	— Може ли да отидем?
	— Ще ти го покажа, разбира се. Но имай предвид, че за големите е различно, защото виждат над балите. — Той махна с длан, за да прогони комарите. — Между другото, не отговори на въпроса ми.
	— Кой въпрос?
	— За връзките? — уточни той.
	Тя намести одеялото.
	— Преди смятах, че разбирам главното. Искам да кажа… мама и татко са женени отдавна и мислех, че знам какво правя. Но май не съм научила най-важното.
	— И то е?
	— На първо място да избираш добре.
	— Как разбираш, че си направил добър избор?
	— Ммм… — поколеба се тя. — Точно това е сложното. Но според мен като за начало трябва да се търси общото. Споделените ценности например. За мен беше важно Брайън да ми е верен, а той очевидно се придържаше към друга ценностна система.
	— Поне успяваш да го погледнеш откъм смешната страна.
	— Лесно е да се шегуваш, когато вече ти е все едно. Не мога да кажа, че не страдах, защото ще излъжа. Миналата пролет разбрах, че ми е изневерил с поредното момиче, и седмици наред не можех да се храня. Отслабнах със седем килограма.
	— Нямаш седем излишни килограма.
	— Знам, но какво можех да направя? Някои намират утеха в храната, когато са потиснати. Аз съм различна. Миналото лято се прибрах вкъщи и мама и татко се паникьосаха. Мернех ли се пред очите ми, настояваха да хапна нещо. Още не съм си възстановила нормалното тегло. Е, не беше лесно да се храня и когато започна учебната година…
	— Радвам се, че вечеря с мен.
	— С теб се чувствам спокойна.
	— Макар да нямаме кой знае колко общо помежду си?
	Още щом изрече думите, се притесни София да не долови тревогата му, но тя сякаш не я забеляза.
	— Имаме повече общо, отколкото смяташ. Родителите ни си приличат в много отношения. Живели са дълго заедно, работили са упорито да развият семейния бизнес и са очаквали децата да помагат. Моите родители държаха да уча усърдно, баща ти е искал да станеш първокласен ездач на бикове. И двамата сме оправдали надеждите им. И двамата сме плод на възпитанието на родителите си и според мен това няма да се промени.
	Изненада го необяснимото облекчение, което предизвика у него отговорът й.
	— Искаш ли да видиш лабиринта? — попита я.
	— Първо да си допием бирите. Тук е красиво, не ми се тръгва още.
	Отпиваха бавно от бутилките, разговаряха и съзерцаваха лунната пътека през водите. Прииска му се да я целуне отново, но устоя на изкушението. Замисли се над думите й, че наистина ги свързва нещо. Надяваше се да е права и това да я доведе отново в ранчото.
	След малко разговорът им премина в спокойно мълчание и Люк осъзна, че няма представа за какво мисли София. Посегна инстинктивно към нея и тя безмълвно улови ръката му.
	Захладня и звездите заблещукаха като кристали. Той ги погледна, после се обърна към София и палецът й нежно заочертава контурите на ръката му. В този момент той разбра със сигурност, че се влюбва в нея и няма сила на света, която да го предотврати.

	* * *

	Докато прекосяваха нивата с тиквите, Люк продължаваше да държи ръката й. Този обикновен жест някак си му се струваше по-важен, не толкова мимолетен като предишните им целувки. Представи си как занапред ръката й е винаги в неговата, когато вървят заедно, и тази мисъл го стъписа.
	— За какво си мислиш?
	Отговори й след няколко крачки:
	— За много неща.
	— Казвал ли ти е някой колко си уклончив?
	— Притеснява ли те това?
	— Още не съм решила — стисна ръката му тя. — Но щом разбера, ще ти кажа.
	— Лабиринтът е ей там — посочи той. — Но първо ще ти покажа тиквите.
	— Може ли да си избера една?
	— Разбира се.
	— Ще ми помогнеш ли да я издълбая за Хелоуин?
	— Ще я издълбаем след вечерята. Вече съм майстор.
	— Нима?
	— Тази седмица издълбах петнайсет-двайсет. Страховити, усмихнати, всякакви.
	Тя го погледна одобрително.
	— Очевидно притежаваш много таланти.
	Той разбра, че го подкача, но шегата му хареса.
	— Благодаря.
	— Очаквам с нетърпение да се запозная с майка ти.
	— Ще ти допадне.
	— Каква жена е тя?
	— Да речем, че не е дама в рокля на цветя и с перлена огърлица. Представи си я по-скоро в джинси, ботуши и слама в косата.
	София се усмихна.
	— Ясно… Нещо друго?
	— Мама не се плаши от нищо. Когато нещо трябва да се направи, го прави. Очаква същото и от мен. Не търпи глупости. И е издръжлива.
	— Логично е. Животът тук не изглежда лесен.
	— Искам да кажа… наистина е силна жена. Не обръща внимание на болежките, никога не се оплаква, не хленчи, не плаче. Преди три години падна от коня и си счупи китката. И знаеш ли какво направи? Не каза нищо, работи до края на деня, сготви вечерята и после отиде с колата в болницата. Не разбрах какво става, докато на другия ден не видях гипса.
	София стъпи върху плетеница от ластуни, заобикаляйки внимателно тиквите.
	— Напомни ми да се изявя в най-добрата си светлина.
	— Няма страшно. Тя ще те хареса. Двете си приличате повече, отколкото си представяш. — Тя го погледна въпросително и той продължи: — Умна жена е. Била отличничка в гимназията. Чете и сега, води счетоводството на ранчото и следи всички новости в бизнеса. Изразява открито мнението си, но е по-критична към себе си, отколкото към другите. Единственият й недостатък е слабостта й към мъжете с каубойски шапки.
	София се засмя.
	— И аз ли имам слабост към каубоите?
	— Не знам. Ти кажи.
	Тя не отговори.
	— Майка ти явно е удивителна жена.
	— Да — кимна той. — И кой знае, ако е в настроение, току-виж ти разказала някоя от нейните истории. Умее да разказва увлекателно.
	— Какви са историите й?
	— Всякакви. Но винаги ме карат да се замисля.
	— Разкажи ми една — помоли София.
	Той спря, клекна до една тиква и я обърна.
	— Добре… След като спечелих Националния гимназиален шампионат по родео…
	— Чакай — прекъсна го тя. — Искаш да кажеш, че тук организират гимназиални състезания по родео?
	— Не само тук. Защо?
	— В Ню Джърси няма такива състезания.
	— Има, разбира се. Състезателите са от всички щати. Единственото условие е да си гимназист.
	— И ти победи?
	— Да, но не това е важното. — Той се изправи и пак я хвана за ръката. — След като спечелих състезанието — за пръв път, не за втори — задърдорих какви цели съм си поставил, какво искам да постигна и, разбира се, татко кимаше доволно. Мама обаче започна да разтребва масата и след малко прекъсна фантазиите ми, за да ми разкаже история. Запечатала се е завинаги в паметта ми.
	— Каква е тя?
	— Млад мъж живее в порутена къщурка на брега на морето и всеки ден излиза с лодката си в океана не само защото трябва да се храни, но и заради умиротворението, което изпитва в морето. Иска обаче да заживее по-добре и работи упорито. Донася все по-богат и по-богат улов. Купува си по-голяма лодка, за да печели още повече. После купува втора и трета лодка. Бизнесът му процъфтява и постепенно се сдобива с цяла флота. Богат е, преуспял е, с голяма къща, но напрежението да управлява компанията си казва думата. Осъзнава, че най-голямото му желание е да се пенсионира и да заживее в скромна къща край брега, където да лови риба с най-обикновена гребна лодка. Иска да си спомни умиротворението и задоволството, което е изпитвал на младини.
	София наклони глава.
	— Майка ти е мъдра жена. Има дълбока истина в тази история.
	— Наистина ли мислиш така?
	— Да. Според мен поуката е колко рядко си дават сметка хората, че нищо не е точно такова, каквото изглежда.
	Стигнаха входа на лабиринта. Люк я поведе през него, сочейки й пътеките, отвеждащи до задънен край след няколко завоя, и другите, продължаващи по-надалеч. Лабиринтът заемаше почти цял акър — огромно пространство за децата. Стигнаха изхода и се озоваха пред купища тикви — оформени като пирамиди или струпани една върху друга. Още стотици чакаха необрани в полето.
	— Това е — каза Люк.
	— Не е малко. Колко време ви отне да направите всичко?
	— Три дни. Но имахме и друга работа.
	— Разбира се…
	Тя огледа тиквите, избра си една и я подаде на Люк. Върнаха се до пикапа и той я сложи в каросерията.
	Когато се обърна, София стоеше пред него. Гъстата й руса коса изглеждаше сребриста. Той хвана инстинктивно първо едната, а после и другата й ръка и думите се изплъзнаха от устата му:
	— Искам да знам всичко за теб.
	— Познаваш ме по-добре, отколкото мислиш. Разказах ти за семейството си, за детството си, за колежа и как искам да живея. Не остана кой знае какво за разказване.
	Той поклати глава. Имаше още много и той искаше да разбере всичко.
	— Защо си тук? — прошепна.
	Тя се подвоуми как да отговори.
	— Защото ме доведе тук?
	— Имах предвид защо си с мен.
	— Защото искам да съм с теб.
	— Радвам се.
	— Защо?
	— Защото си умна. И интересна.
	Тя вирна брадичка подканващо.
	— Миналия път, когато каза, че съм интересна, ме целуна.
	Той не отговори. Приведе се, видя как очите й бавно се затварят и когато устните им се докоснаха, се почувства като откривател, достигнал далечен бряг, за който само е чувал и си е представял. Целуна я отново и отново, и накрая опря чело в нейното. Пое си дълбоко дъх, стремейки се да овладее обзелия го трепет. Разбираше, че не я обича просто тук и сега. Знаеше, че никога няма да престане да я обича.


>	11.
>	Айра

	Вече е неделя следобед. Щом се стъмни, ще съм прекарал тук повече от двайсет и четири часа. Болката ту се усилва, ту намалява, а краката ми са вцепенени от студа. Лицето ми, опряно върху волана, ме боли. Усещам как подпухва и посинява. Най-жестоко обаче ме измъчва жаждата. Гърлото ми стърже при всяко вдишване. Устните ми са пресъхнали и напукани като земя, върху която не е падала нито капка дъжд.
	„Вода — мисля си непрекъснато. — Без нея ще умра. Нужна ми е. Чувам я как ме зове.“
	Вода.
	Вода.
	Вода.
	Все тази дума кръжи в ума ми и засенчва всяка друга мисъл. Никога в живота си не съм копнял за толкова обикновено нещо. Никога в живота си не съм се питал как да го намеря. Не ми трябва много. Само мъничко. Едва чаша, една капка дори би променила всичко.
	Но съм като парализиран. Не знам къде е бутилката с водата и не съм сигурен дали ще успея да я отворя, дори да я открия. Страхувам се, че ако откопчая колана, ще рухна напред и ключицата ми ще се раздроби върху волана. Накрая ще се строполя на пода на колата, приклещен в капан, откъдето няма излизане. Не мога да си представя дори да вдигна глава от волана, камо ли да тършувам из колата.
	Жаждата обаче е много силна. Зовът на водата е настойчив и неотменен. Обзема ме отчаяние. „Ще умра от жажда — мисля си. — Ще умра тук. И няма начин да стигна до задната седалка. Парамедиците няма да ме извадят лесно като замразена риба.“
	— Що за черен хумор? — прекъсва мислите ми Рут и аз си напомням, че тя е само сън.
	— Положението го изисква, нали?
	— Жив си.
	— Да, но докога?
	— Рекордът е шейсет и четири дни. Мъжът в Швеция. Гледах го по метеорологичния канал.
	— Не. _Аз_ го гледах.
	Тя свива рамене.
	— Все едно.
	Права е, признавам.
	— Жаден съм.
	— Не — казва тя. — Искам да говоря с теб. За да отвлека вниманието ти от водата.
	— Като фокусник.
	— Не съм фокусник. Съпруга съм ти. И искам да ме слушаш.
	Подчинявам се. Поглеждам я и се отнасям. Очите ми се затварят. Сякаш плавам по течението на река. Образите се мярват и изчезват един след друг и водата ме отнася.
	Рея се.
	Рея се.
	Накрая картината застива.

	* * *

	Отварям очи и примигвам. Рут отново се е променила. Този спомен обаче, за разлика от предишните, е отчетлив и ясен. Юни е, 1946. Сигурен съм, защото тогава за пръв път я видях облечена в ефирна лятна рокля. И тя като всички други след войната се преобразява. Облеклото се променя. По-късно същата година френският инженер Луи Реар ще изобрети банския костюм от две части. Гледам Рут и попивам греховната красота на изваяните й ръце. Гладката й кожа е добила орехов оттенък от седмиците, които е прекарала на крайбрежието с родителите си. Баща й заведе семейството там, за да отпразнуват официалното му постъпване на работа в „Дюк“. Беше се явявал на интервюта в няколко университета, включително в малък експериментален колеж в планините, но се бе почувствал като у дома си сред готическите сгради на „Дюк“. От есента щеше да започне пак да преподава — ярък проблясък в иначе трудната им траурна година.
	След нощта в парка отношенията ни с Рут се промениха. Тя прие мълчаливо откровението ми, но когато я изпратих онази вечер, не я целунах за лека нощ. Усещах колко е зашеметена и дори тя признаваше по-късно, че през следващите няколко седмици не е била на себе си. Следващия път, когато я видях, не носеше годежния пръстен, но аз не я винях. Беше стъписана, а и се гневеше с право, че й се доверих толкова късно. След гибелта на близките й във Виена аз несъмнено й нанесох поредния жесток удар. Едно е да твърдиш, че обичаш някого, съвсем друго — да приемеш, че обичта към този човек изисква да пожертваш мечтите си. А да има деца, да създаде голямо семейство, бе придобило изцяло нов смисъл за нея след загубата на роднините й.
	Разбирах го интуитивно и през следващите два месеца никой от нас не притискаше другия. Не обсъждахме връзката си, но продължихме да се виждаме от време на време — два-три пъти седмично. Водех я на кино или на вечеря, или се разхождахме из града. Често посещавахме любимата художествена галерия на Рут. Повечето творби не бяха забележителни нито като тематика, нито като изпълнение, но от време на време в някоя картина Рут съзираше нещо специално, което аз не забелязвах. Бе наследила страстта на баща си към модерното изкуство — движение, подето от художници като Ван Гог, Сезан и Гоген — и бързо различаваше влиянието на тези художници дори в посредствените творения, които разглеждаше.
	Посещенията ни в галерията и дълбоките й познания за изкуството като цяло ми разкриха свят, напълно непознат досега. Понякога се питах обаче дали разговорите ни за изкуството не са средство за избягване на темата за бъдещето ни. Тези разисквания създаваха дистанция помежду ни, но аз не възразявах, копнеейки дори в такива моменти за прошка за миналото и за приемане на някакво бъдеще за нас, каквото и да е то.
	Както и в онази съдбовна нощ в парка, Рут явно и досега не бе взела решение. Не се държеше студено с мен, но и не показваше желание за по-голяма близост. Затова се изненадах, когато родителите й ме поканиха да ги придружа на екскурзията им до крайбрежието.
	Навярно се нуждаехме тъкмо от две седмици спокойни разходки край брега, но за съжаление аз не можех да замина за толкова дълго. Баща ми не се отделяше от радиото в задната стаичка и аз бях по-зает от всякога в магазина. Безработни ветерани идваха да купуват костюми, които не бяха по джоба им, с надеждата да си намерят работа. Компаниите обаче подбираха предпазливо и влезеха ли тези отчаяни мъже в магазина, аз си представях Джо Тори и Бъд Рамзи и се стараех да им помогна. Убедих татко да заредим магазина с евтини костюми с дребни дефекти, които мама поправяше безплатно. Слухът за разумните ни цени се разнесе бързо и макар вече да не работехме в събота, продажбите се увеличаваха всеки месец.
	Все пак успях да убедя родителите си да ми заемат колата, за да посетя семейството на Рут в края на ваканцията им. В четвъртък сутринта поех на дълъг път, последния час от който прекарах, шофирайки по пясък. В годините след войната крайбрежието на Северна Каролина притежаваше дива, необуздана красота — откъснато от другата част на щата, населено от кореняци, живели тук поколения наред и прехранващи се от морето. Туфи остра трева никнеха по обветрените дюни, дърветата приличаха на несъразмерни детски творения от глина. Тук-там виждах диви коне, които надигаха глави да ме погледнат и размахваха опашки да прогонят мухите. Океанът бучеше от едната ми страна, от другата се издигаха дюните. Аз смъкнах стъклата, вдишвах дълбоко соления въздух и се питах какво ме чака, когато стигна целта си.
	Когато най-сетне свърнах в песъчливата алея, слънцето залязваше. Започваше шабат. За моя изненада Рут ме посрещна на верандата боса и със същата рокля, с която е облечена сега. Гледах я и си мислех колко сияйна изглежда. Косата й се спускаше свободно по раменете, усмивката й сякаш криеше тайна, предназначена само за двама ни. Помаха ми и дъхът ми секна при вида на миниатюрния диамант, проблясващ в лъчите на залязващото слънце — годежният пръстен, който не носеше от месеци.
	Застинах, но тя се спусна тичешком по стълбите и по пясъка, все едно е най-безгрижният човек на света. Хвърли се в обятията ми и ме лъхна миризма на сол, море и вятър — ухание, което винаги свързвам с нея и с онзи ден. Притиснах я в обятията си, попивайки с наслада усещането как тялото й докосва моето. Едва сега осъзнах колко ми е липсвала през последните три години.
	— Радвам се, че дойде — прошепна ми тя.
	След дългата прегръдка аз я целунах и ми се стори, че вълните ме окуражават с грохота си. Още щом устните ни се допряха, разбрах, че тя е взела решение, и светът ми се преобърна.
	Не беше първата ни целувка, но ми е любимата, дори само защото се случи в момент, когато ми беше най-необходима и беляза началото на един от най-прекрасните, най-повратни периоди в живота ми.

	* * *

	Рут ми се усмихва в колата, красива и безгрижна в лятната рокля. Върхът на носа й е леко зачервен, косата й е разрошена от вятъра и ухае на море.
	— Обичам този спомен — казва ми тя.
	— И аз.
	— Да, защото тогава бях млада. С гъста коса и без бръчки.
	— Не се промени.
	— Пфу! — махва с ръка тя. — Промених се. Остарях, а да остаряваш не е забавно. Нещата, които някога са били лесни, стават трудни.
	— Говориш като мен — отбелязвам, а тя свива рамене, необезпокоена от намека, че е само плод на въображението ми.
	— Бях толкова щастлива, че успя да дойдеш — връща се към спомена.
	— Съжалявам, че не останах повече.
	След известно време тя ми отговаря:
	— Двете седмици самота ми се отразиха добре. Родителите ми явно също го разбираха. Седях на верандата, разхождах се по пясъка и вечер изпивах чаша вино. Мислех много. За мен. За нас.
	— Затова се хвърли в обятията ми, когато дойдох — пошегувах се.
	— Не съм се хвърлила в обятията ти — отвръща презрително тя. — Паметта ти изневерява. Слязох по стълбите и те прегърнах сдържано. Възпитана съм да бъда дама. Просто те поздравих. Въображението ти доукрасява миналото.
	Възможно е. Или не е. Кой би могъл да е сигурен след толкова години? Но всъщност няма значение.
	— Помниш ли какво направихме после?
	Питам се дали ме изпитва.
	— Разбира се — отговарям. — Влязохме вътре и поздравихме родителите ти. Майка ти режеше домати в кухнята, а баща ти печеше риба тон на задната веранда. Обясни ми, че я купил същия следобед от рибар, който тъкмо завързвал лодката си на пристана. Беше много горд. Онази вечер, надвесен над скарата, ми се стори различен… спокоен.
	— Беше хубаво лято за него — съгласява се Рут. — Работеше като директор на фабриката и не му беше толкова тежко. За пръв път от години имахме достатъчно пари да си позволим ваканция. И най-вече се радваше, че ще започне да преподава отново.
	— И майка ти изглеждаше щастлива.
	— Въодушевлението на татко беше заразно. — Тя помълчава малко. — А и тя като мен свикна с Грийнсбъро. Харесваше й тук. Никога нямаше да се почувства като във Виена, но бе научила езика и имаше приятели. Оценяваше топлотата и щедростта на хората. Най-сетне бе започнала да възприема Северна Каролина като свой дом.
	Отвън вятърът издухва ледените шушулки от клоните. Те не улучват колата, но ми напомнят къде съм. Ала сега това няма значение.
	— Помниш ли колко чисто беше небето, когато вечеряхме? — питам я. — Имаше безброй звезди.
	— Защото беше тъмно. Светлините на града ги нямаше. И татко го забеляза.
	— Харесвам крайбрежието. Трябваше да ходим всяка година.
	— Щеше да изгуби магията си, ако го виждахме всяка година — възразява Рут. — Ходехме през няколко години и всеки път ни се струваше ново, диво и свежо. А и нямахме кой знае колко време. През лятото пътувахме много. Ню Йорк, Бостън, Филаделфия, Чикаго, дори Калифорния. И Блек Маунтин, разбира се. Малцина имат възможност да опознаят страната като нас, а какво по-хубаво от това?
	Нищо, казвам си. Знам, че е права. Домът ми е пълен със сувенири от пътешествията ни. Странно, но единственият ми спомен от крайбрежието е раковината, която намерихме на другата сутрин. Въпреки това си представям като на живо онези дни.
	— Винаги ми е било приятно да вечерям с родителите ти. Баща ти сякаш знаеше всичко на този свят.
	— Да — съгласява се тя. — Баща му и брат му бяха учители. Чичовците му бяха учители. Татко произхождаше от семейство на учени. Но ти също му беше интересен. Гледаше с уважение на работата ти по време на войната въпреки нежеланието ти да говориш за нея.
	— Но майка ти изглеждаше по-предпазлива.
	Рут замълчава, подбирайки внимателно думите. Навива около пръста си кичур коса, оглежда го и накрая проговаря:
	— Тревожеше се за мен. Знаеше само колко тъгувах преди няколко месеца. Усещаше, че нещо ме притеснява, макар да продължаваме да се срещаме.
	Рут говори за последствията от заболяването ми. Разкри истината пред майка си години по-късно, когато недоумението й се превърна в униние и загриженост, че не е станала баба. Обясни й деликатно, че не можем да имаме деца, като внимаваше да не хвърля цялата вина върху мен — още едно свидетелство за добротата й, за което съм й благодарен.
	— Почти не продума, докато вечеряхме, но после ми се усмихна.
	— Защото й предложи да измиеш чиниите.
	— Това е най-малкото, което можех да направя. Храната никога не ми се е услаждала толкова.
	— Вкусно беше, нали? Мама купи пресни зеленчуци от крайпътна сергия и изпече хляб. А татко се оказа майстор на скарата.
	— След като разтребихме, излязохме да се разходим.
	— Да. Ти беше много смел онази нощ.
	— Нищо подобно. Само помолих за бутилка вино и две чаши.
	— Да, но мама за пръв път те виждаше в такава светлина. Притесни се.
	— Но ние бяхме зрели хора.
	— Именно! Тя знаеше, че мъжете имат потребности.
	— А жените?
	— Те също, но за разлика от мъжете не са подвластни на поривите си. Жените са цивилизовани.
	— Майка ти ли го каза? — питам скептично.
	— Не беше необходимо да ми го казва. Бях наясно какво искаш. Очите ти те издаваха.
	— Ако си спомням правилно — обяснявам с преднамерено благоприличие, — онази вечер се държах като безупречен джентълмен.
	— Да, но ми беше интересно как се стараеш да се овладяваш. Особено след като си постели сакото и двамата седнахме на пясъка да изпием виното. Океанът сякаш поглъщаше лунната светлина, а аз усещах колко ме желаеш, макар да се опитваше да не го показваш. Прегърна ме, говорехме и се целувахме, виното ме замая и…
	— Беше чудесно — довършвам вместо нея.
	— Да, беше чудесно. — В гласа й трепва носталгична, тъжна нотка. — Разбрах, че искам да се омъжа за теб, и колко щастливи ще бъдем заедно.
	Замълчавам. Знам какво си мислеше тогава.
	— Все още се надяваше, че лекарят греши.
	— Казах ти, че всичко е в Божиите ръце.
	— Което е същото, нали?
	— Може би — отговаря тя. — Ала когато седях до теб онази нощ, усещах как Бог ми казва, че постъпвам правилно.
	— Видяхме падаща звезда…
	— Прекоси цялото небе. — Гласът й е изпълнен с почуда. — За пръв път виждах падаща звезда.
	— Казах ти да си пожелаеш нещо.
	— И аз те послушах. — Тя среща погледа ми. — И желанието ми се изпълни само след няколко часа.

	* * *

	С Рут се върнахме късно в къщата, но майка й беше будна. Четеше до прозореца и още щом влязохме, ни огледа изпитателно. Очите й търсеха разкопчани или накриво закопчани копчета по ризата ми, пясък в косите ни. Когато стана да ни поздрави, облекчението й беше очевидно, макар да се постара да го прикрие.
	Побъбри си с Рут, а аз отидох до колата да си взема куфара. Бунгалото — като повечето край брега — беше на два етажа. Стаите на Рут и родителите й бяха на долния етаж, а майка й ме настани в спалнята точно до кухнята. Тримата поседяхме малко в кухнята и очите на Рут започнаха да се затварят. Майка й също се прозя — знак, че е време да се оттегляме. Рут не ме целуна пред майка си — родителите й още не ни бяха виждали да се целуваме — но ми пожела лека нощ и излезе. След малко майка й я последва.
	Аз изключих лампите и седнах на задната веранда, наслаждавайки се на окъпаните от лунната светлина води и на вятъра в косите ми. Останах дълго навън. Мислех за Рут, за Джо Тори, за мама и татко.
	Опитах се да си представя родителите си на такова място, но не успях. Никога не бяхме ходили на екскурзия — животът ни се въртеше около магазина — но дори да беше възможно, ваканцията ни нямаше да прилича на тази. Да си представя татко, надвесен над скарата с чаша вино в ръка, бе все едно да го видя на Еверест и тази мисъл някак ме натъжи. Осъзнах, че той не знае как да почива; работата и грижите обсебваха живота му. От друга страна, родителите на Рут явно се наслаждаваха на всеки миг. Удивих се колко различно възприемат те войната. Мама и татко оставаха в плен на миналото — макар и всеки по различен начин — а нейните родители не изпускаха от поглед бъдещето, вкопчени в живота. Предпочели да оползотворят благодатната си съдба, те бяха благодарни за това, което имат.
	Когато захладня и аз най-сетне се прибрах, къщата бе утихнала. Изкушен от мисълта за Рут, тръгнах по коридора. Спалните бяха една срещу друга, но не знаех коя е на Рут. Поколебах се, взрян в затворените врати, но накрая се отказах и тръгнах към своята стая.
	Съблякох се и си легнах. През прозорците струеше лунна светлина и посребряваше стаята. Чувах монотонния, приспивен грохот на вълните. След няколко минути се унесох.
	След известно време — отначало ми се стори, че сънувам — вратата се отвори. Аз спя леко — особено след войната — и макар да различих само неясна сянка, разбрах, че е Рут. Седнах объркано в леглото и я видях да затваря предпазливо вратата. Пристъпи към леглото, развърза халата и той се свлече на земята.
	След миг тя беше в леглото. Притисна се към мен и по кожата й сякаш протече ток. Устните ни се сляха, езикът й трескаво потърси моя, а пръстите ми се плъзнаха през косите и по гърба й. Знаехме, че не бива да ни чуят, и мълчанието засилваше още повече вълнението ни. Обърнах я по гръб, целунах я по лицето и осеях с трепетни целувки врата й. После се върнах към устните й, опиянен от красотата й, от магията на мига.
	Правихме любов. След час се любихме отново. Прегръщах я, шепнех й колко я обичам и че друга няма да има. Рут мълчеше, но в очите и ласките й усещах ехото на моите думи. На зазоряване тя ме целуна нежно и облече халата. Отвори вратата и се обърна към мен.
	— Обичам те, Айра — промълви и излезе от стаята.
	Лежах буден, докато небето просветля, и си спомнях нощта. Питах се дали Рут спи, или също будува. Дали мисли за мен. Наблюдавах през прозореца как слънцето изгрява от недрата на океана — по-красив изгрев не съм виждал през целия си живот. Чух приглушените гласове на родителите й в кухнята, но не излязох от стаята си. Чух и Рут да влиза в кухнята, но почаках още малко, преди да се облека и да отворя вратата.
	Застанала пред кухненския плот, майката на Рут си наливаше кафе. Рут и баща й седяха до масата. Майката на Рут се обърна и ми се усмихна.
	— Спокойна ли беше нощта? — попита ме.
	Постарах се да не поглеждам към Рут, но с крайчеца на окото си зърнах по устните й да пробягва мимолетна усмивка.
	— Като сладък сън — отвърнах.


>	12.
>	Люк

	Край арената в Ноксвил, където Люк беше яздил преди шест години, трибуните вече бяха почти пълни. Той изпита познатия прилив на адреналин, светът внезапно се смали. Чу смътно как говорителят изрежда възходите и паденията в кариерата му, усети как тълпата стихна.
	Не се чувстваше готов. Ръцете му трепереха, страхът се надигаше в гърлото му и му пречеше да се съсредоточи. Под него бикът, Кросхеър, се мяташе и риеше с копита, принуждавайки го да се върне към неизбежността. Другите каубои държаха здраво въжето под него, докато Люк наместваше ремъците — самоубийствените приспособления, които използваше, откакто бе започнал да се състезава; същите, с които язди и Биг Агли Критър. Кросхеър ритна заграждението и се приведе рязко напред. Каубоите опънаха по-силно въжето. Кросхеър се лашна настрани и Люк бързо намести крака в стремената.
	— Готово — кимна.
	Отвориха преградата към арената, бикът сниши глава и се спусна напред със свиреп отскок. Задните му крака отскочиха нагоре. Вдигнал ръка, Люк се постара да запази равновесие. Кросхеър се завъртя наляво, но Люк предусети движението и се задържа върху гърба му. Бикът се закова за кратко на място и после смени посоката. Този път успя да изненада Люк и той залитна, но не падна. Мускулите на ръцете му се напрегнаха. Кросхеър започна отново да се върти в кръг точно когато прозвуча гонгът. Люк разкопча ремъците и скочи от гърба му. Приземи се на ръце и крака, изправи се светкавично и тръгна към огражденията, без да се обръща назад. Когато седна на трибуната, вече извеждаха Кросхеър от арената. Докато чакаше да чуе резултата си, усещаше как адреналинът бавно се оттича от тялото му. Тълпата нададе рев, щом съобщиха точките му — 81, недостатъчно за първите четири места, но достатъчно да остане в надпреварата.
	Дори след като си поотдъхна, няколко минути се пита дали ще съумее да язди отново, почти парализиран от страх. Следващият бик долови напрежението му и го изхвърли от гърба си през първата половина от ездата. Докато летеше, паниката едва не го обезсили. Приземи се на едно коляно и усети остра болка под капачката, преди да се претърколи на една страна. Зави му се свят, но инстинктът му помогна пак да се измъкне невредим.
	Първият му резултат го класира между първите петнайсет, колкото да язди и във финалите и да завърши на девето място.
	Веднага написа съобщение на майка си, качи се в пикапа и отпътува. Върна се в ранчото малко след четири сутринта. Видя лампите в главната къща да светят и предположи, че майка му или е станала рано, или — най-вероятно — изобщо не си е лягала.
	Написа й още едно съобщение и изключи двигателя, без да очаква отговор.
	Както обикновено не го получи.

	* * *

	На сутринта, след два часа неспокоен сън, Люк докуцука до главната къща. Майка му тъкмо приготвяше закуската. Апетитно ухание на яйца с наденички и палачинки изпълваше кухнята.
	— Здрасти, мамо — поздрави я той и си взе чаша за кафето.
	Стараеше се да прикрива накуцването, докато вървеше, и си мислеше, че ще му трябват поне две чаши кафе да преглътне нурофена, който стискаше в шепа.
	Майка му го погледна изпитателно.
	— Май си пострадал — отбеляза, по-скоро загрижено, отколкото ядосано, както очакваше той.
	— Нищо особено. — Люк се облегна на плота, напомняйки си да не показва, че го боли. — Коляното ми се поду малко, докато карах към къщи, това е всичко. Ще се оправи бързо.
	Майка му сви устни.
	— Добре — кимна накрая, свали тигана от печката и за пръв път от седмици прегърна Люк. Прегръдката продължи по-дълго от обикновено, сякаш се опитваше да навакса изгубеното време. Когато се отдръпна, забеляза тъмните кръгове под очите й и разбра, че и тя не е спала. Потупа го по гърдите. — Сядай, аз ще ти сервирам закуската.
	Люк тръгна бавно към масата, за да не разлее кафето. Когато изпъна крак под масата, за да се понамести, майка му сложи чинията му и каната с кафе на масата и седна до него. В нейната чиния имаше точно два пъти по-малко храна, отколкото в неговата.
	— Знаех, че ще се прибереш късно. Нахраних животните и проверих стадото.
	Както обикновено не си призна, че го е чакала, а и никога не би се оплакала.
	— Благодаря — каза той. — Колко души дойдоха вчера?
	— Към двеста, но следобед валя и днес сигурно ще са повече.
	— Остана ли нещо за зареждане?
	Тя кимна.
	— Хосе отхвърли част от работата, преди да се прибере вкъщи, но сигурно ще ни трябват още тикви.
	Люк започна да се храни.
	— Бикът ме хвърли — обади се след малко. — Така си нараних коляното. Приземих се лошо.
	Майка му почука с вилица по чинията си и отвърна:
	— Знам.
	— Откъде?
	— От Лиз, момичето от офиса на арената. Разказа ми какво е станало. Отдавна се познаваме, забрави ли?
	Той се изненада и отначало не знаеше какво да каже. Лапна парче наденица и задъвка, обмисляйки как да смени темата.
	— Преди да тръгна, споменах, че София ще ни гостува…
	— За вечеря — кимна майка му. — Реших да изпека пай с боровинки за десерт.
	— Не е необходимо.
	— Вече съм го направила.
	Тя посочи с вилицата към плота. В ъгъла, между шкафовете, той забеляза любимата й керамична тава, по чиито стени се бяха стекли струйки боровинков сироп.
	— Кога успя?
	— Снощи — отвърна тя. — Остана ми малко време, след като клиентите се разотидоха. Искаш ли да сготвя яхния?
	— Не, ще изпека пържоли.
	— А за гарнитура — картофено пюре и грах — додаде тя. — Ще направя и салата.
	— Не е необходимо — повтори той.
	— Необходимо е, разбира се. Тя ни е гостенка. А и съм опитвала твоето пюре. Ако искаш да дойде пак, по-добре аз да го направя.
	Той се усмихна. Едва сега забеляза, че майка му е разтребила и почистила кухнята. Сигурно и къщата.
	— Благодаря — каза. — Не се отнасяй прекалено строго с нея.
	— Не съм строга. И стой изправен, когато разговаряш с мен.
	Той се засмя:
	— Значи най-после ми прости?
	— Нищо подобно — поклати глава тя. — Ядосана съм, че участва в състезанията, но сезонът свърши. Очаквам да се вразумиш до януари. Случва се да сглупиш, но се надявам, че съм те възпитала да не постъпваш глупаво през цялото време.
	Той не отговори, за да не предизвика разправия.
	— София ще ти хареса — смени темата.
	— Предполагам. Понеже е първото момиче, което каниш тук.
	— Ейнджи също идваше.
	— Тя е омъжена. А и тогава бяхте деца. Не се брои.
	— Не бях дете. Завършвах гимназия.
	— Именно.
	Той си отряза парче от палачинката и го натопи в сиропа.
	— Мисля, че грешиш, но се радвам, че си говорим отново.
	Тя си взе от яйцата.
	— И аз.

	* * *

	За Люк денят необяснимо как се отличаваше от другите. Обикновено след закуска веднага се залавяше за работа, като отмяташе задачите една по една. Някои не търпяха отлагане — да приготви тиквите например, преди клиентите да започнат да пристигат, или да нагледа болно животно.
	Времето до обяд винаги минаваше неусетно. Както и следобед. През повечето дни влизаше за вечеря в къщата с чувството, че не е успял да довърши това или онова, питайки се как са отлетели часовете.
	Днешният ден не обещаваше да е по-различен. Както бе предсказала майка му, в ранчото се стекоха повече хора, отколкото в събота. Коли, пикапи и миниванове се редяха от двете страни на алеята чак до главното шосе. Навсякъде щъкаха деца. Въпреки болката в коляното той носеше тикви, помагаше на родителите да намерят децата си в лабиринта и надуваше балони с хелий. Балоните бяха новост тази година, както и хотдогът, чипсът и колата, които предлагаше майка му. Люк обаче не спираше да мисли за София и току си поглеждаше часовника, убеден, че са минали часове, а се оказваше, че са изтекли едва двайсетина минути.
	Искаше да я види отново. В петък и събота й се обади и всеки път изтръпваше, докато тя му отговори. Знаеше какво изпитва към нея; проблемът бе, че не беше сигурен дали тя чувства същото. Преди да набере телефонния й номер, го обземаше страх гласът й да не прозвучи равнодушно. Опасенията му не се оправдаваха, но след като разговорът приключеше, той си го преповтаряше, измъчван от съмнения за истинските й чувства.
	По-странно нещо не бе преживявал. Не беше вятърничав тийнейджър. Всъщност не помнеше някога да е бил такъв и за пръв път в живота си се чувстваше безпомощен. Знаеше единствено, че иска да е с нея и очаква с нетърпение да дойде време за вечеря.


>	13.
>	София

	— Знаеш какво означава това, нали? Вечеря с майка му? — попита многозначително Марша.
	Ядеше стафиди — те щяха да са закуската, обядът и вечерята й. Като много момичета в пансиона Марша или спестяваше калории за коктейлите, които ще изпие по-късно, или компенсираше излишните калории от предишната вечер.
	София си връзваше косата и се готвеше да излезе.
	— Означава, че ще ядем.
	— Пак отбягваш темата — отбеляза Марша. — Дори не ми разказа какво сте правили в четвъртък вечерта.
	— Обясних ти, че в последния момент решихме да вечеряме в японски ресторант. После отидохме в ранчото.
	— Леле! Представих си най-подробно цялата нощ.
	— Какво по-точно те интересува? — попита раздразнено другото момиче.
	— Всичко. И понеже ти очевидно се опитваш да ме държиш в неведение, ще предположа, че двамата сте се разгорещили…
	София закопча шнолата.
	— Не сме. И се питам защо си толкова любопитна.
	— О, не знам. Вероятно защото прехвърчаш като пеперудка из стаята? Или защото на партито в петък вечерта не изгуби ума и дума дори когато видя Брайън? А на футболния мач каубоят се обади и ти излезе да говориш с него точно когато отборът ни щеше да отбележи гол… Според мен нещата стават сериозни.
	— Запознахме се преди една седмица. Няма нищо сериозно.
	Приятелката й поклати глава.
	— Не ти вярвам. Мисля, че го харесваш повече, отколкото признаваш. Но те предупреждавам, че може би грешиш.
	София се обърна към нея. Марша изсипа последните стафиди в шепата си и смачка кутията. Хвърли я към кошчето за отпадъци, но не улучи — както обикновено.
	— Току-що си приключила една връзка. Не си се възстановила. Новата ти връзка няма шанс — заяви уверено.
	— Възстановила съм се. Отдавна скъсах с Брайън.
	— Не толкова отдавна. А и той не се е отказал от теб. Иска да те спечели отново дори след случката в събота.
	— Е, и?
	— Напомням ти, че Люк е първото момче, с което излизаш след Брайън. Не ти е останало време за равносметка. Още си объркана. Помниш ли как се държеше миналата седмица? Подскачаше, щом зърнеше Брайън. И в това емоционално състояние срещна друг. Такива връзки не се получават, защото не си на себе си. Люк не е Брайън. Разбирам го. Казвам само, че след няколко месеца може би ще искаш нещо повече от „Той не е Брайън“. И ако не внимаваш, ще страдаш. Или ще страда той.
	— Отивам на вечеря — възрази София. — Чудо голямо!
	— Щом казваш.

	* * *

	Понякога София мразеше съквартирантката си. Както сега, докато пътуваше с колата към ранчото. Последните три дни беше в приповдигнато настроение, дори се забавляваше на партито и на футболния мач. Днес написа значителна част от курсовата си работа за изкуството на Ренесанса, която трябваше да предаде едва във вторник, а после, точно когато предвкусваше най-приятното, Марша си отвори устата и пося налудничавите си идеи в главата й. Знаеше със сигурност, че вече е преодоляла Брайън.
	И не само това — радваше се, че са скъсали. От миналата пролет връзката им я караше да се чувства като Джейкъб Марли — призрака от „Коледна песен“, превит под тежестта на веригите, които е изковал през живота си. След като Брайън й изневери за втори път, тя се разочарова, макар да не се сбогува веднага с него. Все още беше влюбена, макар и не сляпо, невинно и всеотдайно. Дълбоко в себе си разбираше, че той няма да се промени, и не сгреши. Когато се разделиха, й се стори, че това всъщност се е случило много отдавна.
	Да, после се чувстваше зле. Всеки на нейно място би се измъчвал. Излизаха почти две години; щеше да е странно, ако е безразлична. Ала повече я тревожеха обажданията му, съобщенията, преследването из университета. Не го ли разбираше Марша?
	Доволна, че е обмислила всичко, София наближи ранчото с по-леко сърце. Марша говореше врели-некипели. София нямаше емоционални проблеми, а Люк беше симпатично момче, с което тепърва щяха да се опознават. Нямаше да се увлече по него. Дори през ум не й минаваше.

	* * *

	Когато свърна по алеята към ранчото, София още се опитваше да заглуши натрапчивия глас на съквартирантката си. Чудеше се дали да паркира пред къщата на Люк, или да продължи към фермата. Вече притъмняваше и над земята се стелеше лека мъгла. Фаровете бяха включени, но се налагаше да се привежда над кормилото, за да вижда пътя. Караше бавно, питайки се дали кучето ще се появи да я насочи. Не след дълго го забеляза пред колата. Тичаше пред нея и я поглеждаше, докато стигнаха до къщата на Люк. Паркира на същото място като предишния път. Вътре светеше. Зърна младия мъж зад един прозорец — сигурно на кухнята. Докато изключи двигателя и излезе от колата, той вече бе слязъл от верандата и вървеше към нея. Носеше джинси, ботуши и бяла риза с навити до лактите ръкави. Беше без шапка. Тя си пое дълбоко дъх да се успокои и пак й се прииска да не беше говорила с Марша. Дори в тъмнината забеляза, че той се усмихва.
	— Здравей! — извика й.
	Стигна до нея, приведе се да я целуне и тя долови мирис на шампоан и сапун. Целувката беше кратка — просто поздрав — но той усети колебанието й.
	— Нещо те тревожи — отбеляза.
	— Всичко е наред — поклати глава тя и му се усмихна, но бързо отмести поглед.
	Той помълча и накрая кимна.
	— Радвам се, че дойде.
	Гледаше я открито, но тя осъзна, че мислите му остават загадка.
	— И аз — отвърна.
	Той отстъпи крачка назад и пъхна ръка в джоба.
	— Написа ли си курсовата работа?
	Разстоянието помежду им й помогна да си проясни главата.
	— Не цялата, но се получава добре. Как мина денят тук?
	— Нормално. Продадохме повечето тикви. Останаха най-хубавите за пай.
	Едва сега тя забеляза, че косата му е влажна.
	— Какво ще ги правите?
	— Мама ще ги консервира и после цяла година ще прави най-вкусните тиквени пайове на света.
	— Звучи като нова идея за бизнес.
	— Няма начин. Не защото не може, а защото мрази да се застоява в кухнята. Обича да е навън.
	— Налага й се.
	Известно време никой не проговори и за пръв път откакто се бяха запознали, мълчанието им изглеждаше неловко.
	— Да вървим ли? — Той посочи голямата къща. — Преди малко разпалих огъня.
	— Хайде — кимна тя.
	Запита се дали ще я хване за ръката, но той не го направи. Остави я сама с мислите й, докато заобикаляха горичката. Мъглата се сгъстяваше и пасбищата в далечината не се виждаха. Плевнята приличаше на смътна сянка, а къщата с гостоприемно осветените си прозорци напомняше фенер с блестящи очи.
	Чакълът хрущеше под краката им.
	— Сега се сетих, че не знам името на майка ти. Госпожа Колинс ли да я наричам?
	Въпросът явно го изненада.
	— Не знам. Аз я наричам „мамо“.
	— Как се казва?
	— Линда.
	София пробва наум двете обръщения.
	— „Госпожа Колинс“ ми се струва по-добре — заключи. — Понеже я виждам за пръв път. Искам да ме хареса.
	Той я погледна и за нейна изненада хвана ръката й.
	— Ще те хареса.

	* * *

	Преди да успеят да затворят вратата на кухнята, Линда Колинс изключи миксера и погледна първо Люк, после се обърна към София и накрая очите й се спряха пак върху сина й. Остави миксера над купата с картофеното пюре и избърса длани в престилката си. Както бе предвидил Люк, носеше джинси и риза с къси ръкави. Ботушите обаче бяха заменени с удобни обувки. Прошарената й коса бе прибрана на опашка.
	— Това ли е младата жена, която криеш от мен?
	Тя разпери ръце и поздрави София с лека прегръдка.
	— Радвам се да се запознаем. Казвай ми Линда.
	Дългите години на открито бяха оставили следи върху лицето й, но кожата й не беше толкова обветрена, колкото очакваше София. Прегръдката й излъчваше сила, несъмнено придобита от физическата работа.
	— Приятно ми е. Казвам се София.
	— Хубаво е, че Люк най-сетне се реши да те доведе у дома — усмихна се Линда. — Притесних се, да не би да се срамува от старата си майка.
	— Знаеш, че не е вярно — възрази Люк, а майка му намигна на София и го прегърна.
	— Защо не отидеш да изпечеш месото? Мариновано е в хладилника. А през това време ние със София ще се опознаем.
	— Добре. Но не забравяй, че ми обеща да се отнасяш мило с нея.
	— Не разбирам защо го казваш — усмихна се тя. — Аз съм най-сговорчивият човек на света! Да ти донеса ли нещо за пиене? Сварих чай.
	— Чудесно — кимна София. — Благодаря.
	Люк я изгледа окуражително и излезе на верандата. Линда й подаде чашата с чая. Нейната остана на плота. Тя се върна до печката и отвори буркан със зелен грах, който сигурно беше от градината й.
	Линда изсипа граха в тигана и добави сол, черен пипер и масло.
	— Люк спомена, че учиш в „Уейк Форест“…
	— Тази година завършвам.
	— Откъде си? Изглежда не си оттук.
	Попита я също като Люк през нощта, когато се запознаха. София й описа накратко живота си, а Линда й разказа за ранчото. Разговорът им потече гладко както разговорите с Люк. Линда й обясни, че със сина си си поделят задълженията в ранчото и двамата умеят да вършат всичко, но тя води счетоводството и готви, докато Люк поема повечето работа на открито и ремонтите на машините — не по нейно настояване, а защото сам го предпочита.
	Той влезе в кухнята, наля си чаша чай и се върна на верандата да доизпече месото.
	— Понякога съжалявам, че не учих в колеж — продължи домакинята.
	— Какво би искала да учиш?
	— Счетоводство, агрономство, животновъдство… Учех сама и допусках много грешки.
	— На мен ми се струва, че се справяш добре — отбеляза София.
	Линда не отговори. Вдигна чашата си и отпи.
	— Спомена, че имаш по-малки сестри?
	— Три — уточни момичето.
	— Колко са големи?
	— На деветнайсет и на седемнайсет.
	— Близначки?
	— Мама казва, че й стигали две деца, но татко искал момче, та опитали още веднъж. Кълне се, че щяла да получи сърдечен удар, когато лекарят й съобщил новината.
	— Сигурно е било забавно да израснеш в многолюдна къща.
	— По-точно в апартамент. И досега живеем там. Но да, беше забавно, макар и малко шумно понякога. Липсва ми сестра ми Александра. С нея спяхме в една стая, докато не заминах в колежа.
	— Значи сте близки.
	— Да — кимна София.
	Линда се взря изпитателно в нея, както понякога я поглеждаше Люк.
	— Но?
	— Но… сега е различно. Винаги ще бъдем близки, но откакто дойдох в „Уейк“, всичко се промени. Александра учи в „Рутгърс“, но се прибира у дома през две-три седмици, а Бранка и Далена са в гимназията и помагат в закусвалнята. Аз съм тук по осем месеца годишно. Прибирам се през лятото, но докато се приспособим отново един към друг, става време да се връщам. — Тя прокара нокът по издраскания плот на масата. — Не знам как ще се вписвам занапред в живота им. След няколко месеца завършвам и ако не си намеря работа в Ню Йорк или в Ню Джърси, едва ли ще се прибирам често у дома. И какво ще стане тогава?
	София усети втренчения поглед на другата жена и осъзна, че за пръв път разкрива пред някого опасенията си. Недоумяваше защо. Дали защото разговорът с Марша я разтревожи? Или защото смяташе, че може да се довери на Линда? Още щом изрече думите, проумя, че отдавна е искала да сподели с някого, който да я разбере.
	Линда се приведе напред и я потупа по ръката.
	— Трудно е, но имай предвид, че това се случва в почти всяко семейство. Децата заживяват самостоятелно, животът разделя братята и сестрите. След известно време обаче пак се сближават. Така стана и с Дрейк и брат му…
	— Дрейк?
	— Съпругът ми. Бащата на Люк. Беше близък с брат си, но докато пътуваше из страната, за да участва в състезания, двамата се виждаха рядко. По-късно обаче, щом Дрейк се отказа от турнирите, се сближиха отново. Семейството си остава семейство дори когато не е наблизо. Ще намериш начин да поддържаш връзка с тях. Особено щом осъзнаваш колко е важно.
	— Да — кимна София.
	Линда въздъхна.
	— Винаги съм искала да имам братя и сестри — призна. — Представях си колко ще е весело. Да има с кого да играеш, с кого да си говориш. Все разпитвах мама, а тя отговаряше: „Ще видим“. Когато пораснах, разбрах, че е имала няколко спонтанни аборта и… — Тя замълча, прочисти гърло и продължи: — Просто не е могла да роди повече деца. Понякога животът не се съобразява с желанията ни.
	Докато я слушаше, на София й се стори, че и Линда е преживяла същото. Тя обаче бутна стола си назад, очевидно приключила темата.
	— Ще нарежа домати за салатата. Люк сигурно ще донесе месото всеки момент.
	— Да ти помогна ли?
	— Подреди масата, ако искаш — предложи й. — Чиниите са ей там, а приборите — в онова чекмедже — посочи й тя.
	София ги извади и ги подреди на масата. Линда наряза домати и краставици и накъса маруля в пъстра купа. Люк се върна с месото и остави подноса върху масата.
	— Трябва да престоят няколко минути — обяви той.
	— Точно навреме — похвали го майка му. — Ще сложа картофите и граха в купи и вечерята е готова.
	Той седна.
	— Какво обсъждахте вие? Отвън изглеждахте, сякаш водите сериозен разговор.
	— Говорехме за теб — отговори майка му и се обърна, стиснала по една купа във всяка ръка.
	— Едва ли. Не съм толкова интересен.
	— Винаги има надежда — отвърна Линда и София се разсмя.
	Вечерята мина спокойно. Смееха се и си разказваха истории. София ги запозна с гротескния живот в пансиона, включително с факта, че се наложило да сменят водопровода, защото много момичета страдали от булимия, а стомашният сок разяждал тръбите. Люк им разказа няколко цветисти истории от турнирите — например за безименен приятел, който свалил жена на бара, но жената се оказала… не точно такава, каквато си я представял. Линда й описа детството на Люк и лудориите му в гимназията, които не й се сториха особено скандални. Като мнозина гимназисти и той си навличал неприятности, но също така всяка година печелел щатския шампионат по борба и родеото. Нищо чудно, че Брайън не бе успял да го уплаши.
	София ги наблюдаваше и ги слушаше и минута след минута предупрежденията на Марша й се струваха все по-неоснователни. Вечерята с Линда и Люк й напомни непринудената атмосфера в дома й — съвсем различна от сложните социални порядки в „Уейк“.
	Накрая Линда сервира пая с боровинки и на София й се стори, че по-вкусно нещо не е опитвала през живота си. После тримата разтребиха кухнята. Люк изми чиниите, София ги избърса, а Линда опакова останалата храна и я прибра в хладилника — познат ритуал, който я накара да се замисли за семейството си и за пръв път да се запита как ли щяха да възприемат родителите й Люк.

	* * *

	На сбогуване София и Люк прегърнаха Линда. София пак усети колко жилави са ръцете й, а когато се отдръпна, по-възрастната жена й намигна.
	— Знам, че ще се отбиеш на гости и у Люк, но не забравяй, че утре си на лекции. Не бива да си лягаш късно. А и Люк трябва да става рано.
	— Винаги ставам рано — каза той.
	— Тази сутрин се успа — отбеляза майка му и отново се обърна към София: — Радвам се, че се запознахме. Надявам се да дойдеш пак.
	— Разбира се — кимна момичето.
	Когато София и Люк излязоха навън, обвитото в мъгла ранчо приличаше на приказна картина. Дъхът на София излиташе на пухкави облачета. Тя хвана Люк под ръка и двамата тръгнаха към къщата му.
	— Майка ти ми харесва. Не си я представях така.
	— Как си я представяше?
	— Мислех, че ще се уплаша от нея. Или че ще се държи хладно. Не познавам много хора, които цял ден работят със счупена китка.
	— Показа ти най-доброто си лице — обясни Люк. — Повярвай ми, невинаги е такава.
	— Когато ти е ядосана ли например?
	— Да — призна той. — И не само. Към снабдителите и търговците на добитък е направо безпощадна.
	— Така твърдиш ти. Според мен е сърдечна, умна и забавна.
	— Радвам се. И тя те хареса. Личеше си.
	— Как?
	— Не те разплака.
	Тя го удари с лакът.
	— Отнасяй се с уважение към майка си или ще се върна да й кажа какво говориш за нея.
	— Винаги се отнасям добре с нея.
	— Невинаги — възрази тя с полушеговит, полуназидателен тон. — Иначе нямаше да ти се сърди.

	* * *

	Когато стигнаха до дома му, той я покани за пръв път да влезе. Клекна пред камината в дневната, където бяха натрупани дърва и подпалки, взе кибритена кутия и се зае да запали огъня.
	София огледа стаята. Мебелите бяха доста несъвместими. Пред ниските модерни канапета от кафява кожа се мъдреше груба ниска масичка върху постелка от говежда кожа. Върху разностилни масички в ъглите бяха поставени еднакви лампи от ковано желязо. Стаята изглеждаше практична и непретенциозна, без трофеи и грамоти. Забеляза няколко снимки на Люк върху бикове, но те се губеха сред по-традиционните фотографии: на майка му и баща му, снимани очевидно на семеен юбилей, на Люк като малък и баща му, вдигнал току-що уловена риба, на майка му, широко усмихната до един от конете си.
	Кухнята не се виждаше цялата. И тук като в голямата къща имаше маса по средата, но шкафовете и плотовете от явор изглеждаха нови. В срещуположната посока къс коридор отвеждаше от дневната към банята и вероятно към спалните.
	Огънят се разгоря, Люк се изправи и изтри длани в джинсите си.
	— Как ти се струва?
	Тя застана до камината.
	— Приятно и топло.
	Останаха пред огъня да се посгреят, а после седнаха на канапето. Люк я погледна.
	— Може ли да те попитам нещо?
	— Разбира се.
	Той се поколеба.
	— Как се чувстваш?
	— Добре. Защо?
	— Не знам. Отначало ми се стори разтревожена.
	София замълча, не знаеше дали да отговори или не. Накрая си каза: „Защо пък не?“. Хвана го за китката и вдигна ръката му. Той разбра какво иска и я прегърна. Тя се облегна на рамото му и призна:
	— Марша ми каза нещо…
	— За мен?
	— Не. По-скоро за мен. Мисли, че прибързваме, защото аз не съм готова емоционално за това.
	Той се приведе да я погледне.
	— Права ли е според теб?
	— Нямам представа. Това е нещо ново за мен.
	Той се засмя, прегърна я по-силно и я целуна по косата.
	— Ако така ще ти олекне, знай, че и за мен е ново.

	* * *

	Минутите се нижеха, те седяха пред камината и разговаряха тихо. От време на време някое дърво изпукваше и вдигаше фонтан от искри, обливайки стаята в уютна мека светлина.
	София си мислеше, че с Люк се чувства не само спокойна, но и на правилното място. С него можеше да бъде себе си, да му каже всичко и той да я разбере. Сгушена до Люк, се удивляваше колко естествена е близостта им.
	С Брайън не беше така. С него винаги се притесняваше, че не оправдава очакванията му; и по-зле — понякога се съмняваше дали изобщо го познава. Усещаше, че той носи някаква маска, отвъд която тя не успяваше да прогледне. Предполагаше, че вината е у нея, защото несъзнателно издига бариера помежду им. С Люк обаче не беше така. Имаше чувството, че го е познавала цял живот, а лекотата, с която общуваха, й показа какво й е липсвало с Брайън.
	Стоплена от огъня, тя постепенно забравяше думите на Марша. Прибързано или не, Люк й харесваше. Наслаждаваше се на всяка минута с него. Не беше влюбена, ала облегната на рамото му, усещайки мекия полъх на дъха му, си представяше със странна лекота как в чувствата й постепенно настъпва промяна.
	По-късно, когато отидоха в кухнята да изрежат тиквата й, съжали, че наближава краят на вечерта. Застана до Люк, който бавно, но уверено вдъхваше живот на фенера й, дълбаейки по-сложни фигури от онези, които тя правеше като дете. На плота имаше ножове с различни размери, всеки със специално предназначение, и тя наблюдаваше съсредоточено как Люк изрязва усмихнатата уста на тиквата, оформяйки устни и зъби. От време на време той се отдръпваше назад да огледа творението си. След устата се залови с очите — изряза кората, очерта ирисите и внимателно довърши останалото. Разкриви лице и бръкна в тиквата да извади изрязаните парчета.
	— Ама че е лигаво! — промърмори и тя се засмя.
	Той й подаде ножа и я попита дали иска да продължи нататък. Показа й къде да реже и от топлината на тялото му, притиснато до нейното, ръцете й се разтрепериха. Издокара криво-ляво носа, но едната вежда се получи по-извита от другата, придавайки налудничаво изражение на тиквеното лице.
	Когато приключиха, Люк сложи малка свещ в тиквата, запали я и я изнесе на верандата. Седнаха на люлеещите се столове и пак заговориха тихо под одобрителния поглед на светещата тиква. Люк премести стола си до нейния и тя си представи как двамата седят един до друг още хиляди нощи като тази. По-късно, докато той я изпращаше до колата, й се стори, че той си е представял същото. Люк остави тиквата на предната седалка и прегърна София. Тя долови желанието, изписало се по лицето му; усещаше колко му се иска да остане, а когато устните им се сляха, разбра, че и на нея й се иска да остане. Но тази нощ още не беше готова за това. В последната му жадна целувка обаче трептеше обещание за бъдеще, което вече очакваше с нетърпение.


>	14.
>	Айра

	Късното следобедно слънце залязва и аз би трябвало да се страхувам от предстоящата нощ. Но в ума ми се върти само една мисъл.
	Вода, под всякаква форма. Езера. Реки. Водопади. Струя, течаща от чешмата. Течност, която да стопи съсирека, заседнал в гърлото му. Не буца, а съсирек, дошъл незнайно откъде. Расте с всяко вдишване.
	Съзнавам, че сънувам. Не за инцидента с колата. Той е реален, знам. Той е единственото действително нещо. Затварям очи и се съсредоточавам, насилвайки се да си припомня подробностите. Ала жаждата ми пречи да сглобя картината. Исках да избегна междущатската магистрала — там шофьорите карат прекалено бързо — и начертах маршрут по еднолентови шосета върху карта, която открих в кухненското чекмедже. Спомням си как отбих от пътя, за да заредя гориво, и после се обърках накъде да поема. Смътно си спомням как минах край град, наречен Клемънс. По-късно осъзнах, че съм се изгубил, и поех по черен път, който ме отведе до шосе 421. Видях табелата на град, наречен Ядкинвил. Времето се влоши. Страхувах се да спра. Нищо не ми изглеждаше познато, но продължих да следвам завоите на шосето, докато се озовах на друг път, отвеждащ право в планината. Не видях номера му, но и нямаше значение, защото снегът се стелеше като пелена и се стъмняваше. Беше толкова тъмно, че не забелязах завоя. Ударих се в мантинелата, чух как металът се огъва и колата полетя по стръмнината.
	А сега съм сам и никой не ме е намерил. Почти цял ден сънувах съпругата си. Рут я няма. Отдавна почина в спалнята ни и не седи до мен. Липсва ми. Липсва ми вече девет години и почти всеки ден си казвам, че аз трябваше да умра пръв. Тя щеше да живее по-добре сама, щеше да успее да продължи напред. Тя беше по-силна и по-умна от мен. За кой ли път си мисля, че от двама ни аз направих по-добрия избор. Все още се питам защо ме избра. Тя беше изключителна, аз — посредствен; мъж, чието най-голямо постижение в живота е да я обича безрезервно и това няма да се промени. Ала съм изморен и жаден. Усещам как силите ме напускат. Време е да се предам. Време е да отида при нея. Затварям очи с мисълта, че ако заспя, ще бъда с нея завинаги.
	— Не умираш — прекъсва мислите ми Рут с настойчив и напрегнат глас. — Айра! Не ти е дошло времето! Забрави ли, че искаше да отидеш в Блек Маунтин? Трябва да направиш още нещо…
	— Не съм забравил — прошепвам, ала дори шепотът е изтезание.
	Езикът ми се струва твърде голям за устата, а бариерата в гърлото ми се разраства. Едва си поемам дъх. Искам вода, влага, нещо, което да ми помогне да преглътна. Почти невъзможно е да дишам. Опитвам се, но въздухът не ми достига и сърцето ми започва да бие като чук в гърдите.
	Замайването разкривява образите и звуците около мен. Отивам си. Очите ми се затварят, подготвям се…
	— Айра! — изкрещява Рут и ме сграбчва за ръката. — Айра! Чуй ме!
	Дори отдалеч долавям страха й, колкото и да се старае да го скрие от мен. Смътно усещам как раздрусва ръката ми, но всъщност тя не помръдва — още един признак, че бълнувам.
	— Вода — прошепвам.
	— Ще намерим вода — казва тя. — Сега обаче трябва да дишаш, а за да дишаш, трябва да преглъщаш. В гърлото ти има съсирек от инцидента. Блокира пътя на въздуха. Задушава те.
	Гласът й звучи приглушено и отдалеч. Не й отговарям. Чувствам се пиян, смъртно пиян. Умът ми плува, главата ми е върху кормилото, искам да заспя. Да изгубя свяст.
	Рут пак разтърсва ръката ми.
	— Не бива да мислиш, че няма да излезеш от тази кола! — извиква ми тя.
	Макар и със замъглено съзнание, разбирам, че ръката ми не помръдва, а думите й са поредният трик на въображението ми.
	— На брега си! — Усещам дъха й върху ухото си; гласът й звучи изкусително — нова тактика. Лицето й е близо, въобразявам си, че усещам допира на дългите й мигли, горещото й дихание. — 1946 е. Помниш ли сутринта, след като правихме любов? Ако преглътнеш, ще се върнеш пак там. На брега с мен. Помниш ли как излезе от стаята си? Налях ти чаша портокалов сок и ти я подадох. Ето, подавам ти я и сега.
	— Ти не си тук.
	— Тук съм и ти подавам чашата — настоява тя. Отварям очи и виждам, че наистина я държи. — Пий!
	Опира чашата до устните ми и я накланя.
	— Преглъщай! — нарежда ми. — Не се притеснявай, ако разлееш малко в колата!
	Безумно е, но именно последните й думи — че ще разлея малко в колата — ме убеждават. Повече от всичко друго те ми напомнят Рут и неотстъпчивия й тон, когато ме подтикваше да направя нещо важно. Опитвам се да преглътна, отначало усещам само стържене, а после… нещо друго, което спира изцяло дъха ми.
	За миг ме обзема паника.
	Инстинктът за оцеляване е могъщ. Вече не мога да контролирам случващото се. Все едно да се мъча да контролирам пулса си. Преглъщам механично, сетне още веднъж. Болката се превръща в меден, кисел вкус, но аз продължавам да преглъщам дори когато вкусът се отлива в стомаха ми.
	През цялото време не вдигам глава от волана. Дишам като прегряло куче, но след малко се успокоявам. Поемам въздух с пълни гърди и спомените ми се връщат.

	* * *

	С Рут закусихме с родителите й и цяла сутрин се разхождахме по брега, докато родителите й четяха на верандата. На хоризонта плуваха облаци и вятърът духаше по-силно от предния ден. Следобед родителите на Рут дойдоха при нас да ни питат дали искаме да отидем с тях на експедиция до Кити Хок — мястото, където Орвил и Уилбър Райт записват имената си в историята, извършвайки първия полет със самолет. Като малък бях ходил там, но нямах нищо против да отида пак. Рут обаче поклати глава. Обясни, че предпочита да си почива през последния ден тук.
	След час родителите й заминаха. Небето сивееше и с Рут се върнахме в къщата. Влязохме в кухнята, аз я прегърнах и останахме така, загледани през прозореца. После, без да продумам, я поведох към моята стая.
	Виждам замъглено, но различавам силуета на Рут. Тя отново седи до мен. Навярно е плод на силното ми желание, но съм готов да се закълна, че носи халата, с който беше в нощта, когато за пръв път правихме любов.
	— Благодаря — казвам й, — че ми помогна да си поема дъх.
	— Сам знаеше какво трябва да направиш — отвръща тя. — Аз само ти припомних.
	— Нямаше да го направя без теб.
	— Щеше — отсича уверено тя; прокарва пръсти по деколтето на халата и казва почти кокетно: — Онзи ден беше много дързък с мен. Когато родителите ми отидоха в Кити Хок. Преди да се оженим.
	— Да — признавам. — Знаех, че ще останем дълго сами.
	— Е… изненада ме.
	— Какво чудно има? Бяхме само двамата, а ти беше красива.
	Тя подръпва халата.
	— Трябваше да го приема като предупреждение.
	— Предупреждение?
	— За бъдещето. До тази седмица не предполагах, че си… страстен. Но след това понякога мечтаех за стария Айра. Срамежливият, сдържан Айра. Особено когато много ми се спеше.
	— Толкова лош ли бях?
	— Не. — Тя отмята глава назад и ме поглежда с премрежени очи. — Точно обратното.
	Цял следобед останахме в леглото, любейки се още по-пламенно от предишната нощ. Стаята беше топла, по телата ни блестяха капчици пот, косата й беше мокра. После, докато Рут се къпеше, навън заваля. Аз седях в кухнята, слушах как капките барабанят по ламаринения покрив и се чувствах по-щастлив от всякога.
	Родителите й се върнаха скоро, съвсем мокри от дъжда. С Рут вече шетахме в кухнята. Приготвихме спагети със сос и четиримата седнахме да вечеряме. Баща й заразказва как е минал денят им, но лека-полека разговорът, както често се случваше, се насочи към изкуството, към кубизма, експресионизма, футуризма — думи, които чувах за пръв път. Удивляваха ме не само различията, които баща й очертаваше, но и жаждата, с която Рут попиваше всяка негова дума. Честно казано, аз не разбирах почти нищо, а обясненията ми звучаха непонятно, но Рут и баща й сякаш не забелязваха.
	След вечеря дъждът спря и с Рут излязохме да се разходим край брега. Въздухът лепнеше от влага, краката ни потъваха в пясъка, а аз галех нежно с палец опакото на дланта й. Над вълните кръжаха чайки, ято делфини подскачаха зад прибоя. С Рут ги наблюдавахме, докато се скриха в мъглата. После се обърнах към нея:
	— Родителите ти ще се местят през август.
	Тя стисна ръката ми.
	— Следващата седмица ще отидат да потърсят къща в Дърам.
	— А ти започваш да преподаваш през септември?
	— Ако не замина с тях. Тогава ще се наложи да си намеря работа там.
	Над рамото й лампите в къщата светнаха.
	— Значи нямаме избор — казах й и сритах пясъка да събера смелост, за да я погледна в очите. — Трябва да се оженим през август.

	* * *

	При този спомен по лицето ми се разлива усмивка, но гласът на Рут ме изтръгва от унеса.
	— Редно беше да си по-романтичен — отбелязва недоволно.
	Обърквам се.
	— Имаш предвид… предложението?
	— Че какво друго? — разперва ръце тя. — Трябваше да паднеш на колене, да опишеш безграничната си любов, да ми поискаш ръката.
	— Вече го бях направил — припомням й. — Първия път.
	— Но после сложи край. Трябваше да започнеш отначало. Имам предвид предложение като в роман.
	— Искаш ли да го направя сега?
	— Късно е — махва с ръка тя. — Пропусна възможността.
	Казва го обаче с толкова изкусителен глас, че аз едва дочаквам да се върна в миналото.

	* * *

	Ожених се за Рут през август 1946. Церемонията се проведе под _чупа_, както повелява традицията при еврейските сватби, но нямаше много гости. Повечето бяха приятели на мама от синагогата. Така пожелахме с Рут. Тя бе твърде практична за екстравагантни тържества и макар че магазинът носеше добри доходи, и двамата предпочитахме да спестяваме, за да си купим къща. Когато счупих чашата и видях как майките ни ръкопляскат и надават въодушевени възгласи, разбрах, че бракът с Рут ще е най-повратният момент в живота ми.
	Меденият си месец прекарахме на запад. Понеже Рут не беше посещавала тази част от щата, решихме да отседнем в „Гроув Парк Ин“ в Ашвил — един от най-прочутите курорти в Юга. Стаята ни беше с изглед към планините Блу Ридж. Курортът се славеше с множество туристически маршрути, с тенискортове и басейн, чиито снимки бяха публикувани в безброй списания.
	Рут обаче не прояви особен интерес към него. Скоро след като пристигнахме, настоя да отидем в града. Лудо влюбен, на мен ми беше все едно къде сме, стига да сме заедно. И аз като нея не познавах тази част от щата, но знаех, че през летните месеци Ашвил е притегателен център за богаташите. Заради чистия и прохладен въздух през Позлатената ера Джордж Вандербилт построил тук имението „Билтмор“ — най-големия частен дом на света по онова време. Други богати американци последвали примера му и постепенно Ашвил се превърнал в артистично и кулинарно средище на Юга. Ресторантите наемаха главни готвачи от Европа, а по главната улица се редяха художествени галерии.
	През втория ни следобед в града Рут се заприказва със собственика на една от галериите и тогава чух за пръв път за Блек Маунтин — малък градец близо до „Гроув Парк Ин“.
	По-точно — чух за Блек Маунтин Колидж.
	Целият ми живот бе преминал в Северна Каролина, но като повечето жители на щата не знаех нищо за колежа. Сега, повече от половин век след закриването му, малцина си спомнят за него. През 1946 обаче колежът навлизаше в славен период, с какъвто би се гордял всеки колеж по всяко време. Когато излязохме от галерията, разчетох по изражението на Рут, че е чувала за Блек Маунтин Колидж. Попитах я същата вечер и тя ми разказа, че през пролетта баща й кандидатствал за работа в него и останал във възторг. За моя изненада се оказа, че близостта на колежа е една от причините Рут да поиска да прекараме тук медения си месец.
	С грейнало лице тя ми обясни, че Блек Маунтин Колидж е хуманитарен университет, основан през 1933, а сред преподавателите му са доайените на движението за модерно изкуство. Всяко лято организирали художествени семинари, водени от гостуващи творци, чиито имена не бях чувал, но Рут ги изреждаше развълнувано. Накрая ми предложи да посетим колежа.
	Как да откажа?
	На другата сутрин под яркото синьо небе поехме към Блек Маунтин Колидж. По волята на съдбата — винаги съм вярвал в намесата на съдбата, защото Рут се кълнеше, че не е знаела нищо преди това — в главната сграда и по моравата пред нея имаше изложба. Посетителите обаче бяха малко и още щом прекрачихме прага, Рут замръзна като омагьосана. Ръката й стисна моята по-силно, а очите й поглъщаха всичко наоколо. Наблюдавах реакцията й, опитвайки се да разбера какво точно я е запленило. Аз не намирах разлика между творбите, изложени тук, и онези в десетките галерии, които бяхме посещавали през годините.
	— Имаше разлика! — възкликва тя и аз оставам с усещането, че и досега се чуди как е възможно да съм бил толкова невъзприемчив. В колата тя е облечена със същата рокля, каквато носеше тогава, а в гласа й има същото удивление, каквото долавях в онзи ден. — За пръв път виждах такива картини! Не бяха сюрреализъм. Не напомняха Пикасо. Бяха… нови. Истинска революция. Огромна крачка на въображението. Да не повярваш! В малък колеж посред нищото! Все едно да откриеш… — Тя замлъква, неспособна да намери думата.
	Помагам й, довършвайки вместо нея:
	— Заровено имане?
	Тя кимва.
	— Да! Все едно да откриеш съкровище на най-невероятното място. Но ти още не го осъзнаваше.
	— Виждах цветни петна и разкривени линии.
	— Абстрактен експресионизъм.
	— Същото — подкачам я, но Рут е вглъбена в спомена за онзи ден.
	— Поне три часа разглеждахме платната.
	— Повече от пет часа.
	— Нима ти се тръгваше? — пита ме обвинително тя.
	— Бях гладен — обяснявам. — Пропуснахме обяда.
	— Как е възможно да си помислил за храна? Тя ние съзерцавахме такава красота, разговаряхме с удивителни творци!
	— Не разбирах какво говорите. Все едно слушах чужд език. Дълбочина, отрицание на „аз“-а, футуризъм, кубизъм — непонятни брътвежи за човек, който си изкарва прехраната, продавайки костюми.
	— Но нали татко ти обясни! — възкликва нетърпеливо Рут.
	— _Опита_ се да ми обясни. Има разлика.
	Тя се усмихва.
	— Защо тогава не ме накара да си тръгнем? Защо не ме поведе към колата?
	Задавала ми е този въпрос и преди, но така и не проумя напълно отговора.
	— Защото — казвам както винаги — знаех, че за теб е важно да останеш.
	— Помниш ли с кого се запознахме онзи ден? — пита ме тя.
	— С Илейн — отговарям механично; не разбирам от изкуство, но хората и лицата са в сферата на възможностите ми. — И, разбира се, със съпруга й, но тогава не знаехме, че ще стане преподавател в колежа. Следобед се запознахме с Кен, Рей и Робърт. Бяха студенти, но ти говори дълго и с тях.
	Изражението й ми подсказва, че е доволна.
	— Научих много от тях. Разбрах по-ясно откъде черпят вдъхновение и накъде ще се насочи изкуството в бъдеще.
	— Но ги хареса и като приятели.
	— Разбира се. Бяха забележителни! И всеки беше гений посвоему.
	— Затова се връщахме всеки ден, докато не закриха изложбата.
	— Не можех да пропусна такава възможност. Присъствието им ме окриляваше.
	Хвърляйки поглед назад, осъзнавам, че е права, но тогава исках само да й подаря незабравим и вълнуващ меден месец.
	— Те също те харесваха — посочвам. — Илейн и съпругът й обичаха да вечерят с нас. А вечерта, преди да отпътуваме, ни поканиха на парти край езерото.
	Унесена в тези безценни спомени, Рут помълчава известно време. После ме поглежда сериозно.
	— Това беше най-хубавата седмица в живота ми.
	— Заради художниците?
	— Не — поклаща глава тя. — Заради теб.

	* * *

	На петия и последен ден от изложбата с Рут прекарахме малко време заедно. Не защото отношенията ни се бяха обтегнали, а понеже тя искаше да се запознае с още преподаватели в колежа, а аз сновях между картините и разговарях с художниците, които вече познавахме.
	После закриха изложбата и ние посветихме няколкото оставащи дни на дейности, по-типични за младоженци. Сутрин се разхождахме сред природата, а следобед четяхме край басейна и плувахме. Всяка вечер се хранехме в различни ресторанти, а последния ден аз проведох един телефонен разговор, натоварих куфарите ни в багажника и с Рут се качихме в колата, преизпълнени от щастие, каквото не бяхме изпитвали от години.
	По обратния път щяхме да минем още веднъж край Блек Маунтин. Щом наближихме завоя към колежа, аз погледнах крадешком към жена си. Усещах колко й се иска да се върне отново там. Свърнах бавно и поех към колежа. Рут повдигна вежди, явно учудена какво правя.
	— Ще се отбием набързо — казах й. — Ще ти покажа нещо.
	Прекосихме града и пак свърнахме на познат завой. Рут се усмихва както тогава.
	— Водеше ме на езерото зад главната сграда — казва тя. — Където беше партито в последната нощ на изложбата. Езерото се казваше Идън. Чувствах се наистина като в райската градина.
	— Гледката беше красива. Исках да й се полюбуваме пак.
	— Да — кимва тя. — Така ми каза и тогава и аз ти повярвах. Но не ми казваше истината.
	— Не ти ли харесваше гледката? — питам невинно.
	— Не отивахме заради гледката. Беше направил нещо друго за мен.
	Сега е мой ред да се усмихна.
	Когато пристигнахме в колежа, помолих Рут да затвори очи. Тя неохотно се съгласи. Улових я нежно за ръката и я поведох по покритата с чакъл алея, отвеждаща до брега на езерото. Сутринта беше хладна и облачна. През нощта на партито гледката бе по-красива, но това нямаше значение. Спряхме и казах на Рут да отвори очи.
	На триножниците пред нея бяха поставени шест картини от художниците, на които тя се възхищаваше най-много и с които се бе срещала най-често — по една на Кен, Рей, Илейн, Робърт и две на съпруга на Илейн.
	— За миг се обърках — казва ми Рут. — Не разбирах защо ми показваш тези картини.
	— За да ги видиш на естествена дневна светлина.
	— Беше ги купил.
	Това правех наистина, докато тя разговаряше с преподавателите в колежа, а тази сутрин се обадих по телефона, за да се уверя, че ще подредят картините край езерото навреме.
	— Да, купих ги.
	— Знаеш защо ги купи, нали?
	Подбирам внимателно думите:
	— За да се почувстваш щастлива?
	— Да. Но друго имам предвид.
	— Знам, ала купих картините, защото много ги харесваше.
	— И въпреки това… — настоява тя.
	— Не ми струваха скъпо — отсичам. — По онова време художниците не бяха известни. Бяха просто млади творци.
	Тя се привежда напред, предизвиквайки ме да продължа.
	— И…
	Предавам се с въздишка. Знам какво иска да чуе.
	— Купих ги, защото съм егоист.

	* * *

	Това не е лъжа. Купих ги за Рут, защото я обичах и защото харесваше картините, но ги купих и за себе си.
	Просто е — изложбата промени Рут. Водеше ме в десетки галерии, но Блек Маунтин Колидж пробуди нещо у нея. Необяснимо как извади наяве чувствеността й, природното й обаяние. Докато разглеждаше платната, очите й заблестяваха, лицето й засияваше, цялото й тяло излъчваше вглъбеност и съпричастие, които привличаха погледите на всички наоколо. Тя самата не осъзнаваше колко се преобразява. Навярно именно заради това художниците се поддаваха на очарованието й. И те като мен не устояваха на магнетизма й, и охотно се разделиха с картините, които купих.
	Ослепителната, чувствена аура се задържаше дълго след като напускахме изложбата и се връщахме в хотела. На вечеря очите й искряха, а в движенията й съзирах непознато изящество. Едва дочаквах да се усамотим в стаята, за да се насладя на пламенните й ласки. Помня как си мислех, че каквато и да е причината, искам Рут да е винаги такава.
	С други думи, както й казах, постъпих егоистично.

	* * *

	— Не си егоист — казва тя. — Не познавам по-всеотдаен мъж от теб.
	В очите ми тя изглежда приказно, като в онази последна сутрин от медения ни месец, когато стояхме на брега на езерото.
	— Добре че не ти позволих да опознаеш друг мъж. Иначе нямаше да мислиш така.
	Тя се засмива.
	— Шегуваш се, разбира се. Винаги ти е допадала ролята на шегаджията. Но знай, че не изкуството ме промени.
	— Няма как да прецениш. Не можеше да се видиш отстрани.
	Тя се засмива отново, после притихва. Става сериозна, иска да чуя думите й:
	— Ето какво мисля аз. Да, харесвах картините. Но повече ми харесваше, че ти отделяш толкова време за любимото ми занимание. Разбираш ли какво означаваше това за мен? Да разбера, че имам съпруг, готов да го направи за мен? Смяташ, че е дреболия, но ще ти кажа, че на медения си месец малцина мъже са склонни по цели дни да разговарят с непознати и да разглеждат картини, за които не знаят почти нищо.
	— И какво искаш да ми кажеш?
	— Опитвам се да ти обясня, че не ме промени изкуството, а начинът, по който ти ме гледаше, докато разглеждах картините. Всъщност _ти_ се промени.
	Водили сме този разговор много пъти и очевидно мненията ни не съвпадат. Аз няма да променя нейното, нито тя — моето, но все едно. Меденият ни месец постави началото на традиция, която спазвахме почти всяко лято. А после, след съдбовната статия в „Ню Йоркър“, колекцията до голяма степен определи облика на семейството ни.
	Тези шест картини, които навих небрежно и сложих на задната седалка в колата, бяха първите от дузини, после стотици, а накрая над хиляда в колекцията ни. Всеки е чувал за Ван Гог, Рембранд и Леонардо да Винчи, но с Рут се съсредоточихме върху модерното американско изкуство. Запознахме се с художници, създали творби, които по-късно музеите и другите колекционери искаха да притежават. Имената на Анди Уорхол, Джаспър Джоунс и Джаксън Полък постепенно станаха всеизвестни, но картините на други, не толкова прочути художници — Раушенберг, Де Кунинг и Ротко — също се продаваха на търговете на „Сотбис“ и „Кристис“ за десетки милиони, дори повече. През 2006 продадоха „Жена III“ на Уилем де Кунинг за 137 милиона долара, но колекционерите плащаха милиони и за картините на творци като Кен Ноланд и Рей Джонсън.
	Не всеки модернист, разбира се, се прочуваше и не всяка картина, която купувахме, се оказваше изключително ценна, но това никога не оказваше влияние върху решенията ни дали да купим някоя творба. Картината, която ценя най-много, не струва нищо. Нарисувана е от бивш ученик на Рут и виси над камината — аматьорска работа, скъпа единствено за мен. Журналистката от „Ню Йоркър“ дори не я погледна, а и аз не си направих труда да й обяснявам защо я ценя. Знаех, че няма да разбере. Тя не ме разбра и когато й обясних, че паричната стойност на изкуството не означава нищо за мен. Настояваше да научи как сме успели да изберем платната в колекцията си, но отговорът ми очевидно не я задоволи.
	— Защо не разбра? — пита ме внезапно Рут.
	— Не знам.
	— Каза ли й същото, което обясняваме на всички?
	— Да.
	— Какво я е затруднило тогава? Аз описвах как ми въздейства определена творба…
	— А аз те наблюдавах, докато говореше — довърших. — И разбирах дали да я купя, или не.
	Подходът не беше научен, но ни помагаше, колкото и да недоумяваше журналистката. А на медения ни месец проработи безупречно, въпреки че през следващите петдесет години никой от нас не осъзна в пълна степен последствията.
	Все пак не всяка двойка купува картини на Кен Ноланд и Рей Джонсън на медения си месец. Нито картини на новата приятелка на Рут — Илейн — чиито творби сега са изложени в най-големите музеи по света, включително в Музея за изкуства „Метрополитън“. И, разбира се, почти необяснимо е как с Рут успяхме да се сдобием не само със забележително платно на Робърт Раушенберг, но и с две картини на съпруга на Илейн — Уилем де Кунинг.


>	15.
>	Люк

	Откакто срещна София, мислеше често за нея, но в деня след вечерята с майка му мисълта за нея го преследваше още по-упорито. Докато поправяше оградата на най-отдалеченото пасбище, сменяйки загнилите колове, току се сещаше за нея и се усмихваше. Дори дъждът — студен есенен дъжд, който го измокри до кости — не помрачи настроението му. По-късно, когато вечеряше с майка си, тя не прикри самодоволната си усмивка, показваща му, че е съвсем наясно как му въздейства София.
	След вечерята й се обади и говориха цял час. Следващите три дни протекоха по същия начин. В четвъртък вечерта той отиде с колата в „Уейк Форест“, където най-после успяха да се разходят из кампуса. София му показа Уейт Чапъл и Рейнълдс Хол. Обиколиха Хърн и Манчестър Плаца. В университета цареше тишина — аудиториите отдавна бяха опустели. Опадалите листа покриваха земята под дърветата. В пансионите грееха ярки светлини, чуваше се музика — студентите се готвеха за предстоящите почивни дни.
	В събота София дойде в ранчото. Пояздиха, а после тя му помогна в работата из ранчото. Пак вечеряха с майка му, а после отидоха в неговата къща и седнаха пред огъня в камината. Щом огънят започна да догаря, тя се прибра в пансиона — още не се чувстваше готова да прекара нощта с него — но на другия ден двамата отидоха в щатския парк „Пайлът Маунтин“. Следобед изкачиха Биг Пинакъл, където си направиха пикник и се полюбуваха на гледката. Бяха пропуснали най-пищните есенни багри, но под безоблачното небе хоризонтът се стелеше чак до Вирджиния.
	През седмицата след Хелоуин София покани Люк на съботното парти в пансиона. Интересната му професия и връзката им очевидно вече не вълнуваха толкова приятелите й и след първоначалните поздрави никой не му обърна специално внимание. Той се озърташе за Брайън, но така и не го забеляза. Когато си тръгваха, попита София къде се е дянал.
	— Отиде на футболен мач в Клемсън — обясни му тя. — Най-подходящата вечер да ми гостуваш!
	На другата сутрин той дойде в пансиона да я вземе. Разходиха се из Олд Сейлъм, а после се върнаха в ранчото за трета вечеря с майка му. Когато се сбогуваха до колата, Люк я попита дали е свободна следващата събота — искал да й покаже място, където родителите му го водели като дете, яздели из планината и се любували на гледки, спиращи дъха.
	София го целуна и се усмихна.
	— С удоволствие!

	* * *

	Когато София пристигна в ранчото, Люк вече бе натоварил конете в ремаркето, а останалия багаж — в пикапа. Няколко минути по-късно пътуваха на запад по магистралата, а тя въртеше бутона на радиото. Спря се на станция с хип-хоп и увеличи звука. Накрая Люк не издържа и превключи на кънтри.
	— Чудех се колко ще изтърпиш — усмихна се София.
	— Тази музика отговаря по-добре на атмосферата… Нали сме с конете и прочее…
	— А аз мисля, че не харесваш друга музика.
	— Слушам и друга музика.
	— Например?
	— Хип-хоп. Цели трийсет минути. Но бях длъжен да сменя радиостанцията. Усещах как ще затанцувам всеки момент, а шофирам.
	София се разсмя.
	— Знаеш ли? Вчера си купих ботуши. Виж!
	Вдигна крак с доволна усмивка.
	— Забелязах ги, когато ти оставях чантата в багажника.
	— И?
	— Определено заприличваш на каубойка. Скоро ще въртиш ласото като професионалист.
	— Съмнявам се — поклати глава тя. — В музеите не се навъртат много крави. Но не е зле да ми покажеш как се прави.
	— Не си нося въжето. Донесох ти обаче шапка. Една от най-хубавите. Носих я на финалите на турнира на професионалните ездачи на бикове.
	Тя го погледна изпитателно.
	— Защо понякога оставам с впечатлението, че се опитваш да ме промениш?
	— Просто предлагам… подобрения.
	— Внимавай, защото ще кажа на мама какво говориш. Обясних й, че си мило момче, но нищо чудно да изпаднеш в немилост.
	— Ще го имам предвид — засмя се той.
	— Кажи ми къде отиваме. Спомена, че си ходил там като малък.
	— Мама откри мястото. Натъкнала се на него, докато обикаляла щата да рекламира ранчото ни. Било позапуснат летен къмпинг, но новите собственици решили да го пригодят за ездачи и да пълнят стаите целогодишно. Постегнали бунгалата, построили конюшня. Мама се влюби в мястото. Ще разбереш защо, когато го водиш.
	— Нямам търпение да пристигнем. Но как убеди майка си да те пусне за два дни?
	— Преди да тръгна, свърших почти всичко, а и предложих на Хосе да му платя, за да й помага, докато ме няма. Ще се справят.
	— Но нали каза, че винаги има работа?
	— Има. Но нищо не се опира на мама.
	— Тя винаги ли стои в ранчото?
	— Не. Пътува често. Посещава клиентите ни поне веднъж годишно, а те са из целия щат.
	— Излиза ли във ваканция?
	— Не си пада по почивките.
	— Всеки има нужда от почивка от време на време.
	— Знам. И аз това й казвам. Веднъж дори й купих билети за круиз.
	— Отиде ли?
	— Върна билетите и взе парите. Замина за Джорджия да види един бик за продан. И го купи.
	— За езда?
	— Не. За разплод. Още е в ранчото между другото. Злобно животно. Но си върши работата.
	София се замисли.
	— Има ли приятели?
	— Няколко. Гостува им понякога. Членуваше и в градски клуб по бридж. Напоследък обаче иска да увеличи стадото и това й отнема много време. Решила е да развъди още двеста животни, но нямаме достатъчно пасбища. Опитва се да намери място, където да ги държим.
	— Защо? Нямате ли достатъчно работа?
	Той въздъхна.
	— Нямаме избор.
	София го погледна въпросително, но той смени темата:
	— Ще си ходиш ли вкъщи за Деня на благодарността?
	— Да — кимна тя. — Стига колата да не ме изостави. Когато паля, се чува особено виене и свистене, сякаш двигателят пищи.
	— Най-вероятно някой ремък се е разхлабил.
	— Но сигурно е скъпо да се поправи, а аз съм затруднена материално.
	— Аз ще го поправя, ако искаш.
	— Чудя се как не ми хрумна по-рано!

	* * *

	Пътуваха малко повече от два часа. По небето се влачеха бавни облаци и се разпростираха чак до планините със сини върхове на хоризонта. Шосето се заиздига нагоре, захладня. Отбиха се в бакалница да си купят продукти и ги прибраха в хладилните чанти в багажника на пикапа.
	Прекосиха града и Люк се отклони от магистралата. Поеха по лъкатушещ път, врязан в планинската твърд. От страната на София имаше стръмен склон и през прозореца се виждаха върховете на дърветата. За щастие пътят не бе натоварен, ала появеше ли се кола в срещуположното платно, Люк стисваше волана с две ръце, а гумите на ремаркето остъргваха ръба на асфалта.
	Понеже не беше идвал тук от години, той забави ход, търсейки отклонението. Точно когато си помисли, че го е подминал, забеляза завоя. На места черният път бе по-стръмен, отколкото помнеше, и пикапът се движеше бавно между дърветата, притискащи го от двете страни.
	Когато стигнаха къмпинга, първата му мисъл бе, че не се е променил много. Дванайсетте бунгала бяха подредени в полукръг около склад, който служеше и като офис. Зад него сияеше езерото с кристалносини води, каквито има само в планините.
	След като се регистрираха, Люк свали хладилните чанти и напълни поилката на конете, а София тръгна към ската. Огледа долината на повече от хиляда стъпки под нея и планинските върхове на хоризонта. След малко Люк застана до нея. Сред дъбовете и кленовете под тях се виждаха черни пътища и ферми, които изглеждаха миниатюрни като макети.
	Той я погледна и в изражението й разчете същото удивление, което го обземаше, когато идваше тук като дете.
	— За пръв път виждам такова нещо — изрече благоговейно тя. — Красиво е.
	Той не откъсваше очи от нея, чудейки се как толкова бързо е започнала да означава толкова много за него. Взрян в изящния й профил, беше сигурен, че никога не е виждал по-прелестна жена.
	— И аз си мислех същото.


>	16.
>	София

	Влязоха в бунгалото, колкото София да прибере няколко неща в хладилника и да види банята с вана върху крака като на хищна птица. Въпреки поизносените мебели обаче, мястото излъчваше приятен уют — съвсем подходящо за кратък престой. Люк направи сандвичи и опакова плодовете, чипса и бутилките с вода, които бяха купили от града.
	Натовариха ги в чантите на седлата и поеха по една от десетината пътеки, кръстосващи околността. Както обикновено Люк яздеше Кон, а тя — Демон, който постепенно свикваше с нея. Побутваше с муцуна ръката й и пръхтеше доволно, докато Люк го оседлаваше, и може би защото се намираше на непознато място, се подчиняваше дори на най-малкото подръпване на повода.
	Пътят се изкачваше все по-нагоре, лъкатушейки между дърветата, толкова нагъсто едно до друго, че София се усъмни дали някой изобщо е минавал оттук. Понякога пътят ги отвеждаше на открити поляни, от които се откриваха гледки като на пощенска картичка. Прекосяваха ливади с буйна зелена трева и София се опитваше да си ги представи лете с диви цветя и пеперуди. Радваше се, че е с яке и шапка, защото дърветата засенчваха пътеката и ставаше все по-студено.
	Когато пътеката се стесняваше и не можеха да яздят един до друг, Люк й махваше да мине пред него. Тогава тя си представяше, че е самотен заселник, който пътува на запад през необятни, девствени земи.
	Яздиха два часа и спряха да обядват на поляна под планинския връх. Седнаха на гладка скала и докато се хранеха, наблюдаваха как два ястреба се реят над долината под тях. След това яздиха още три часа. На места пътеката се виеше край стръмни пропасти и опасността изостряше сетивата на София.
	Върнаха се в бунгалото час преди залез, разтриха конете и им дадоха по няколко ябълки преди обичайната им порция зоб. Луната изгря — пълна и млечнобяла. Първите звезди заблещукаха по небето.
	— Мисля да се изкъпя, преди да вечеряме — каза тя.
	— Искаш ли аз да мина пръв под душа?
	— Ако обещаеш да ми оставиш топла вода.
	— Ще побързам. Обещавам.
	Люк влезе в банята, а тя — в кухнята. Отвори хладилника. До бутилка шардоне бяха подредени шест бири „Сиера Невада“. След кратък размисъл какво да предпочете, тя затършува из чекмеджетата за тирбушон. Не намери чаши за вино в шкафовете, но откри празен буркан от конфитюр. Щеше да й свърши работа. Отвори бутилката с вино и наля в буркана.
	Разклати виното и се почувства като дете, което си играе на възрастен. Всъщност често се чувстваше така, въпреки че скоро щеше да завърши колеж. Никога не бе наемала апартамент например. Бе работила само в семейната закусвалня. Никога не беше плащала сметка за ток и макар да не живееше при родителите си, „Уейк“ не беше реалният живот. Колежът нямаше нищо общо с истинския живот. Беше измислен свят, съвсем различен от света, в който щеше да се озове само след няколко месеца. Лекциите започваха в десет и приключваха около два следобед. Вечерите и почивните дни бяха посветени почти изцяло на забавления. Животът на родителите й, доколкото й бе известно, изобщо не протичаше така.
	В колежа беше забавно, вярно, ала понякога София се опасяваше, че през последните години животът й е спрял. Едва след като срещна Люк, си даде сметка колко малко всъщност е научила в колежа.
	Люк изглеждаше далеч по-зрял от нея. Не учеше в университет, но разбираше истинския живот — хората, взаимоотношенията им, работата. Беше успял да се нареди сред най-добрите в ездата на бикове и несъмнено пак щеше да се върне сред тях. Умееше да поправя какво ли не и сам бе построил къщата си. Вече бе усвоил до съвършенство много неща от живота, а тя едва ли щеше да постигне толкова — макар и в напълно различна област — през следващите три години. Не се знаеше дори дали ще намери работа в избраната сфера, с която действително да се изхранва.
	Знаеше само, че е тук с Люк, а с него се чувстваше, сякаш най-сетне наистина се придвижва напред. Отношенията им се развиваха в реалния свят, а не във фантасмагоричните селения на колежанския живот.
	Чу как водата спря и гъргоренето на тръбите прекъсна мислите й. Тя взе буркана с виното и обиколи бунгалото. Кухнята беше малка и практична, обзаведена с евтини шкафове. Плотът се лющеше, тук-там по мивката личаха ръждиви петна, но миришеше на белина, а подовете и рафтовете бяха чисти.
	В тясната дневна с боров паркет и ламперия от кедрово дърво едва се сместваха поизносен кариран диван и два люлеещи се стола. Сини завеси закриваха прозореца, а в ъгъла имаше една-единствена лампа. София прекоси стаята и я включи, но се оказа, че свети почти колкото мъждивата крушка в кухнята. Това безспорно обясняваше наличието на свещите и кибрита върху ниската масичка. На рафт срещу прозореца лежаха няколко книги, навярно оставени от предишни посетители, и препарирана катерица. В средата на полицата стоеше малък телевизор с настолна антена. Не го включи, но предположи, че едва ли излъчва повече от един-два канала.
	Чу водата да потича отново, вратата на банята се отвори с проскърцване и Люк излезе — чист и свеж в джинси и бяла риза с навити до лактите ръкави. Беше бос, а косата си явно бе вчесал с пръсти, а не с гребен. На бузата му личеше блед светъл белег, който досега не бе забелязала.
	— Банята е твоя — обяви той. — Пуснах водата.
	— Благодаря. — Тя мина край него и го целуна леко. — Ще ми трябва половин час.
	— Не бързай. И бездруго ще готвя.
	— Поредният специалитет? — извика тя от спалнята.
	— На мен ми харесва.
	— А на другите?
	— Добър въпрос. Скоро ще разберем.
	Понесла малката си пътна чанта, София влезе в банята. Ваната вече се пълнеше. Водата беше по-гореща, отколкото очакваше. Пусна втория кран да я поразхлади и съжали, че няма няколко капки ароматно бебешко масло. Съблече се и усети, че мускулите на краката и гърба я наболяват. Надяваше се сутринта да не е с такава мускулна треска, че да не може да върви. Взе виното и се потопи във водата. Почувства се като принцеса въпреки скромната обстановка.
	Люк бе провесил мократа си хавлия над завесата пред душа. Представи си го как е бил гол тук само преди няколко минути и нещо запърха в корема й.
	Знаеше какво може да се случи през тези два дни. За пръв път нямаше да се сбогуват до колата й. Тази нощ нямаше да се върне в пансиона. Да бъде с Люк обаче й се струваше съвсем естествено и правилно, макар да нямаше почти никакъв опит. Брайън беше първият и единственият, с когото бе спала. Случи се след коледното парти. Излизаха от два месеца. Вечерта тя се забавляваше и както всички останали попрекали с алкохола. Брайън я заведе в стаята си и, разбира се, озоваха се в леглото. Той беше настоятелен, стаята се въртеше, а на сутринта София се чудеше какво да мисли. Брайън го нямаше да й помогне — смътно си спомни как предишната вечер се бе уговорил с приятели да пийнат по чашка „Блъди Мери“ в стаята им. Тя застана под душа с ужасно главоболие и докато водните струи рикошираха върху тялото й, мислите кръжаха в главата й. Изпитваше облекчение, че най-сетне го е направила — както всички се чудеше какво ли е усещането — и се радваше, че е била в леглото на Брайън, а не на задната седалка в някоя кола или на друго неудобно място. Незнайно защо обаче беше и малко тъжна. Представяше си какво би казала майка й — или, опазил я бог, баща й — а и тя някак си бе очаквала да е… по-различно. Романтично. Незабравимо. В онзи момент обаче й се искаше само да се върне в стаята си в пансиона.
	След това Брайън се държеше вероятно като повечето момчета. Възползваше се от всеки случай, когато оставаха сами. Известно време й беше приятно, но постепенно започна да й се струва, че той иска само това, и се разтревожи дори преди да й изневери.
	И ето я тук сега, сама с мъж за първи път след Брайън. Почуди се защо е толкова спокойна. Не успя да си отговори и сви рамене. Беше спокойна и толкова. Насапуниса гъбата и я прокара по тялото си. Какво ли правеше Люк в кухнята? Запита се дали си я представя гола във ваната и в корема й пак запърхаха пеперуди.
	Осъзна, че го иска. Иска да се влюби в някого, на когото се доверява. А на Люк имаше доверие. Той винаги се държеше кавалерски с нея. Колкото повече време прекарваха заедно, толкова повече се убеждаваше, че не е срещала по-привлекателен мъж. Кой друг имаше толкова сръчни ръце? Кой друг умееше да я разсмива така? Познаваше ли по-очарователен, самоуверен и нежен мъж? Кой друг би я завел на езда в едно от най-красивите кътчета на света?
	Отпусната във ваната, отпивайки от виното, тя за пръв път се почувства, сякаш е надраснала годините си. Допи виното, стоплена и спокойна, и когато водата започна да изстива, излезе от ваната и се подсуши с хавлията. Отвори чантата с намерението да обуе джинси, но осъзна, че винаги е облечена така, когато са заедно. Размисли и извади пола и тясна блуза. Облече ги и си оформи косата, доволна, че не е забравила машата за къдрене и сешоара. После се гримира, като забърсваше старото огледало от горещата пара. Нанесе малко повече спирала за мигли и сенки за очи от обикновено. Накрая си сложи златните обици, които майка й подари за Коледа миналата година. Огледа се още веднъж, пое си дълбоко дъх, взе празния буркан и излезе в коридора. Люк беше в кухнята с гръб към нея и разбъркваше нещо в тенджерата върху печката. На плота до него имаше пакет солени бисквити и бутилка бира, към която той се пресегна и отпи дълга глътка.
	Не беше я чул как излиза от банята и известно време тя го наблюдаваше мълчаливо, възхищавайки се на изваяните му бедра и на плавните му, спокойни движения. После тръгна тихо към ниската масичка в дневната, наведе се и запали свещите. Изгаси лампата и стаята притъмня уютно, осветена само от трепкащите пламъчета на свещите.
	Люк я погледна през рамо.
	— О, не усетих, че си тук…
	Тя пристъпи в меко осветената кухня. Той се взря в нея, разпознал надеждата и желанието в очите й, които не се откъсваха от неговите.
	— София… — прошепна едва чуто.
	В името й обаче прозвуча всичко друго, което той не успя да изрече, и тя разбра, че наистина е влюбен в нея. И навярно бе илюзия, ала в същия миг тя почувства, че независимо какво ще се случи, Люк винаги ще я обича с цялото си сърце.
	— Съжалявам, че те зяпам така — каза той. — Но си толкова красива…
	София се усмихна, тръгна към него и когато той се приведе да я целуне, разбра, че наистина е влюбена в него.

	* * *

	Целувката я обърка. Усети, че и Люк се чувства така. Той се извърна, намали пламъка на газовия котлон и взе бутилката, но разбра, че е празна. Остави я до мивката и си взе нова от хладилника. Забеляза буркана в ръцете й и попита:
	— Искаш ли още вино?
	Тя само кимна и му подаде буркана. Пръстите им се докоснаха и през ръката й премина приятен трепет. Люк извади корковата тапа и отля от бутилката.
	— Може да вечеряме сега, ако искаш. — Подаде й буркана и затвори бутилката. — Но ще е по-вкусно, ако поври още половин час. Ако си гладна, нарязах малко сирене.
	— Чудесно — кимна тя. — Да седнем ли на дивана?
	Той взе бирата и чинията със сиренето, в която бе подредил и гроздови зърна, и ги сложи до пакета солени бисквити върху ниската масичка. Седна до София и вдигна ръка да я прегърне. Тя облегна гръб върху гърдите му и той я обгърна през талията. Тя отпусна ръка върху неговата и се загледа в бавно стапящите се свещи.
	— Толкова е тихо тук — промълви, когато и другата му ръка я обгърна. — Отвън не долита нито звук.
	— По-късно сигурно ще чуеш конете. Не са най-тихите животни на света, а са точно до спалнята. Понякога по верандата се разхождат еноти и събарят каквото им се изпречи на пътя.
	— Защо спряхте да идвате тук? Заради баща ти ли?
	Люк отговори с приглушен глас:
	— След като татко почина, много неща се промениха. Мама остана сама, а аз пътувах, за да участвам в турнирите. Върнех ли се, трябваше да довършваме работата в ранчото. Но това е по-скоро извинение. Мама смяташе това място за тяхното кътче. Аз яздех по цели дни, плувах и играех и след вечерята направо се строполявах в леглото. По-късно, когато учех в гимназията, те идваха тук и без мен… Сега обаче тя не иска да идва. Предлагах й, но само поклаща глава. Сигурно иска да запомни това място такова, каквото е било… когато татко беше с нас.
	София отпи от виното.
	— Мислех си през какви изпитания си преминал. Сякаш вече си изживял един живот.
	— Надявам се да не е така. Не искам да ме възприемаш като старец.
	Тя се усмихна; усещаше топлината на тялото му и се опитваше да не мисли какво е възможно да се случи по-късно.
	— Помниш ли нощта, когато се запознахме? Как разговаряхме и ти ме заведе да видя биковете?
	— Разбира се.
	— Представяше ли си, че ще се озовем тук?
	Той отпи от бирата и я остави на дивана до нея. Тя усети как хладното стъкло докосна бедрото й.
	— Тогава бях изненадан, че изобщо разговаря с мен.
	— Защо?
	Той я целуна по косата.
	— Наистина ли не знаеш? Защото си съвършена.
	— Не съм — възрази тя. — Далеч съм от съвършенството. — Разклати виното в буркана. — Попитай Брайън.
	— Случилото се с него няма нищо общо с теб.
	— Може би. Но…
	Люк мълчеше, предоставяйки й възможност да реши как да продължи. Тя вдигна глава и го погледна в очите.
	— Разказах ти колко съсипана бях миналата пролет, нали? Как отслабнах, защото престанах да се храня?
	— Да.
	— Вярно е. Но не ти казах, че ми минаваха мисли за самоубийство. Не че се опитах да ги осъществя, но се хванах за идеята, за да се почувствам по-силна. Събуждах се, всичко ми беше безразлично, не исках да поглеждам храна и си представях как има един сигурен начин да спра болката и да сложа край. Разбирах колко е налудничаво и както казах, не смятах да опитвам наистина. Но да знам, че такава възможност съществува, ми вдъхваше усещане, че контролирам нещата. По онова време се нуждаех най-много от това. Да чувствам, че владея положението. Малко по малко успях да се съвзема. Затова следващия път, когато Брайън ми изневери, не се поколебах да му обърна гръб. — Тя затвори очи и споменът за преживяното премина като сянка през лицето й. — Сега сигурно си мислиш, че си допуснал сериозна грешка.
	— Нищо подобно!
	— Дори да съм луда?
	— Не си луда. Сама каза, че никога не си помисляла да го направиш наистина.
	— Но защо се успокоявах с тази мисъл? Защо изобщо си го представях?
	— Още ли мислиш за това?
	— Никога — поклати глава тя. — Не съм си го помисляла нито веднъж след миналата пролет.
	— Тогава няма нищо притеснително. Не си първата на света, която си е помисляла за самоубийство. Да мислиш и да го обмисляш са коренно различни неща. Още по-различно е да опиташ.
	Тя се замисли върху думите му и кимна:
	— Твърде логично разсъждаваш.
	— Вероятно защото нямам представа какво говоря.
	Тя стисна ръката му.
	— Никой не знае за това. Мама, татко, Марша — никой!
	— Няма да кажа на никого. Но ако се случи пак, поговори с някой по-умен от мен. Някой, който знае какво да ти обясни и как да ти помогне да го преодолееш.
	— Непременно. Но се надявам да не се случва.
	Помълчаха; тялото му топлеше нейното.
	— Продължавам да смятам, че си съвършена — отбеляза той и момичето се разсмя.
	— Умееш да разтапяш сърца. — Вдигна лице и го целуна по бузата. — Може ли да те попитам нещо?
	— Каквото и да е.
	— Спомена, че майка ти иска да удвои стадото, а когато попитах защо, ти ми каза, че нямате избор. Какво значи това?
	Той прокара показалец по ръката й.
	— Дълга история…
	— Пак ли? Тогава ми отговори на този въпрос: свързано ли е с Биг Агли Критър?
	Усети как мускулите му неволно се напрягат, макар и само за миг.
	— Как ти хрумна?
	— Наречи го интуиция — отвърна тя. — Понеже не довърши и тази история, предположих, че са свързани. — Тя се поколеба. — Права съм, нали?
	Той си пое дъх и бавно издиша.
	— Реших, че долавям намеренията му — подхвана Люк. — И отначало наистина предусещах какво се кани да направи. По средата на ездата обаче сгреших. Приведох се напред, а Биг Агли Критър отметна глава назад и ме събори на земята. Изпаднах в безсъзнание. Той ме повлече по арената. Изметна ми рамото, но това не беше най-лошото. — Люк потърка наболата си брада и продължи с безизразен, почти равнодушен тон: — Нападна ме, докато бях на земята, и ме рани зле. Известно време лежах в интензивното отделение, но лекарите сътвориха чудеса. Извадих късмет. Събудих се и се възстанових по-бързо, отколкото очакваха. Наложи се обаче да остана дълго в болницата. Рехабилитацията продължи месеци наред. А мама… — Той замълча и макар да разказваше равнодушно, София усети как сърцето й затуптява бързо, когато се опита да си представи раните му. — Мама… постъпи, както биха постъпили повечето майки. Направи всичко възможно да ми осигури най-доброто лечение. Нямах здравна застраховка — никой не застрахова ездачи на бикове заради големия риск. Поне по онова време беше така. Организаторите на турнирите осигуриха минимална финансова помощ, но тя не покриваше болничния престой. Мама ипотекира ранчото. — Той замълча, а лицето му ненадейно се състари. — Условията не са добри, а следващото лято лихвата ще се увеличи. В момента ранчото не носи достатъчно приходи, за да покрие предстоящото плащане. Едва успяваме да платим и сегашните вноски. През последната година опитахме различни начини да печелим повече, но не става.
	— Какво значи това?
	— Значи, че ще се наложи да го продадем. Или банката ще го вземе. А мама няма друг живот. Тя е развила бизнеса, това е родният й дом… — Той си пое дълбоко дъх и продължи: — На петдесет и една е. Къде ще отиде? Какво ще прави? Аз съм млад. Мога да се преместя навсякъде. Но ако тя изгуби всичко заради мен? Не мога да й го причиня. Няма да позволя да се случи.
	— Затова ли започна да яздиш отново? — попита София.
	— Да — призна той. — За да помогна за вноските, а ако извадим късмет с няколко добри години, ще сведем главницата до нещо поносимо.
	Тя сви крака.
	— Защо тогава майка ти не иска да яздиш?
	Люк обмисли внимателно как да й отговори:
	— Не иска пак да пострадам. Но аз нямам избор. И аз не желая да яздя повече… не е същото. Но какво да направя? Ще се справим до юни, максимум до юли. А после…
	Сърцето й се сви при вида на виновното му, измъчено изражение.
	— Може би ще намерите новото пасбище, което ви трябва.
	— Може би. Както и да е… такова е положението с ранчото. Не особено обнадеждаващо. Затова поисках да те доведа тук. За да не мисля за него. Да не се тревожа. Откакто пристигнахме, мисля само за теб и се радвам, че си с мен.
	Както бе предсказал, един от конете изцвили шумно отвън. В стаята захладня; студеният планински въздух се процеждаше през стените и первазите на прозорците.
	— Ще проверя дали вечерята е готова — каза той.
	София неохотно се изправи и Люк стана. Вината, която го измъчваше, загдето е изложил на риск ранчото, беше толкова искрена и очевидна, че тя реши да го последва — да му предложи утеха не защото му е необходима, а защото тя го иска. Трябваше да му покаже, че любовта й към него променя всичко.
	Той разбъркваше чилито. София застана зад него и го обгърна през кръста. Той изопна рамене и тя го прегърна още по-силно, а после отпусна ръце. Люк се обърна и я притисна към себе си. Стояха дълго така.
	Усещаше как сърцето му бие, долавяше нежния ритъм на диханието му. Сгуши лице във врата му, вдъхвайки аромата му, и желанието я заля като вълна, каквато никога досега не бе изпитвала. Целуна бавно врата му, вслушана в ускореното му дишане.
	— Обичам те, София — прошепна той.
	— И аз те обичам, Люк — отговори му тя.
	Той приведе лице към нейното и когато устните им се сляха, единствената й мисъл бе, че трябва да е така… завинаги. Колебливи отначало, целувките им станаха по-страстни. Тя го погледна в очите, съзнавайки колко ясно се чете желанието в тях. Искаше го, както не бе желала никого досега. Целуна го пак, протегна ръка и изключи печката. Хвана ръката му, без да отделя очи от неговите, и бавно го поведе към спалнята.


>	17.
>	Айра

	Пак е вечер и аз пак съм тук. Обвит в пашкула на тишината и снежнобелия студ на зимата, неспособен да помръдна.
	Оцелях повече от един ден. На моята възраст и в моето състояние това би следвало да е за празнуване. Но вече нямам сили. Реални ми се струват само болката и жаждата. Тялото ме предава, едва държа очите си отворени. Скоро ще се затворят отново и се питам дали няма да е завинаги. Втренчвам се в Рут, чудейки се защо не говори. Тя не ме поглежда. Виждам профила й. Тя сякаш се променя при всяко мое мигване. Млада е, после остарява и пак става млада. С какви ли мисли я изпълват преображенията й?
	Колкото и да я обичам, признавам, че винаги е била загадка за мен. Сутрин, когато сядахме да закусим, я наблюдавах как се взира през прозореца. В тези моменти тя изглеждаше както сега, а аз често се опитвах да проследя погледа й. Седяхме мълчаливо и наблюдавахме как птиците подскачат от клон на клон или как облаците бавно се събират в небето. Понякога се мъчех да разгадая мислите й, но тя се усмихваше леко и отказваше да ми помогне.
	Това ми харесваше. Обичах тайнствеността, в която Рут обвиваше живота ми. Обичах тишината помежду ни, защото бе уютна, страстна тишина, произтичаща от щастие и копнеж. Питал съм се дали сме единствени, или и други двойки често се чувстват така. Мислех си колко тъжно би било да сме изключение, но живях достатъчно да разбера, че това, което имахме с Рут, е необикновена благословия.
	Рут продължава да мълчи. Сигурно и тя си припомня дните заедно.

	* * *

	След като се върнахме от медения месец, с Рут започнахме да създаваме съвместния си живот. Майка й и баща й вече се бяха преместили в Дърам и с Рут заживяхме при моите родители, докато си намерим къща. В Грийнсбъро непрекъснато никнеха нови квартали, но ние искахме дом с характер. Разглеждахме стария град и открихме къща в стил кралица Ан, построена през 1886 година с фронтон, кръгла кула и веранди отпред и отзад. Първата ми мисъл бе, че е прекалено голяма за нас, с повече пространство, отколкото ни е необходимо. А и отчаяно се нуждаеше от обновяване. Рут обаче се влюби в нея, а аз бях влюбен в жена си и когато ми каза, че предпочита аз да реша, още на другия следобед предложих да я купим.
	Докато подготвяхме документите за банковия заем — планирахме да се пренесем след месец — аз продължавах да работя в магазина, а Рут — в училището. Признавам, че се притеснявах за нея. В училището в околностите на града постъпваха предимно деца, отрасли във фермите. Повече от половината живееха в къщи без водоснабдяване и всеки ден носеха едни и същи дрехи. На първия учебен ден двама дошли без обувки. Малцина се интересуваха какво ще научат, повечето бяха неграмотни. Рут се сблъска с бедност, каквато не познаваше — не толкова финансова оскъдица, колкото липса на мечти. Никога не съм я виждал толкова изтощена, колкото през първите месеци от учебната година. Всеки учител се нуждае от време и опит да подготви уроците си и да се приспособи дори към най-доброто училище. Тя често работеше до късно нощем на малката маса в кухнята, обмисляйки как да заинтригува учениците.
	Колкото и да се изморяваше обаче през първия срок, стана ясно, че е призвана да преподава на такива ученици и това е истинската й страст, по-силна дори от изкуството. Удивляваше ме всеотдайността, с която работеше. Искаше учениците й не само да учат, но и да ценят образованието така, както тя го цени. Предизвикателствата, пред които я изправяха тези трудни деца, подклаждаше ентусиазма й. На вечеря ми разказваше за учениците си и за „малките им победи“, които я караха да се усмихва дни наред. Точно така ги описваше. „Айра — казваше ми, — днес един от учениците ми удържа малка победа.“ После ми обясняваше подробно какво се е случило — как някое дете неочаквано дало молив на друго, колко се е подобрил правописът им, с каква гордост й съобщила една ученичка, че е прочела първата си книга. Освен това се грижеше за тях. Забележеше ли някой да е разтревожен, разговаряше с него като майка; разбра, че някои от учениците й са толкова бедни, че не си носят обяд в училище, и сутрин започна да приготвя повече сандвичи. И бавно, но сигурно учениците й откликнаха като млади растения на водата и слънцето.
	Рут се притесняваше дали учениците й ще я приемат — понеже е еврейка в почти изцяло християнско училище и защото е от Виена и има немски акцент. Никога не ми го каза направо, но го разбрах в един декемврийски ден, когато надвечер я заварих да плаче в кухнята. Очите й бяха подути и зачервени. Уплаших се да не би нещо лошо да се е случило с родителите й или с нея. После забелязах, че масата е покрита с домашно изработени предмети. Обясни ми, че учениците й — всички до един — й донесли подаръци за Ханука. Не знаеше как са разбрали — със сигурност не от нея — нито дали проумяват смисъла на празника. По-късно ми разказа как чула един ученик да обяснява на друг, че „С Ханука евреите честват раждането на Исус“. Достоверността обаче бе по-маловажна от това, което децата бяха направили за нея. Повечето подаръци бяха най-обикновени — боядисани камъчета, ръчно изработени картички, гривна от миди — но във всеки подарък имаше обич и в този момент, струва ми се, Рут най-после прие Грийнсбъро, Северна Каролина като свой дом.

	* * *

	Въпреки че Рут беше много натоварена в работата, лека-полека успяхме да обзаведем дома си. През почивните дни често обикаляхме антикварните магазини. Оказа се, че освен усет за изкуството Рут умее да избира мебели, които да придадат на дома ни не само неповторима красота, но и уют.
	Бяхме отложили обновлението на къщата за следващото лято. Покривът трябваше да се ремонтира, а баните и кухните — макар и функционални — не се харесваха на Рут. Подовете се нуждаеха от почистване и лакиране, а много от прозорците — от подмяна. Когато купихме къщата, решихме да изчакаме до лятото, та Рут да може да наглежда работниците.
	Приех с облекчение готовността й да поеме тази отговорност. Мама и татко се застояваха все по-малко в магазина, но клиентите се увеличиха през годината, когато Рут започна да преподава. Както татко бе направил по време на войната, аз наех съседното помещение и разширих магазина. Наех и трима служители, ала въпреки това едва смогвах, и също като Рут често работех до късно вечерта.
	Ремонтът на къщата продължи по-дълго и се оказа по-скъпо, отколкото очаквахме, и, разбира се, ни създаде повече неудобства от предвиденото. Едва в края на юли 1947 последният работник изнесе куфарчето си с инструменти, но промените — някои дребни, други съществени — най-сетне превърнаха къщата в наш дом, където живея вече шейсет и пет години. Къщата е по-издръжлива от мен. Водата тече безотказно от тръбите, шкафовете се отварят леко, подовете са гладки като билярдна маса, докато аз се придвижвам от стая в стая с помощта на проходилката. Притеснява ме единствено студът, ала от толкова отдавна зъзна, че съм забравил какво е топлина. За мен къщата продължава да е изпълнена с любов, а на този етап от живота си не мога да искам повече.
	— Препълнена е, да — изсумтява Рут. — Къщата, имам предвид.
	Долавям неодобрението в тона й и я поглеждам.
	— Харесва ми така.
	— Опасна е.
	— Не е опасна.
	— Нима? Ами ако избухне пожар? Как ще се измъкнеш?
	— Ако избухне пожар, ще се измъкна трудно дори къщата да е празна.
	— Измисляш си извинения.
	— Стар съм. Възможно е да съм сенилен.
	— Не си сенилен. Твърдоглав си.
	— Ще го запомня. Има разлика.
	— Не е добре за теб. Спомените те натъжават.
	— Може би — поглеждам я в очите. — Но са ми останали само те.

	* * *

	Рут е права за спомените, разбира се. Но е права и за къщата. Препълнена е, не с вехтории, а с картини. Години наред ги съхранявахме в складове с климатици срещу месечен наем. Рут предпочиташе така — страхуваше се от пожари — но след смъртта й аз наех двама работници да пренесат всичко у дома. Сега всяка стена е калейдоскоп от картини; с картини са пълни четири от петте спални. Не използвам дневната и трапезарията, защото всеки сантиметър е зает от картини. Стотици са поставени в рамки, но повечето не са. Те са опаковани в хартия без киселина и са прибрани в правоъгълни дъбови кутии, изработени от местен дърводелец. Признавам, че къщата е претрупана и не е място за хора, страдащи от клаустрофобия — журналистиката от „Ню Йоркър“ я обиколи със зяпнала уста — но е чиста. Жени от фирмата за почистване идват два пъти седмично да поддържат в безупречно състояние стаите, където живея. Повечето не говорят английски, но знам колко би се радвала Рут, че ги наемам. Тя мразеше прахоляка и бъркотията.
	Картините не ме смущават. Напомнят ми най-добрите ни години с Рут, включително и особено — дните в Блек Маунтин Колидж. След като обновихме къщата, решихме да отбележим първата си годишнина в „Гроув Парк Ин“ — мястото, където прекарахме медения си месец. Пак посетихме колежа, но този път ни посрещнаха приятели. Илейн и Уилем ги нямаше, но Робърт и Кен бяха там. Те ни запознаха със Сюзън Уейл и Пат Паслоф — двама забележителни художници, чиито творби също са изложени в десетки музеи. Върнахме се у дома с четиринайсет картини.
	По онова време обаче не мислехме да ставаме колекционери. Не бяхме богаташи и покупката дори на тези картини беше разточителство, особено след разходите по ремонта на къщата. Не ги и окачихме веднага по стените. Рут ги местеше от стая в стая в зависимост от настроението си и неведнъж се прибирах в дом, който ми се струваше и същият, и променен. През 1948 и 1949 посетихме отново Ашвил и Блек Маунтин Колидж. Купихме още картини и щом се върнахме у дома, бащата на Рут предложи да вземем по-насериозно хобито си. Той оценяваше качеството на творбите, които бяхме купили, и от него взехме идеята да съберем истинска колекция, достойна някой ден да бъде изложена в музей. Рут определено се заинтригува от идеята. Не взехме официално решение, но започнахме да спестяваме почти цялата заплата на Рут, а тя писа на познатите ни художници, молейки ги да ни препоръчат други творци, които според тях ще ни допаднат. През 1950 година отпътувахме за крайбрежието, а после посетихме за пръв път Ню Йорк. Три седмици обикаляхме галериите в града, срещайки се със собственици и художници, с които ни бяха свързали приятелите ни. Това лято поставихме основите на мрежа, която през следващите четири десетилетия продължи да се разраства. В края на лятото се върнахме на мястото, откъдето започна всичко, сякаш по волята на съдбата.
	Не помня кога точно се разнесе мълвата, че е възможно да закрият Блек Маунтин Колидж — през 1952 или през 1953 — но както художниците и преподавателите, с които се бяхме сближили, и ние предпочетохме да я пренебрегнем. През 1956 обаче опасенията ни се оправдаха. Рут чу новината и плака, осъзнала, че закриването на Блек Маунтин Колидж бележи свършека на една епоха за нас. Същото лято отново заминахме за Североизтока и макар да разбирах, че няма да е същото, накрая се върнахме в Ашвил да отпразнуваме там юбилея си. Както винаги посетихме колежа, но докато стояхме край езерото Идън и се взирахме в опустелите сгради, аз се питах дали идилията ни не е била просто сън.
	Отидохме там, където бях уредил да подредят първите ни шест картини. Съзерцавахме притихналите сини води и аз си мислех колко подходящо е името на езерото. За нас това място наистина се бе превърнало в райска градина. Знаех, че където и да ни отведе животът, никога няма да го забравим. Изненадах Рут, подавайки й писмо — първото след войната. Рут го прочете и ме прегърна. Тогава осъзнах какво трябва да направя, за да запазя това място живо в сърцата ни. На другата година — единайсетата ни заедно — аз й написах ново писмо и тя го прочете под същите дървета край брега на езерото Идън. Така положихме началото на нова семейна традиция.
	Рут получи общо четирийсет и пет писма и запази всичките. Прибрани са в кутия, която държеше върху скрина си. Понякога я сварвах да ги чете и усмивката й ми подсказваше, че е унесена в спомени. Писмата се превърнаха в нещо като неин дневник и колкото повече остаряваше, толкова по-често ги изваждаше; случваше се дори да ги препрочете всичките за един следобед.
	Писмата я изпълваха с ведрост и сигурно затова по-късно реши и тя да ми напише писмо. Намерих го едва след смъртта й, но то ми спаси живота. Бе разбрала колко ще ми е необходимо, защото ме познаваше по-добре, отколкото аз самият се познавах.
	Рут обаче не е прочела всички мои писма. Не би могла. Пишех ги за нея, но ги пишех и за себе си и след смъртта й сложих втора кутия върху скрина. В нея има писма, написани с трепереща ръка и белязани само от моите сълзи. Пиша ги в деня, който бележи поредната ни, неотпразнувана годишнина. Понякога ми се приисква да ги прочета, както правеше тя, но ме боли, че тя не ги е виждала. Затова ги държа в ръка, а когато болката стане прекалено непоносима, тръгвам из къщата и гледам картините. Понякога си представям, че Рут е при мен, както дойде сега в колата, защото знае, че не мога да живея без нея.

	* * *

	— Можеш да живееш без мен — казва ми Рут.
	Навън вятърът е стихнал и мракът не изглежда толкова непрогледен. Има луна, отбелязвам наум, и внезапно осъзнавам, че небето се е прочистило. До утре вечер, ако съм жив, времето ще започне да се подобрява, а във вторник снегът ще се стопи. Тази мисъл ме обнадеждава за миг, но надеждата се стопява бързо, както се е породила. Няма да оживея дотогава.
	Изнемогвам. Трудно ми е дори да гледам Рут. Вие ми се свят, искам да се опра на ръката й, но знам, че е невъзможно. Опитвам се да си припомня усещането за допира й, но не успявам.
	— Слушаш ли ме? — пита тя.
	Затварям очи, за да спра въртопа, но той се усилва и зад клепачите ми експлодират цветни спирали.
	— Да — прошепвам едва и гласът ми застъргва сухо през вулканичната пепел на гърлото ми.
	Жаждата ме сграбчва в отмъстителните си лапи. По-жестока отпреди. Безкрайно жестока. Не съм пил вода цял ден и жаждата ме поглъща, все по-силна с всяко вдишване.
	— Бутилката е тук — казва ми Рут. — Вероятно е на пода до краката ми.
	Гласът й е мек и напевен и аз се вкопчвам в мелодията му, за да не мисля за очевидното.
	— Откъде знаеш?
	— Не знам със сигурност. Но къде другаде да е? Не е на седалката.
	Права е, казвам си. Сигурно е на пода, но няма как да я стигна.
	— Все едно — отронвам отчаяно.
	— Не е все едно! Намери начин да я вземеш!
	— Не мога. Нямам сили.
	Тя обмисля думите ми. Струва ми се, че я чувам как диша, но след миг разбирам, че свистенето излита от моята уста. В гърлото ми пак се надига буца.
	— Помниш ли торнадото? — прозвучава ненадейно гласът на Рут.
	Нещо в тона й ме насърчава да се съсредоточа. Напрягам се. Торнадото. Отначало не се сещам, но постепенно споменът придобива образ и смисъл.
	Бях се върнал у дома след работа. Внезапно небето посивя зловещо. Рут излезе навън да се огледа. Спомням си как я сграбчих за ръката и я поведох към банята във вътрешността на къщата. Тя за пръв път преживяваше торнадо. Къщата ни остана непокътната, но едно дърво на улицата рухна и смачка колата на съседите.
	— Беше през 1975 — казвам. — През април.
	— Да — кимва Рут. — Тогава беше. Не се изненадвам, че помниш. Винаги помниш времето, дори да е било отдавна.
	— Помня, защото се уплаших.
	— Но и сега помниш времето?
	— Гледам метеорологичния канал.
	— Добре правиш. Излъчват интересни и поучителни предавания.
	— Защо ми говориш за това?
	— Защото трябва да си спомниш нещо — отвръща настоятелно тя.
	Не разбирам какво иска да каже и съм толкова изтощен, че всъщност ми е безразлично. От устата ми пак се изтръгва мъчително свистене и аз затварям очи и се понасям над море с черни вълни. Към далечен хоризонт. Далеч от тук, далеч от нея.
	— Скоро гледа нещо интересно! — извиква тя.
	Аз продължавам да се нося. Извън колата. Летя под луната и под звездите. Нощта се прояснява, вятърът е стихнал съвсем, а аз съм толкова изморен, че искам да заспя завинаги. Крайниците ми се отпускат безпомощно.
	— Айра! — изкрещява уплашено Рут. — Спомни си! Гледа го по канала за времето!
	Гласът й долита отдалеч, като ехо:
	— Един мъж в Швеция! Нямал нито вода, нито храна!
	Едва долавям думите й, но бавно проумявам смисъла им и споменът — като торнадото — лека-полека добива по-ясни очертания. Северният полярен кръг. Шейсет и четири дни.
	— Оцелял е! — Тя отпуска ръка върху крака ми.
	Вече не се нося в пространството. Отварям очи и се връщам в колата.
	Погребан в колата под снега. Без вода и храна.
	Без вода…
	Без вода…
	Рут се привежда към мен — толкова близо, че долавям деликатното ухание на роза от парфюма й.
	— Да, Айра — казва със сериозно изражение. — Нямал вода. Как е оцелял тогава? Спомни си!
	Примигвам и усещам очите си люспести като на влечуго.
	— Сняг — прошепвам. — Ял сняг.
	Тя ме поглежда право в очите, сякаш ме предизвиква да отклоня поглед.
	— И тук има сняг — казва. — Върху стъклото на колата.
	При тези думи нещо трепва у мен въпреки изнемогата. Сещам се за акумулатора, спомням си смътно, че чистачките работеха след инцидента. Помня как го включих и изключих и макар да се страхувам от движението, помръдвам леко лявата си ръка. Отпускам я върху крака си, а после я повдигам. Усилието ми се струва нечовешко и спирам за миг да си поема дъх. Но Рут е права. Водата е близо. Протягам пръст към бутона. Не знам дали акумулаторът ще задвижи стъклото. Страхувам се, че няма, но нещо първично ме кара да опитам. Повтарям си, че неотдавна акумулаторът задвижи чистачките. След произшествието. Пръстът ми най-сетне достига бутона и го натиска.
	Като по чудо в колата нахлува режещ студ. Пронизва ме до кости, а върху опакото на дланта ми тупва купчинка сняг. Лошото е, че съм обърнат на другата страна. Трябва да вдигна глава. Задачата ми изглежда непреодолима, но водата ме зове и е невъзможно да не откликна на призива й.
	Надигам глава и лакътят, рамото и ключицата ми експлодират. Виждам само белота, а после — само чернота, но не се предавам. Лицето ми е вдървено и подуто и за миг си казвам, че няма да успея. Искам да оброня отново глава. Искам болката да стихне. Лявата ми ръка обаче вече се насочва към мен. Снегът се топи и аз чувствам струйката вода върху кожата си. Ръката ми не спира да се движи.
	Стена, точно когато съм готов да се откажа, ръката ми среща устните. Снегът е влажен и прекрасен; устните ми се съживяват. Усещам влагата върху езика си — студена, остра и божествена. Капка след капка се стичат в гърлото ми. Чудото ме окуражава и аз се пресягам за втора шепа сняг. Поглъщам още вода и игличките изчезват. Гърлото ми внезапно се подмладява като Рут и дори не усещам студа в колата. Гребвам една шепа сняг, после още една и изнемогата отпуска хватката си. Умората и слабостта сега са поносими. Поглеждам към Рут и я виждам ясно. Тя е на трийсет — възрастта, когато беше най-красива — и сияе.
	— Благодаря — казвам й.
	— Няма за какво да ми благодариш — свива рамене тя. — Но вдигни стъклото. Ще стане твърде студено.
	Правя, каквото ми казва, без да откъсвам очи от нейните.
	— Обичам те, Рут — отронвам с дрезгав глас.
	— Знам — отговаря ми нежно тя. — Затова дойдох.

	* * *

	Водата ме възстановява — нещо, което ми се струваше невъзможно само допреди минути. Имам предвид, че прояснява разсъдъка ми. Тялото ми е развалина и се страхувам да помръдна, но Рут изглежда успокоена. Седи тихо, вслушана в брътвежа на мислите ми. Най-често си задавам въпроса дали някой ще ме намери.
	Все пак в този свят аз вече съм станал почти невидим. Дори когато пълнех резервоара на бензиностанцията — след което се изгубих — жената на касата гледаше през мен към млад мъж в джинси. Станал съм това, от което младите се страхуват — поредният член на безименната старческа армия, немощен мъж, неспособен да предложи нищо на света.
	Дните ми се състоят от незначителни моменти и още по-незначителни радости. Ям, спя и мисля за Рут. Обикалям из къщата и гледам картините, а сутрин храня гълъбите, които се събират в задния ми двор. Съседът ми недоволства. Мисли птиците за напаст, разнасяща болести. Възможно е да е прав донякъде, но той отсече великолепния явор между дворовете ни просто защото му омръзна да събира листата, така че не се доверявам на преценката му. Както и да е… харесвам птиците. Приятно ми е гальовното им гукане и обичам да наблюдавам как главите им сноват нагоре-надолу, докато търсят семената, които им разпръсквам.
	Знам, че повечето хора ме смятат за отшелник. Така ме описа журналистката. Внушенията на тази дума не ми допадат, но има някаква истина в написаното за мен. От години съм вдовец, нямам деца и доколкото знам, нямам живи роднини. Приятелите ми, ако не броим адвоката ми Хауи Сандърс, отдавна са покойници, а след медийната буря, развихрена от статията в „Ню Йоркър“, рядко излизам от къщи. Така ми е по-лесно, но често се питам дали изобщо трябваше да разговарям с журналистката. Вероятно не, но когато Джанис, Джанет или както там се казваше, се появи изневиделица пред вратата, тъмната й коса и интелигентните й очи ми напомниха за Рут и преди да се усетя, тя се озова в дневната. Тръгна си след шест часа. Още недоумявам как е разбрала за колекцията. Сигурно от някой търговец на картини от Севера — те са по-бъбриви от ученички — но не я вини за това, което последва. Тя си вършеше работата, а вместо да я подканя да си върви, аз отговорих на въпросите и й позволих да снима. После си тръгна, а аз забравих, че изобщо е идвала. Няколко месеца по-късно младеж с писклив глас, представил се като проверител на данни за списанието, ми се обади да свери фактите. Най-наивно му отговорих на въпросите и след няколко седмици получих по пощата малък пакет. Журналистката любезно ми бе изпратила броя, в който бяха публикували статията за мен. Написаното, естествено, ме вбеси. Изхвърлих я, след като я прочетох, но след като гневът ми се поуталожи, я извадих от кошчето за отпадъци и я прочетох още веднъж. Хвърляйки поглед назад, проумях, че тя не е виновна, загдето не е разбрала какво се опитвам да й кажа. За нея най-важното в историята беше колекцията.
	Това се случи преди шест години и преобърна живота ми. Сложих решетки на прозорците и заградих двора. Инсталирах охранителна система, а полицаите започнаха да минават край къщата ми поне два пъти дневно. Заляха ме с телефонни обаждания. Репортери, продуценти, сценарист, който ми обеща да филмира историята. Трима-четирима адвокати. Двама, представящи се за мои роднини, далечни братовчеди на Рут. Непознати, търсещи сполука и подаяния. Накрая изключих телефона, защото всички, включително журналистката, мислеха за изкуството само в парични измерения.
	Никой не разбираше колко нищожна е ролята на парите; никому не хрумваше, че важни са единствено спомените. Рут имаше писмата ми, аз имах картините и спомените. Когато гледам картините на Де Кунинг, на Раушенберг и на Уорхол, аз си спомням как Рут ме държеше за ръката край езерото. Застана ли пред картината на Джаксън Полък, си спомням първото ни пътуване до Ню Йорк през 1950. По средата на престоя ни решихме да се поразходим из Спрингс — селце близо до Ийст Хемптън на Лонг Айлънд. Беше прекрасен летен ден, Рут носеше жълта рокля. Беше двайсет и осем годишна и се разхубавяваше с всеки изминал ден — нещо, което Полък не пропусна да забележи. Убеден съм, че именно нейното изящество го подтикна да покани двама непознати в студиото си. То обяснява и защо в крайна сметка позволи на Рут да купи картина, която току-що бе завършил — нещо, което рядко правеше след това. По-късно същия следобед, на път към града, с Рут спряхме в малко кафене в Уотър Мил — очарователно място с издраскани дървени подове и огрени от слънцето прозорци. Собственикът ни настани на нестабилна дървена маса. Рут поръча бяло вино — сладко и леко. Двамата отпивахме от чашите и съзерцавахме пролива. Подухваше лек ветрец, денят бе топъл и щом забележехме някоя лодка, ние се питахме гласно накъде ли плава.
	До картината на Полък виси картина на Джаспър Джоунс. Купихме я през 1952 — лятото, през което косата на Рут бе най-дълга. Първите едва видими бръчици личаха в ъгълчетата на очите й и придаваха женствена зрялост на лицето й. Сутринта се бяхме изкачили на Емпайър Стейт Билдинг, а по-късно в тихата хотелска стая се любихме часове. След това тя заспа в прегръдката ми. Аз не можах да заспя. Наблюдавах как гърдите й се повдигат леко, усещах топлината й, гледах косите й, разпилени върху възглавницата. Лежах в сумрака и се питах има ли по-щастлив мъж от мен.
	Затова обикалям къщата късно нощем; затова колекцията ни е непокътната. Затова не съм продал нито една картина. Как бих могъл? Багрите пазят спомените ми за Рут; всяка картина ми напомня ден от живота ми с нея. Няма по-ценно нещо за мен. Само те са ми останали от съпругата, която обичах повече от самия живот, и аз ще продължавам да гледам и да си спомням.
	Преди да си отиде, Рут понякога ме придружаваше при тези среднощни скиталчества, защото и тя обичаше да се връща назад във времето. И тя обичаше да разказва тези истории, макар да не съзнаваше, че тя е главната героиня в тях. Обикаляхме от стая в стая и се наслаждавахме на съживеното минало.
	Бракът ми внесе безгранично щастие в живота ми, но напоследък той е изпълнен единствено с тъга. Разбирам, че любовта и скръбта вървят ръка за ръка, защото едното произтича от другото, но се питам дали цената е справедлива. Мисля си, че човек трябва да умира както е живял; в последните му мигове трябва да го заобикалят и утешават онези, които винаги е обичал.
	Аз обаче знам, че последните ми мигове ще бъдат самотни.


>	18.
>	София

	Следващите седмици бяха приказно време, през което почти всичко вдъхваше у София вяра, че по-прекрасни мигове е невъзможно да съществуват.
	Лекциите я вдъхновяваха, оценките й бяха отлични и макар от Денвърския музей за изкуство да не й се обадиха, съветникът й я препоръча за стаж в Музея за модерно изкуство в Ню Йорк. По време на коледната ваканция щеше да се яви на интервю. Работата не беше платена и вероятно щеше да се наложи да пътува дотам от дома на родителите си, но дори в най-смелите си мечти не бе допускала, че ще й се предостави такъв шанс.
	През оскъдното време, което прекарваше в пансиона, бе забелязала колко възторжена изглежда Марша — както винаги, когато набелязваше някого. Настроението й никога не помръкваше, макар да отричаше, че причината е по-специален екземпляр от силния пол. Мери-Кейт от своя страна бе ограничила значително отговорностите на София в клуба. Освен да присъства на задължителните събрания, тя бе освободена от каквито и да било задължения. Това вероятно се обясняваше с нехайното й отношение, но й беше все едно. Най-хубавото бе, че не се натъкваше на Брайън в кампуса. Той не й пишеше съобщения и не се обаждаше, улеснявайки я да забрави, че изобщо са имали връзка.
	И, разбира се, Люк…
	За пръв път чувстваше, че наистина разбира какво означава да обичаш някого. След почивните дни в планината — с изключение на Деня на благодарността, когато тя се прибра у дома при семейството си — прекарваха всяка съботна вечер в ранчото, предимно в прегръдките си. София се наслаждаваше на целувките, на голото му тяло, на твърденията му, че я обожава и не може без нея. В тъмнината тя прокарваше нежно пръст по белезите му, откривайки нови, които не бе забелязала преди. Говореха до среднощ, спирайки само за да се любят. Страстта, която изпитваха един към друг, ги опияняваше, надхвърляйки границите на плътта. В неделя сутрин Люк ставаше тихо от леглото, за да нахрани животните и да провери стадото. Обикновено тя се унасяше отново, а по-късно се събуждаше и го виждаше застанал до леглото с чаша горещо кафе за нея. Често сядаха на верандата или приготвяха закуската заедно. Почти винаги излизаха с конете, яздейки понякога по цял следобед. Острият зимен въздух зачервяваше страните й и ръцете я заболяваха, но в тези моменти тя се чувстваше дотолкова свързана с Люк и с ранчото, че се чудеше защо не ги е открила по-рано.
	С наближаването на празниците те се застояваха по-дълго в горичката с коледни дръвчета. Люк ги сечеше, подреждаше ги и ги завързваше, а София попълваше формулярите с поръчките. В свободното време учеше за изпитите.
	Люк започна да тренира сериозно и на механичния бик. Понякога тя го наблюдаваше от ремаркето на ръждясал трактор в порутената плевня. Бикът бе поставен върху импровизирана арена от дунапрен, за да пада на меко. Люк обикновено започваше бавно, колкото да раздвижи мускулите си, после увеличаваше скоростта. Бикът се въртеше, накланяше и сменяше рязко посоката, но Люк някак си успяваше да запази равновесие, държейки едната си ръка далеч от тялото. Яздеше по три-четири пъти, после сядаше до нея да си почине. След това пак се качваше на бика и понякога тренировките продължаваха по два часа. Люк никога не се оплакваше, но тя забелязваше колко често се смръщва от болка, когато се изправя или се забързва. В неделните нощи София запалваше свещи в спалнята и го разтриваше да облекчи мускулната му треска.
	Рядко оставаха в кампуса, но излизаха да вечерят заедно и ходеха на кино, а веднъж дори посетиха кънтри бар, където слушаха същия оркестър, свирил в нощта на запознанството им. Люк някак си правеше света по-истински, а когато не бяха заедно, мислите й неизбежно се насочваха към него.
	През втората седмица на декември застудя и от Канада нахлуха мразовити виелици. За пръв път падна сняг и макар да се стопи още след пладне, сутринта те се насладиха на белоснежната красота на ранчото, преди да отидат в горичката с елхите, където работиха усърдно до следобед.
	По-късно, както вече се бе превърнало в традиция, вечеряха с майка му. Докато Люк ремонтираше трактора, Линда показа на София как да пече пайове. Той не бе преувеличил колко вкусни са пайовете на майка му и двете прекараха приятен следобед в кухнята; разговаряха и се смееха с престилки, побелели от брашното.
	Времето с Линда припомняше на София родителите й и жертвите, които бяха направили за нея. Наблюдаваше как майка и син се шегуват един с друг и се питаше дали някой ден и нейните отношения с родителите й ще бъдат такива. Момиченцето от спомените им нямаше да го има; надяваше се от сега нататък да я приемат не само като дъщеря, но и като приятел. Ставайки част от живота на Люк, тя се чувстваше по-зряла. Един семестър преди края на колежа вече не се питаше какъв е бил смисълът да учи. Хубавите и лошите моменти, мечтите и битките бяха част от пътуване, довело я до град на име Кинг, където се бе влюбила в каубоя Люк.

	* * *

	— Пак ли? — проплака Марша, кръстоса крака и придърпа широкия си пуловер над коленете. — Дванайсет уикенда в ранчото не ти ли стигат?
	— Преувеличаваш — отвърна София, стиснала тубичката с гланц за устни; малката чанта до нея вече беше готова.
	— Добре де, но това са последните ни почивни дни преди коледната ваканция. Заминаваме в сряда, а през целия семестър почти не сме се виждали.
	— Заедно сме през цялото време — възрази София.
	— Не — поклати глава Марша. — _Преди_ бяхме заедно. Сега си в ранчото при него почти всяка събота и неделя. Миналата седмица дори не дойде на коледното тържество. _Нашето_ коледно тържество.
	— Знаеш, че не обичам такива сборища.
	— Искаш да кажеш, че _той_ не ги обича?
	София сви устни. Не желаеше да заема защитна позиция, но долови първите нотки на раздразнение в тона на Марша.
	— Решихме го заедно. Той работеше, а аз предпочетох да му помогна.
	Приятелката й отметна назад косата си, очевидно ядосана.
	— Чудя се как да ти го кажа, без да ми се разсърдиш…
	— Да ми кажеш какво?
	— Допускаш грешка.
	— Каква грешка? — София остави гланца за устни и се обърна към нея.
	Марша разпери ръце.
	— Помисли как изглежда отстрани… Какво би казала, ако си разменим ролите? Да речем, че аз съм имала дълга връзка с някого…
	— Невъзможно! — прекъсна я тя.
	— Знам, трудно е, но се опитай да си го представиш! За твое добро е. Да речем, че съм преживяла тежка раздяла и съм се крила в стаята си седмици наред, а после неочаквано съм срещнала този мъж. Разговарям с него, а на другия ден му отивам на гости. После той ми се обажда по телефона и пак му гостувам. Не след дълго светът ми сякаш се изчерпва с него и двамата прекарваме заедно всяка свободна минута. Какво ще си помислиш? Че съм срещнала господин Съвършенство, докато съм се възстановявала след разрива с предишния си възлюбен? Какъв е шансът, а?
	— Не разбирам накъде биеш.
	— Казвам, че е възможно да грешиш. И ако не внимаваш, ще страдаш.
	— Не греша — отсече София и дръпна ципа на чантата. — И няма да страдам. Харесва ми да съм с Люк.
	— Знам — поомекна Марша и потупа леглото до себе си. — Ще седнеш ли до мен?
	София се подвоуми, но прекоси стаята и седна на леглото. Марша я погледна.
	— Разбирам защо го харесваш — подхвана сериозно. — Наистина! И се радвам, че пак си щастлива. Но как си представяш бъдещето? Искам да кажа… на твое място щях да се забавлявам и да живея за мига. Но не бих си въобразявала нито за секунда, че ще прекарам живота си с този мъж.
	— И аз не си го представям — прекъсна я София.
	Марша я дръпна за пуловера.
	— Сигурна ли си? Защото оставам с друго впечатление. — Замълча с тъжно изражение. — Не биваше да се влюбваш в него. Всеки път, щом си с него, влошаваш положението.
	— Какво целиш? — изчерви се София.
	— Да ти проясня мислите — отвърна приятелката й. — Ако разсъждаваше трезво, щеше да си дадеш сметка, че завършваш история на изкуството в колежа и си от Ню Джърси, а Люк язди бикове и живее в ранчо в Северна Каролина. Щеше да се питаш какво ще стане след шест месеца, след като се дипломираш. — Тя замълча, за да даде възможност на София да обмисли думите й. — Представяш ли си да живееш в ранчо през следващите петдесет години? Да яздиш коне, да отглеждаш крави, да чистиш обори?
	София поклати глава.
	— Не…
	— О! — прекъсна я Марша. — Тогава може би смяташ, че Люк ще дойде да живее в Ню Йорк, а ти ще работиш в музея? Представяш си как всяка неделя сутрин се отбивате в най-нашумялото кафене, пиете капучино и четете „Ню Йорк Таймс“? Така ли виждаш съвместното ви бъдеще?
	София не отговори. Марша се протегна и стисна ръката й.
	— Знам колко държиш на него — продължи тя. — Но пътищата ви се разминават. Не, по-скоро живеете на различни континенти! И това означава, че от сега нататък трябва да обуздаваш сърцето си, защото иначе ще го разбиеш на хиляди парченца.

	* * *

	— Тази нощ си много мълчалива — отбеляза Люк, отпивайки от горещото какао.
	София обгърна с длани чашата, впила поглед в снежната вихрушка зад прозореца — втория сняг за сезона, но и той едва ли щеше да натрупа. Както обикновено Люк бе запалил камината, но на нея й беше студено.
	— Съжалявам — каза. — Изморена съм.
	Усети колко съсредоточено я наблюдава, но тази вечер това я изпълни със странно безпокойство.
	— Знаеш ли какво мисля? — попита той. — Мисля, че Марша ти е казала нещо, което те е притеснило.
	Тя не отговори веднага.
	— Защо мислиш така? — попита с глас, по-безпомощен, отколкото очакваше.
	Той сви рамене.
	— Когато се обадих да ти кажа, че пътувам към теб, ти се зарадва. Щом пристигнах, изглеждаше променена. Забелязах как се спогледахте с Марша. Все едно сте водили откровен разговор, който е разстроил и двете.
	Топлината от чашата се просмукваше в дланите й.
	— Много си чувствителен за човек, който може по цял ден да мълчи — стрелна го с поглед тя.
	— Именно затова съм чувствителен.
	Отговорът му й напомни една от причините да се сближат толкова бързо. Но дали е било за добро, вече не й беше съвсем ясно.
	— Пак се замисли — каза той. — Започвам да се изнервям.
	Въпреки напрежението тя се засмя.
	— Как виждаш бъдещето? — попита го внезапно, повтаряйки като ехо въпроса на Марша.
	— Нашето бъдеще?
	— През пролетта ще се дипломирам. Какво ще стане тогава? Когато се върна у дома? Или си намеря работа някъде?
	Той се приведе напред, остави чашата си върху масичката и бавно се обърна отново към нея.
	— Не мога да предсказвам бъдещето по-добре от теб — отвърна.
	— Отбягваш въпроса?
	— Не. Просто се опитвам да отговоря честно.
	— Но не казваш нищо! — възкликна тя, долавяйки с раздразнение собственото си отчаяние.
	— Какво ще кажеш за това? Обичам те. Искам да бъда с теб. Ще намерим начин да сме заедно.
	— Наистина ли го вярваш?
	— Нямаше да го кажа, ако не вярвам.
	— Дори да се наложи да се преместиш в Ню Джърси?
	Огънят в камината оставяше в сянка половината му лице.
	— Искаш да се преместя в Ню Джърси?
	— Какво му е на Ню Джърси?
	— Нищо. Казах ти, че съм бил там и ми хареса.
	— Но?
	За пръв път той сведе очи.
	— Не мога да напусна ранчото, докато не се уверя, че мама ще се справи.
	Тя разбираше категоричността му, но…
	— Искаш да остана тук? — попита го. — След като завърша колежа?
	— Не — поклати глава той. — Никога не бих поискал такова нещо.
	— Тогава какво ще правим? — повтори тя, без да скрива раздразнението си.
	Той опря лакти върху коленете си.
	— Не сме първите, сблъскали се с такъв проблем. Смятам, че сме в състояние да намерим изход. Не знам какъв точно и не мога да ти кажа как. Ако заминаваше днес, щях да се тревожа повече. Но имаме шест месеца. Дотогава всичко може да се промени. Да се представя добре в състезанията и да измъкна ранчото от затруднението. Или докато разкопавам някой стълб на оградата, да намеря заровено съкровище. Или да изгубим ранчото и да съм принуден да се преместя. Или ти да си намериш работа някъде наблизо… в Шарлот, да речем. Не знам. — Той се приведе към нея, за да подчертае думите: — Знам със сигурност, че ако и двамата го искаме, ще намерим начин да сме заедно.
	Тя разбираше, че друго не би могъл да каже, но въпросът за бъдещето им продължаваше да я тревожи. Не сподели опасенията си. Седна по-близо до него и му позволи да я прегърне. Усети топлината на тялото му, пое си дълбоко дъх и си пожела времето да спре. Или поне да забави ход.
	— Добре — прошепна.
	Той я целуна по косата и облегна брадичка върху главата й.
	— Обичам те, нали знаеш?
	— Знам. И аз те обичам.
	— Ще ми липсваш.
	— И ти на мен.
	— Но се радвам, че ще се видиш със семейството си.
	— И аз.
	— Дали да не дойда в Ню Джърси да те изненадам?
	— Съжалявам — произнесе с равен тон тя. — Няма начин.
	— Защо?
	— Не казвам, че не си добре дошъл в Ню Джърси. Но няма да е изненада. Провали я.
	— Е, тогава може да не дойда. Пак ще те изненадам.
	— По-добре ела. Родителите ми искат да се запознаят с теб. Никога не са срещали каубой. Сигурно си представят как се разхождаш с огромен револвер и крещиш: „Как я караш, друже?“.
	Той се засмя.
	— Вероятно ще ги разочаровам.
	— Не. Няма да успееш.
	Люк се усмихна.
	— Какво ще кажеш за новогодишната нощ? Планирала ли си нещо?
	— Не знам. Планирала ли съм?
	— Вече си.
	— Отлично! Но не идвай късно вечерта. Както казах, ще се наложи да се запознаеш с родителите ми.
	— Дадено. — Той кимна към ъгъла на стаята. — Ще ми помогнеш ли да украся коледната елха?
	— Каква елха?
	— Навън е. Донесох я вчера. Малка е и никой няма да я купи, но реших да я сложа тук. За да знаеш какво пропускаш.
	Тя се притисна до него.
	— Знам какво пропускам.

	* * *

	След час те отстъпиха назад, за да се възхитят на творението си.
	— Липсва й нещо — отбеляза Люк и скръсти ръце, вперил поглед в блесналото дърво.
	— Какво? — София се протегна да намести една гирлянда.
	— Ммм… чакай. Връщам се след минута. Разбрах какво липсва.
	Той се скри в спалнята и се върна с кутия, опакована с цветна хартия и завързана с панделка. Сложи я под елхата и застана до София.
	— Така е по-добре — констатира със задоволство.
	Тя го погледна.
	— За мен ли е?
	— Да.
	— Не е честно. Аз не ти нося нищо.
	— Не искам нищо.
	— Въпреки това се чувствам неловко.
	— Недей. По-късно ще се реваншираш.
	Тя го изгледа изпитателно.
	— Знаеше какво ще кажа, нали?
	— Беше част от плана ми.
	— Какво има в кутията?
	— Отвори я!
	Тя пристъпи към елхата и взе кутията. Беше лека и момичето се досети какво има вътре, преди да развърже панделката и да вдигне капака. Извади подаръка и го огледа. Черната шапка бе украсена с мъниста и лента, от която стърчеше малко перо.
	— Каубойска шапка?
	— Хубава шапка. За момичета.
	— Има ли разлика?
	— Е, аз не бих сложил шапка с мъниста и пера. Реших, че щом идваш толкова често тук, трябва да си имаш шапка.
	Тя го целуна.
	— Чудесна е. Благодаря.
	— Весела Коледа!
	София сложи шапката и го погледна кокетно.
	— Как изглеждам?
	— Красива — каза той. — Но ти винаги си красива.


>	19.
>	Люк

	Понеже до началото на състезанията оставаше по-малко от месец, а София беше в Ню Джърси, започна да тренира по-усилено. В дните преди Коледа удължаваше ездата на механичния бик с по пет минути дневно и добави упражнения за сила в програмата си. Не обичаше да вдига тежести, но независимо от работата в ранчото — която напоследък включваше главно продажба на коледни елхи — на всеки час правеше по петдесет набирания. Накрая добави и коремни преси. Вечер се строполяваше в леглото и заспиваше за секунди.
	Въпреки изтощението усещаше как постепенно уменията му се възвръщат. Балансът му се подобряваше, инстинктите му се обостряха. През четирите дни след Коледа отиваше с пикапа в Хендерсън Каунти и яздеше живи бикове. Негов познат имаше тренировъчна база там и макар биковете да не бяха първокласни, упражненията с тях бяха по-полезни. Живите бикове бяха непредсказуеми и макар да носеше каска и предпазно яке, преди езда се чувстваше напрегнат, както през октомври в Маклийнсвил.
	Натоварваше тялото си до краен предел. Състезанията започваха в средата на януари, а той се нуждаеше от силен старт — да печели или да се класира възможно най-добре, за да събере достатъчно точки за големия турнир през март. През юни щеше да е твърде късно.
	Майка му виждаше какво прави и постепенно отново се отдръпна. Не криеше гнева си, но изглеждаше и тъжна и на Люк често му се приискваше София да е тук, за да разведри атмосферата. Всъщност само искаше София да е тук. Без нея Бъдни вечер и Коледа отминаха почти незабелязано. Отби се в къщата на майка си следобед, но напрежението помежду им беше осезаемо.
	Радваше се поне, че продажбата на коледните елхи е приключила. Справиха се прилично, но другата работа в ранчото изоставаше, а времето не им помагаше. Списъкът със задачи на Люк нарастваше и това го тревожеше, защото знаеше, че през следващата година ще пътува много. Отсъствието му щеше да затрудни още повече майка му.
	Освен ако не започнеше да печели веднага, разбира се.
	Винаги стигаше дотук. Въпреки добрата печалба от продажбата на коледните дръвчета, която майка му използва да купи четиринайсет животни за стадото, приходите от фермата не бяха достатъчни да покрият плащанията им.
	С тази мисъл Люк се отправяше към плевнята, броейки дните до новогодишната нощ, когато най-сетне щеше да види София отново.

	* * *

	Тръгна рано сутринта и пристигна в Ню Джърси няколко минути преди пладне. Прекара следобеда с родителите и сестрите на София, а после и двамата предпочетоха да си спестят блъсканицата сред хорското гъмжило по Таймс Скуеър. Вечеряха спокойно в непретенциозен тайландски ресторант и отидоха в хотела на Люк.
	След полунощ София лежеше по корем в леглото, а той чертаеше малки кръгове по гърба й.
	— Спри — каза му тя. — Няма да постигнеш своето.
	— Кое?
	— Вече ти обясних, че не мога да остана. Имам вечерен час.
	— На двайсет и една си — напомни й той.
	— Но съм в къщата на родителите си, а те държат на правилата. Достатъчно е, че благоволиха да ми позволят да остана до два. Обикновено настояват да се прибера до един.
	— Какво ще стане, ако останеш?
	— Ще си помислят, че съм спала с теб.
	— Но ти наистина спиш с мен.
	Тя се извърна да го погледне.
	— Не е необходимо да научават. И не възнамерявам да го демонстрирам.
	— Но аз дойдох само за една нощ. Утре следобед си тръгвам.
	— Знам, но правилата са си правила. Нали не искаш родителите ми да те гледат накриво? Харесаха те. Сестрите ми обаче останаха разочаровани, че си без шапка.
	— Исках да се слея с местните.
	— О, успя! Особено когато започна да разказваш за изложението на прасенцата. Реагираха също като мен, щом разбраха, че продаваш горките животинчета да ги заколят, след като си ги отгледал като домашни любимци.
	— Смятах да ти благодаря, че повдигна темата.
	— Няма защо — кимна София с лукаво изражение. — Забеляза ли как те гледаше Далена? Очите й направо щяха да изскочат, докато те слушаше. Как е майка ти между другото?
	— Добре е.
	— Значи още ти се сърди?
	— И така може да се каже.
	— Ще ти прости.
	— Надявам се.
	Той се наведе и я целуна. Тя отвърна на целувката, но ръцете й се спряха на гърдите му и нежно го отблъснаха.
	— Целувай ме колкото щеш, но така или иначе ще се наложи да ме закараш вкъщи.
	— Няма ли начин да ме вмъкнеш в стаята си?
	— Не може. Сестра ми е там.
	— Ако знаех, че няма да останеш при мен, едва ли щях да бия толкова път.
	— Не ти вярвам.
	Той се засмя, но бързо възвърна сериозното си изражение.
	— Липсваше ми — повтори.
	— Знам. И ти ми липсваше. — Тя го докосна по лицето. — Но за съжаление трябва да се обличаме. И не забравяй, че утре си поканен на обяд.

	* * *

	Когато се върна в Северна Каролина, Люк започна да тренира още по-усилено. До първото състезание оставаха по-малко от две седмици. През двата дни в Ню Джърси бе успял да си отпочине и се чувстваше добре. Единственият проблем бе времето, мразовито като в Ню Джърси. Всеки ден тръгваше към плевнята, представяйки си с ужас колко е студено вътре.
	Тъкмо бе запалил лампите и загряваше за първата езда, когато чу вратата да се отваря. Обърна се и видя как майка му прекрачва прага, облечена в дебело яке като него.
	— Здрасти, мамо — поздрави я изненадано.
	— Здрасти — кимна тя. — Ходих в къщата ти, но не те намерих там. Досетих се, че си тук.
	Той не отговори. Майка му стъпи върху дунапреновата арена, потъвайки при всяка крачка, и застана от другата страна на бика. Неочаквано протегна ръка и го погали.
	— Помня как баща ти го донесе у дома — каза. — Бяха на мода по онова време. Хората искаха да ги яздят заради онзи стар филм с Джон Траволта. Имаше ги в почти всички кънтри барове. Интересът обаче премина след година-две. Щяха да затварят един бар и баща ти купи бика им. Не плати много, но тогава не можехме да си позволим и толкова. Ядосах му се. Беше в Айова, Канзас или там някъде. Върна се чак дотук да го остави и веднага пое за поредното родео в Тексас. Когато се прибра, разбра, че бикът не работи. Наложи се да го разглоби на части и му отне почти цяла година да го настрои да работи така, както иска. После се роди ти и той престана да се състезава. Бикът стоеше в плевнята и събираше прах, докато не те качи върху него. Май беше на две години. Вбесих се, макар че бикът се движеше съвсем леко. Някак си разбрах, че ще тръгнеш по стъпките на баща си. Не исках да яздиш, смятах, че това е безумен начин да си изкарваш прехраната.
	В гласа й се долавяше необичайна горчивина.
	— Защо не каза нищо?
	— Какво да кажа? Ти беше обсебен от ездата като баща си. На пет години една крава те хвърли от гърба си и ти си счупи ръката. Но не се разколеба. Ядосваше се само, че няколко месеца няма да яздиш. Какво можех да направя? — Тя не дочака да й отговори, въздъхна и продължи: — Дълго се надявах да се откажеш. Сигурно съм единствената майка на света, молила се тийнейджърът й да се заинтересува от автомобили, момичета или музика. Напразно…
	— И тези неща ми харесваха.
	— Вероятно. Но ездата беше твоят живот. Единствената ти страст. Само за това мечтаеше и… — Тя затвори очи и след миг пак го погледна. — Имаше дарба да станеш звезда. Колкото и да кипях от гняв, разбирах, че притежаваш способности, желание и мотивация да се наредиш сред най-добрите в света. И се гордеех с теб. Но сърцето ми се свиваше. Не защото смятах, че няма да успееш, а защото знаех, че си готов да рискуваш всичко, за да постигнеш мечтата си. Гледах как се нараняваш, но не се отказваш. — Тя пристъпи от крак на крак. — Не забравяй, че винаги ще си останеш мое дете, детето, което прегърнах в онзи ден, когато се роди.
	Люк замълча, обзет от познатия срам.
	— Кажи ми — погледна го изпитателно майка му, — нима не можеш да живееш без това? Все още ли изпитваш същото желание да си най-добрият?
	Той се втренчи в ботушите си. След малко вдигна глава и призна неохотно:
	— Не.
	— Така и предполагах.
	— Мамо…
	— Знам защо го правиш. Както ти знаеш защо не искам да го правиш. Ти си ми син, но не мога да те спра. Знам и това.
	Той си пое дълбоко дъх, доловил умората в гласа й. Примирението я обвиваше като дрипава мантия.
	— Защо дойде тук, мамо? — попита я тихо. — Не за да ми кажеш това, нали?
	Тя се усмихна тъжно.
	— Дойдох да се уверя, че си добре. И да те питам как ти се стори престоят в Ню Джърси?
	Не беше само това, той го усещаше, но й отговори:
	— Добре. Но беше много кратък. Имам чувството, че повече време прекарах в пикапа, отколкото със София.
	— Сигурно е така — съгласи се тя. — А семейството й?
	— Мили хора. Сплотено семейство. На масата беше весело.
	Тя кимна.
	— Добре. — Скръсти ръце. — А София?
	— Прекрасна е.
	— Виждам как я гледаш.
	— И?
	— Ясно е какво изпитваш към нея.
	— И? — повтори той.
	— София е чудесно момиче. Радвам се, че я опознах. Мислиш ли, че имате бъдеще?
	Той пристъпи от крак на крак.
	— Надявам се.
	Майка му го погледна сериозно.
	— Тогава трябва да й кажеш.
	— Вече съм й казал.
	— Не — поклати глава майка му. — Да й _кажеш_.
	— Какво?
	— Какво ни предупреди лекарят — отвърна тя. — Да й кажеш, че ако продължиш да яздиш, най-вероятно няма да доживееш края на годината.


>	20.
>	Айра

	— Когато обикаляш къщата — проговаря ненадейно Рут, — не правиш това, което твърдиш.
	— Какво? — сепвам се, че чувам гласа й отново след дългото мълчание.
	— Те не са като дневника, който ми пишеше. Аз четях всичките си писма, а ти не виждаш всички картини. Повечето са складирани в стаите и не си ги виждал от години. Както и онези в дървените кутии. Вече не можеш дори да отвориш кутиите.
	Вярно е.
	— Може да се обадя на някого — казвам. — Да ми помогне да окача други картини по стените. Както правеше ти.
	— Да, но аз знаех как да ги подредя, за да подчертая красотата им. Твоят вкус не е толкова добър. Накара работниците просто да ги окачат на всяко свободно място.
	— Харесвам еклектичния ефект.
	— Не е еклектичен. Претрупано е и всичко може да изгори в пожар.
	Усмихвам се иронично.
	— Значи е добре, че никой не ми идва на гости.
	— Не. Не е добре. Беше срамежлив, но черпеше сили от хората.
	— Черпех сили от теб — уточнявам.
	В колата е тъмно, но я виждам как забелва очи.
	— Говоря за клиентите ти. Имаше специален подход към тях. Затова магазинът изгуби редовните си клиенти, след като го продаде, и фалира. Новите собственици се интересуваха повече от парите, отколкото от доброто обслужване.
	Възможно е да е права, но понякога се питам дали причината не е промененият пазар. Дори преди да се оттегля, магазинът губеше клиенти. В Грийнсбъро се появиха големи магазини с по-богат избор. Хората заживяха в покрайнините и бизнесът в центъра на града замря. Предупредих новия собственик, но той не се разколеба. Все пак сключих сделката с чувството, че не съм го подвел. Магазинът вече не беше мой, но изпитах дълбоко съжаление, когато разбрах, че го закриват след повече от деветдесет години. Старите магазини за костюми последваха съдбата на покритите каруци, телта за разбиване на яйца и кръглите телефонни шайби.
	— Моята работа не беше като твоята — казвам на Рут. — Не я обичах така, както ти обичаше своята.
	— Отдъхвах си по цяло лято.
	Поклащам глава. По-скоро си представям, че го правя.
	— Обичаше я заради децата. Ти ги вдъхновяваше, но и черпеше вдъхновение от тях. Летата ни бяха незабравими, но накрая винаги очакваше с нетърпение да се върнеш в класната стая. Защото децата ти липсваха. Липсваше ти смехът им, любознателността им и невинният им поглед към света.
	Тя ме поглежда с повдигнати вежди.
	— Откъде знаеш?
	— Ти ми каза — отговарям.

	* * *

	Рут преподаваше на трети клас. Според нея това бе ключов период в живота на учениците. Повечето бяха осем-деветгодишни — възраст, която тя смяташе за повратен момент в образованието. Учениците бяха достатъчно големи да разбират идеи, които само допреди година не биха проумели, и достатъчно млади да приемат наставленията на възрастните с почти безрезервно доверие.
	Според Рут това бе и първата година, през която проличаваха разликите в способностите на учениците. Някои напредваха по-бързо, а други изоставаха. Причините бяха десетки, но в нейното училище, в нашия район и по онова време на много от учениците й — а и на родителите им — им беше все едно. Учениците ходеха на училище до осми-девети клас, а после напускаха, за да работят целодневно във фермите. Дори за Рут това се оказваше труднопреодолимо предизвикателство. Именно заради тези деца будуваше нощем, за тях се тревожеше и променяше учебните планове, търсейки начин да заинтригува и тях, и родителите им. Караше ги да садят семена в чашки и да ги надписват, за да ги насърчи да четат, или да ловят буболечки и да ги именуват, за да запали у тях искрата на любознателността към природния свят. Изпитите по математика винаги включваха по нещо за фермата и за парите. „Ако Джо събира по четири кошници праскови от всяко дърво, а във всеки ред има по пет дървета, колко кошници ще успее да продаде Джо?“ Или: „Ако имате 200 долара и купите семена за 120, колко долара ще ви останат?“. Това бяха важни за учениците неща и Рут обикновено успяваше да пробуди интереса им. Някои напускаха, разбира се, но по-късно идваха да й благодарят, че ги е научила да четат, да пишат и да пресмятат сметките си в магазина.
	Тя се гордееше с това — и с учениците, които успяваха да завършат и да постъпят в колеж. От време на време обаче попадаше на ученик, който й припомняше защо е искала да стане учителка. И така стигам до картината над камината.

	* * *

	— Мислиш за Даниъл Маккалъм — казва ми тя.
	— Да. Любимият ти ученик.
	Лицето й се оживява и аз разбирам, че си го представя ясно както в деня, когато го е видяла за пръв път. По онова време преподаваше от петнайсет години.
	— Той беше труден ученик.
	— Така ми каза.
	— Беше необуздан. Панталоните му винаги бяха изцапани и не го свърташе на едно място. Всеки ден му се карах.
	— Но го научи да чете.
	— Научавах всички да четат.
	— Но той беше различен.
	— Да. По-голям от другите момчета. В междучасието ги налагаше с юмруци и им оставяше синини по ръцете. Косата ми започна да побелява заради Даниъл Маккалъм.
	Помня как се оплакваше от него, но думите й — и тогава, и сега — са изпълнени с обич.
	— За пръв път стъпвал в училище. Не е разбирал правилата.
	— Знаеше правилата. Но отначало не искаше да ги спазва. Седеше зад красиво момиче, Абигейл, и постоянно я дърпаше за косата. „Не бива да правиш така“, повтарях му, но той продължаваше. Накрая го преместих на първия чин, за да го следя.
	— Тогава разбра, че не може да чете и да пише.
	— Да — отговаря тя.
	— И когато отиде да разговаряш с родителите му, разбра, че са починали. Оказа се, че го отглеждат доведеният му брат и съпругата му, но и двамата не искат да ходи на училище. Видя, че тримата живеят в колиба.
	— Знаеш, защото дойде с мен.
	Кимвам.
	— По пътя към къщи беше много мълчалива.
	— Сърцето ми се свиваше, че в тази богата страна има хора, които живеят като тях. И се тревожех, че никой на този свят не го е грижа за него.
	— Реши не само да му преподаваш, но и да му помагаш да учи — и преди, и след училище.
	— Той седеше на първия чин. Нямаше да съм добър учител, ако не научи нищо.
	— Но ти беше и жал за него.
	— Разбира се. Живееше тежко. После научих, че има много деца като Даниъл.
	— Не. За нас двамата той беше единствен.

	* * *

	В началото на октомври Даниъл дойде за пръв път в дома ни — високо рошаво момче с груби маниери и свян, който ме изненада. Не се ръкува с мен и не ме погледна в очите нито веднъж. Стоеше с ръце в джобовете, забил поглед в пода. Рут бе работила с него след часовете, но продължиха да учат на масата в кухнята, докато аз слушах радио в дневната. После тя настоя да остане на вечеря.
	Даниъл не бе първият ученик, когото канеше у дома на вечеря, но единствено той започна да идва често. Рут ми обясни, че се дължи отчасти на положението в семейството му. Доведеният брат на Даниъл и съпругата му едва смогвали да поддържат фермата и негодували, че шерифът им е наредил да пратят Даниъл на училище. От друга страна, сякаш не искаха и да се мотае във фермата. В деня, когато Рут ги посети, те седяха на верандата, пушеха и отговаряха на въпросите й равнодушно и едносрично. На другата сутрин Даниъл дошъл на училище с насинено лице и зачервено око. Това натъжи до болка Рут и засили решимостта й да му помогне.
	Наскърбяваха я обаче не само очевидните признаци, че тормозят Даниъл. Когато му преподаваше след училище, тя често чувала червата му да къркорят. Когато го питала, й отговарял, че не е гладен, но накрая признал как понякога не яде дни наред. Първата й мисъл била да се обади на шерифа, но Даниъл я помолил да не го прави — нямало къде другаде да отиде. Затова тя започна да го кани често на вечеря.
	След първото му гостуване у дома, той се хранеше с нас по два-три пъти седмично. Когато свикна с нас, свенливостта му се изпари, заменена от любезност. Ръкуваше се с мен и ме наричаше „господин Левинсън“. Не пропускаше да попита как е минал денят ми. Сериозното му поведение ме натъжаваше и впечатляваше, вероятно защото го възприемах като резултат от тежкия му живот. Харесах го обаче от самото начало и постепенно се привързах към него, а Рут го обикна като син.
	Знам, че в наши дни се смята за неуместно да се използва тази дума, когато се описват чувствата на учител към ученик. Навярно е била неподходяща и тогава. Ала обичта на Рут бе майчинска, породена от доброта и загриженост, и Даниъл разцъфваше под грижите й. Чувах я как му повтаря, че вярва в него и че когато порасне, може да стане какъвто поиска. Напомняше му, че е способен да промени света, да го направи по-добро място за себе си и за другите, и той, струва ми се, й вярваше. Повече от всичко се стараеше да я радва и престана да лудува в час. Учеше усърдно и изненадваше Рут с лекотата, с която усвояваше уроците. Макар и необразован, той се отличаваше с изключителна интелигентност и до януари четеше не по-зле от съучениците си. През май ги изпревари с почти две години — не само в четенето, но и по останалите предмети. Притежаваше забележителна памет — попиваше като гъба всичко, което научаваше от мен и от Рут.
	Сякаш стремейки се да опознае сърцето на Рут, той проявяваше интерес към картините, окачени по стените в дома ни, и тя често му ги показваше. Уловил я за ръката, той слушаше как му ги описва, и очите му се стрелкаха ту към лицето й, ту към платното. Научи имената на всички художници и стиловете им. Така разбрах, че се е привързал към нея, както тя милееше за него. Веднъж Рут ме помоли да ги снимам. Дадох му снимката и той я държа целия следобед. По-късно го видях да се взира благоговейно в нея. Когато Рут го откарваше вкъщи, нито веднъж не забравил да й благодари. А в последния учебен ден, преди да изтича да си играе с приятелите си, й казал, че я обича.
	По това време тя вече обмисляше как да попита Даниъл дали иска да остане постоянно при нас. Обсъждахме го и аз нямах нищо против. Казах й, че ще ми бъде приятно момчето да живее у дома. В края на учебната година обаче Рут все още се чудеше как да повдигне темата пред него. Не беше сигурна дали Даниъл ще се съгласи и иска ли изобщо такова нещо, не знаеше и как ще реагира доведеният му брат. Нямаше гаранция, че властите ще ни позволят, и поради всички тези причини тя не каза нищо на Даниъл през последния учебен ден. Реши да отложи въпроса, докато се върнем от лятната ваканция. По време на пътуването обаче често говорехме за Даниъл. Решихме да направим всичко възможно да го вземем вкъщи. Когато се върнахме в Грийнсбъро обаче, колибата пустееше, очевидно изоставена от седмици. Даниъл не се върна в училището през август. Никой не поиска да препратят документите му на нов адрес. Никой нямаше представа къде е отишъл и какво се е случило със семейството. Учениците и другите учители скоро го забравиха, но Рут плака седмици наред, щом разбра, че той не само е заминал, но навярно никога няма да се върне. Обиколи съседните ферми с надеждата някой да й каже къде е отишло семейството. У дома преглеждаше нетърпеливо пощата, да не би да й е изпратил писмо, и не криеше разочарованието си, когато ден след ден надеждите й не се оправдаваха. Даниъл бе запълнил празнота в живота на Рут, каквато аз бях неспособен да компенсирам, нещо, което липсваше в брака ни. През онази година той бе детето, което Рут винаги бе искала, детето, което аз не можех да й дам.
	Иска ми се да ви кажа, че Рут и Даниъл се намериха отново; че по-късно той се свърза с нея дори само за да й разкаже как живее. Тя се тревожеше за него години наред, но с течение на времето споменаваше все по-рядко името му, докато накрая спря изобщо да говори за него. Знам обаче, че никога не го забрави и частица от нея продължаваше да го търси. Оглеждаше се за Даниъл, когато пътувахме по тихите провинциални пътища, виещи се край порутени ферми; надяваше се да го види, когато се връщаше в училище след лятото, прекарано в далечни ателиета и галерии. Веднъж й се стори, че го зърва на улицата на Грийнсбъро в Деня на ветерана, ала докато си проправим път през тълпата, той вече бе изчезнал, ако изобщо е бил там.
	След Даниъл у дома не дойде нито един ученик.

	* * *

	Въздухът в колата е вледеняващ — следствие от отварянето на прозореца преди малко. По таблото блещука скреж и издишам ли, пред устните ми се образува облаче. Вече не съм жаден, но гърлото и стомахът ми студенеят от снега. Студът е вътре и вън, навсякъде, и аз не мога да спра да треперя.
	До мен Рут се взира през стъклото и аз осъзнавам, че небето е осеяно със звезди. Лунното сияние посребрява дърветата. Разбирам, че най-лошото е отминало. Тази нощ снегът върху колата ще хване коричка, защото ще замръзне, но утре или на следващия ден ще се стопли и светът ще се отърси от бялата прегръдка на зимата.
	Това е и добре, и зле. Снегът ще се стопи и колата ми ще се вижда от шосето, но снегът ми е необходим, за да оцелея, а след ден-два от него няма да е останало нищо.
	— Не се безпокой за утре от днес — рече ми Рут.
	— Лесно ти е да го кажеш — отвръщам кисело. — Аз съм в беда.
	— Да — кима спокойно тя. — Но сам си виновен. Не бива да шофираш.
	— Пак ли подхващаме тази тема?
	Тя ми се усмихва сухо. Сега е на четирийсет и косата й е подстригана късо. Роклята й е със семпла кройка, в любимите й светлочервени нюанси, с големи копчета и елегантни джобове. Като всички жени през шейсетте Рут харесваше Джаклин Кенеди.
	— Ти я повдигна.
	— Търсех съчувствие.
	— Оплакваш се. Остаряваш и все по-често ти е криво. Оплака се как съседът отсякъл дървото. И как момичето в бензиностанцията те сметнало за невидим.
	— Не се оплаквам. Просто отбелязвам фактите. Има разлика.
	— Не бива да се оплакваш. Не е красиво.
	— Десетки години ме делят от красотата.
	— Не — възразява тя. — Грешиш. Сърцето ти е красиво, а очите ти са благи. Ти си добър и почтен човек. Това е достатъчно, за да останеш винаги красив.
	— Флиртуваш ли с мен?
	Тя повдига вежди.
	— Не знам. Как мислиш?
	Мисля, че флиртува. И за пръв път след инцидента, макар и само за миг, наистина усещам топлина.

	* * *

	Странно е как криволичи животът ни. Случайностите, по-късно съчетани със съзнателни решения, действия и надежди, понякога създават бъдеще, което изглежда предопределено. Такъв момент бе срещата ми с Рут. Не излъгах, когато казах на Рут как в същия миг почувствах, че ще ми стане съпруга.
	Знам от опит обаче, колко е жестока съдбата и как дори надеждата невинаги е достатъчна. Рут го осъзна, щом Даниъл влезе в живота ни. Тогава тя бе на четирийсет, а аз — още по-възрастен. Това бе още една причина да плаче толкова след заминаването на Даниъл. По онова време социалните нагласи бяха различни и двамата разбирахме, че е твърде късно да осиновим дете. Когато Даниъл изчезна, аз по неволя стигнах до заключението, че съдбата съзаклятничи срещу Рут окончателно и за последно.
	Тя знаеше, че не мога да й дам дете, и въпреки това се омъжи за мен, но таеше надежда, че лекарят греши. Все пак нямаше конкретни доказателства. Признавам, че и аз имах някаква надежда. Но понеже бях толкова дълбоко влюбен в съпругата си, тази мисъл рядко ме измъчваше. През първите години от брака си правехме често любов и макар всеки месец Рут да си припомняше какво е жертвала, омъжвайки се за мен, отначало това не я тревожеше. Според мен тя вярваше във волята, смяташе, че силното й желание да има дете някак си ще осъществи мечтата й. Макар да не изричаше гласно убеждението си, очакваше нашето време да настъпи, затова, мисля, никога не обсъждахме възможността да осиновим дете.
	Сгрешихме. Знам го сега, но тогава не го знаех. Петдесетте години дойдоха и отминаха и къщата ни бавно се пълнеше с картини. Рут учителстваше, а аз работех в магазина. Макар да остаряваше, надеждата й не бе угаснала съвсем. После, като дългоочакван отговор на молитва, се появи Даниъл. Той първо й стана ученик, а после и син, за какъвто бе копняла. Когато илюзията рухна, останах само аз. А аз не бях достатъчен.
	Следващите няколко години бяха трудни за нас. Тя ме винеше, аз също се обвинявах. Безоблачните небеса на брака ни посивяха буреносно, после почерняха мразовито. Разговаряхме сковано; започнахме да се караме. Понякога ми се струваше, че едва изтърпява да е в стаята с мен. Прекарваше повечето почивни дни в дома на родителите си в Дърам — здравето на баща й се влошаваше — и понякога не си говорехме с дни. Нощем разстоянието, делящо ни в леглото, ми изглеждаше необятно като Тихия океан, океан, който и двамата нямахме сили да преплуваме. Тя не искаше, а аз се страхувах да опитам и продължавахме да се отдалечаваме. Понякога Рут дори се питаше дали иска да остане омъжена за мен, а вечер, след като си легнеше, аз сядах в дневната, копнеейки да съм някой друг — мъж, способен да й даде желаното.
	Ала не можех. Бях съсипан. Войната ми бе отнела единственото, което Рут искаше. Тъгувах за нея и се гневях на себе си. Случващото се помежду ни ми се струваше непоносимо. Бях готов да дам живота си, за да бъде отново щастлива, но не знаех как. Докато щурците огласяха с песента си топлите есенни нощи, аз закривах лице с длани и плачех, плачех, плачех.

	* * *

	— Не бих те напуснала за нищо на света — уверява ме Рут. — Съжалявам, че те накарах да се тревожиш.
	Думите й са изпълнени с разкаяние.
	— Но си го мислеше.
	— Да — признава тя, — но не както смяташ. Не беше сериозно. Всички омъжени жени понякога си мислят такива неща. Мъжете също.
	— Аз не съм си го помислял никога.
	— Знам — казва тя. — Но ти си различен. — Усмихва се, взема ръката ми и погалва възлите и костите. — Веднъж те видях… В дневната.
	— Знам.
	— Помниш ли какво стана после?
	— Дойде и ме прегърна.
	— За пръв път те виждах да плачеш от онази нощ в парка, след войната — казва тя. — Уплаших се много. Не знаех какво те е натъжило.
	— Плачех, защото се чувствах безпомощен. Не знаех какво да направя, за да бъдеш отново щастлива.
	— Нищо не можеше да направиш.
	— Беше ми толкова… ядосана.
	— Бях тъжна — поправя ме тя. — Има разлика.
	— Важното е, че не беше щастлива с мен.
	Тя стисва ръката ми; усещам колко е гладка кожата й.
	— Умен мъж си, Айра, но понякога ми се струва, че не разбираш жените.
	Знам, че е права.
	— Бях сломена, когато Даниъл си замина. Исках да стане част от живота ни. Да, бях тъжна, че нямаме деца. Но тъгувах и че съм на четирийсет, колкото и безсмислено да ти изглежда. Трийсетте не ме разтревожиха. Тогава за пръв път в живота си се почувствах пораснала. За жените обаче настъпването на четирийсетте невинаги е лесно. На рождения си ден мислех как вече съм преполовила живота си. Поглеждах в огледалото и не виждах млада жена. Суета е, разбирам, но ме притесняваше. Родителите ми също остаряваха. Затова им гостувах толкова често. Татко се бе пенсионирал, но не беше добре. На мама й беше трудно да се грижи за него. С други думи, нямаше лесен начин да ми помогнеш. Дори Даниъл да бе останал при нас, пак щяха да бъдат трудни години.
	Дали? И преди ми е казвала това, но понякога се съмнявам, че е съвсем честна.
	— Прегръдката ти онази вечер значеше много за мен.
	— Какво друго бих могла да направя?
	— Да ми обърнеш гръб и да се върнеш в спалнята.
	— Никога не бих постъпила така. Заболя ме, като те видях да плачеш.
	— Пресуши сълзите ми с целувки.
	— Да.
	— А по-късно се прегръщахме в леглото. За пръв път от месеци.
	— Да — повтаря тя.
	— И отношенията ни започнаха да се подобряват.
	— Време беше — казва тя. — Изморих се да тъгувам.
	— И знаеше колко много те обичам.
	— Да. Винаги съм го знаела.

	* * *

	През 1964 с Рут прекарахме нещо като втори меден месец в Ню Йорк. Не бяхме планирали нищо особено; по-скоро ежедневно ликувахме, че сме загърбили най-лошото. Обикаляхме галериите и пак се смеехме. Мисля, че усмивката й никога не е била толкова заразителна, колкото през това лято. Лятото на Анди Уорхол.
	Изкуството му — комерсиално, но и уникално — не ми допадаше. Рисунки на консервени кутии не ме вълнуваха. Не вълнуваха и Рут, но при първата им среща тя остана впечатлена от Анди Уорхол. Мисля, че това е единственият случай, когато силата на нечий характер я подтикна да купи творбите му. Тя усети интуитивно, че Уорхол ще зададе тона на шейсетте, и избра четири оригинални щампи. Творбите на Уорхол вече бяха скъпи — относително, разбира се, особено имайки предвид стойността им сега — и не ни останаха пари. Само след седмица се върнахме в Северна Каролина и наехме бунгало на крайбрежието. Тогава Рут за пръв път облече бански костюм от две части, но го носеше единствено на задната веранда, провесила хавлиени кърпи на парапета, за да не я види някой. След почивката край океана както винаги отидохме в Ашвил. На брега на езерото й прочетох писмото, което й бях написал, и годините продължиха да минават една след друга. Линдън Джонсън стана президент, приеха закона за гражданските права. Войната във Виетнам набираше скорост, а у дома слушахме най-вече за Войната срещу бедността. „Бийтълс“ бяха на гребена на вълната и жените започнаха масово да работят. С Рут следяхме всички събития, но за нас най-важен бе семейният живот. Той протичаше в утъпканото русло — работехме, а през лятото избирахме картини; закусвахме в кухнята, а на вечеря си разказвахме истории. Купихме картини на Виктор Васарли, Арнолд Шмид, Франк Стела и Елсуърт Кели. Харесахме творбите на Джулиан Станчак и Ричард Анушкевич и купихме и техни картини. Няма да забравя с какво изражение Рут избираше всяка от тях.
	Горе-долу по това време започнахме да използваме фотоапарата. Дотогава незнайно защо не му обръщахме особено внимание и през дългия си живот попълнихме само четири албума. Но те са ми достатъчни — разгръщам ги и виждам как с Рут остаряваме бавно. Има снимка, която тя направи на петдесетия ми рожден ден през 1970 година, има и нейна снимка от 1972, когато отбелязахме нейния юбилей. През 1973 за пръв път наехме помещение, за да съхраняваме там част от колекцията си, а през 1975 се качихме на „Кралица Елизабет II“ и отплавахме за Англия. Дори след толкова години не исках да летя със самолет. Останахме три дни в Лондон и два в Париж, а после отпътувахме с влак за Виена, където прекарахме следващите две седмици. Завръщането в родния град изпълни Рут и с носталгия, и с болка. Разбирах чувствата й, но почти през цялото време не знаех какво да й кажа.
	През 1976 Джими Картър бе избран за президент. Икономиката беше в криза и на бензиностанциите се извиваха дълги опашки. С Рут обаче не се вълнувахме от политиката. Бяхме се влюбили в ново движение в изкуството, наречено лиричен абстракционизъм, чиито предтечи бяха Полък и Ротко. През тази година — годината, когато Рут реши вече да не си боядисва косата — отпразнувахме трийсетия си юбилей. Макар да ми струва цяло състояние и да се наложи да взема заем, аз й подарих единствените две картини, които съм купувал сам — две малки творби на Пикасо от Синия и от Розовия период. Още същата вечер тя ги окачи в спалнята и след като се любихме, ги съзерцавахме часове наред.
	През 1977 бизнесът в магазина бе в застой и в свободното си време аз започнах да строя къщи за птици. Този период не продължи дълго — може би три-четири години — и макар да използвах готови комплекти, бях много несръчен. Отказах се точно когато започна ерата на Рейгън. По новините ни информираха, че дълговете не са проблем, но аз изплатих заема, с който бях купил картините на Пикасо. Рут си навехна глезена и цял месец се придвижва с патерици. През 1985 продадох магазина и се пенсионирах; през 1987 Рут също напусна училището. Организираха й тържествено изпращане. Докато работеше, три пъти бе печелила приза „Учител на годината“. През това време косата ми първо се прошари, а после побеля и оредя съвсем. Бръчките по лицето ми станаха по-дълбоки и двамата осъзнахме, че без очила почти не виждаме. През 1990 навърших седемдесет, а през 1996 — на петдесетгодишния ни юбилей — подарих на Рут най-дългото писмо. Тя го прочете на глас и докато четеше, установих, че едва я чувам. Две седмици по-късно ми предписаха слухов апарат. Приех го спокойно.
	Време беше. Остарявах. С Рут никога не преживяхме такава криза, каквато ни връхлетя след изчезването на Даниъл, но животът ни невинаги беше лесен. Баща й почина през 1966, а две години по-късно удар отнесе майка й в гроба. През 1970 Рут напипа бучка в гърдата си и докато направят биопсията и открият, че е доброкачествена, тя се страхуваше да не би да се е разболяла от рак. Родителите ми починаха един след друг в края на осемдесетте и с Рут осъзнахме, че сме последните от двете ни семейства.
	Не мога да предвиждам бъдещето, но кой ли може? Не знам какви са били очакванията ми за годините, които ни оставаха. Предполагах, че ще продължим да живеем както досега, защото друг живот не познавах. Навярно щяхме да пътуваме по-малко — пътуването и ходенето вече ни затрудняваха — но иначе нищо нямаше да се промени. Нямахме деца и внуци, на които да гостуваме, не се налагаше да пътуваме в чужбина. Рут посвещаваше повече време на градината, а аз започнах да храня гълъбите. Пиехме витамини, но нямахме особен апетит. Хвърляйки поглед назад, си давам сметка, че сигурно трябваше да обърна по-сериозно внимание на факта, че на златната ни сватба Рут вече бе надживяла родителите си. Страхувах се обаче да мисля за това. Не можех да си представя, а и не исках, да живея без нея, но Бог имаше други планове. През 1998 Рут получи инсулт, който засегна лявата половина на тялото й. Можеше да се придвижва из къщата, но колекционерството ни приключи и повече не купихме нито една картина. Две години по-късно през една студена пролетна сутрин седяхме в кухнята и разговаряхме. Тя замълча по средата на изречението и не успя да го довърши — разбрах, че е получила втори удар. Остана три дни в болницата да й направят изследвания. Върна се у дома, но никога вече не проведохме разговор, в който думите се леят свободно. Лявата страна на лицето й се обездвижи още повече и тя започна да забравя дори най-простите думи. Това притесняваше Рут, но не и мен — за мен тя беше красива както в деня, когато я видях за пръв път. Аз обаче определено не бях някогашният мъж. Лицето ми беше сбръчкано и изпито. Погледнех ли се в огледалото, размерът на ушите ми винаги ме удивляваше. Заживяхме още по-непретенциозно — дните се нижеха един след друг. Сутрин аз приготвях закуската, хранехме се заедно и прелиствахме вестниците. След закуска сядахме в двора и хранехме гълъбите. По пладне подремвахме, а после четяхме, слушахме музика или отивахме до бакалницата. Веднъж седмично я откарвах във фризьорския салон, където измиваха косата й и оформяха прическата й — знаех, че така ще се почувства щастлива. С наближаването на август часове наред съчинявах писмото за нея. После заминахме с колата за Блек Маунтин, където отбелязахме поредния си юбилей край езерото. Както винаги Рут прочете думите, които бях написал.
	Приключенските ни времена бяха отминали отдавна, но на мен ми стигаше, че най-дългото ни пътешествие продължава. Когато си лягахме, аз прегръщах Рут, благодарен, че животът ме е благословил с тази жена. Молех се егоистично да умра пръв, защото дори тогава предусещах неизбежното.
	През пролетта на 2002, седмица след като азалиите в двора цъфнаха, прекарахме сутринта както обикновено, а следобед решихме в петък да вечеряме навън. Рядко го правехме, но и двамата бяхме в настроение и помня как се обадих в ресторанта да резервирам места. Надвечер се разходихме. Не дълго — до близката пресечка и обратно. Беше студено, но Рут сякаш не забелязваше. Поговорихме кратко с един от съседите си — не с гневния мъж, който отсече дървото — върнахме се у дома и се подготвихме да завършим както обикновено деня. Рут не ми спомена да я мъчи главоболие, но преди вечеря бавно тръгна към спалнята. Аз седях на фотьойла и четях; явно съм задрямал за няколко минути. Когато се събудих, Рут не се беше върнала. Извиках я, но не ми отговори. Станах, тръгнах по коридора и пак я извиках. Видях я паднала до леглото и сърцето ми подскочи в гърдите. Веднага разбрах, че пак е получила удар. Този път обаче беше по-лошо и докато дишах в устата й, опитвайки се да върна живота в нея, душата ми се вледеняваше.
	Парамедиците пристигнаха след няколко минути. Чух ги първо да чукат, а после да блъскат по вратата. Аз прегръщах Рут и не исках да я пусна. Те влязоха и аз им извиках. Втурнаха се в спалнята и видяха старец, прегърнал жената, която винаги е обичал.
	Заговориха ми ласкаво, единият ми помогна да се изправя, а другият прегледа Рут. Умолявах ги да й помогнат, мъчейки се да изтръгна обещание, че тя ще се възстанови. Сложиха й кислородна маска, сложиха я на носилка и ми позволиха да седна в линейката, която потегли бързо към болницата.
	Лекарят дойде в чакалнята и ме поведе по коридора. Плочките бяха сиви, очите ме боляха от флуоресцентните лампи. Попитах добре ли е съпругата ми и кога ще ми позволят да я видя. Той не ми отговори. Въведе ме в празна болнична стая и затвори вратата. Изражението му беше сериозно и когато сведе поглед, разбрах какво ще каже.
	— Съжалявам, господин Левинсън, но не можехме да направим нищо…
	При тези думи аз сграбчих таблата на леглото до мен, за да не падна. Лекарят продължаваше да говори, но стаята сякаш се смали и накрая виждах само лицето му като през телескоп. Гласът му звучеше пискливо и неразбираемо, но това нямаше значение. Изражението му казваше всичко — бях закъснял. Рут, моята любима Рут, бе умряла на пода, докато аз дремех в съседната стая.
	Не помня как съм си тръгнал от болницата. Следващите няколко дни също са обвити в мъгла. Адвокатът ми, Хауи Сандърс, скъп семеен приятел, ми помогна да организирам погребението — скромна, тиха церемония. После запалиха свещите, подредиха възглавници по подовете из цялата къща и аз потънах в траур. Хората идваха и си отиваха — съседи, включително мъжа, отсякъл дървото, клиенти от магазина, трима собственици на галерии от Ню Йорк, шестима художници. Жените от синагогата идваха всеки ден да чистят и да готвят. И всеки ден аз си повтарях, че искам да се събудя от кошмара, в който се е превърнал животът ми.
	Постепенно хората спряха да идват. Накрая не остана никой. Никой, на когото да се обадя, никой, с когото да поговоря. Къщата потъна в тишина. Не знаех как да живея, а времето се забави безмилостно. Дните пълзяха едва-едва. Не успявах да се съсредоточа. Прочитах вестника и не помнех нищо. Седях часове наред, преди да усетя, че радиото е включено. Дори птиците не ме радваха. Взирах се в тях и си мислех, че Рут трябваше да седи до мен и ръцете ни да се докосват, когато бъркаме в торбичката със семена.
	Всичко бе изгубило смисъл, а и аз не исках да търся смисъл. Дните ми изтичаха в тиха агония. Вечерите бяха още по-тежки. Късно нощем лежах в леглото, неспособен да заспя, и усещах как сълзите овлажняват лицето ми. Бършех очи и отново и отново се стъписвах от необратимостта на нейната липса.


>	21.
>	Люк

	Пак се връщаше към Биг Агли Критър. Към ездата, отстранила го осемнайсет месеца от арената и изпълнила нощите му с кошмари. Беше разказал на София за злополучния инцидент.
	Но не й каза всичко. След като майка му си тръгна, Люк се облегна на механичния бик в плевнята, припомняйки си миналото, което упорито се опитваше да забрави.
	Едва след осем дни разбра какво се е случило. Знаеше, че е пострадал и след известно насърчение си спомни смътно ездата, но нямаше представа колко близо е бил до смъртта — как, освен че е раздробил черепа му, бикът е прекършил първия му гръбначен прешлен и мозъкът му се е напълнил с кръв.
	Не каза на София, че не наместиха костите на лицето му почти цял месец, защото се страхуваха да не му причинят допълнително увреждане. Не спомена как лекарите му обясниха, че никога няма да се възстанови напълно от травмата на главата и че в черепа му има малка титанова пластина. Предупредиха го, че още един подобен удар по главата — със или без каска — най-вероятно ще го убие. Пластината, присадена в разбития му череп, била твърде близо до мозъчния ствол, за да го предпазва.
	След тази първа среща с лекарите той почти не им задаваше въпроси. Зарече се да не язди повече и съобщи решението си на всички. Родеото щеше да му липсва и сигурно винаги щеше да се пита какво ли е усещането да спечелиш шампионата, но не беше самоубиец, а и смяташе, че има достатъчно спестявания в банката.
	Имаше, но не бяха достатъчно. Майка му ипотекира ранчото, за да покрие чудовищните му медицински разходи. Повтаряше му как съдбата на ранчото не я вълнува, но той знаеше, че не е така. Ранчото бе нейният живот и всичко, което правеше след инцидента, го потвърждаваше. През изминалата година работеше до пълно изтощение, за да предотврати неизбежното. Каквото и да говореше, той знаеше истината.
	Би могъл да спаси ранчото. Не, не можеше да спечели достатъчно през следващата година — и даже през следващите три години — за да изплати заема, но бе добър ездач и щеше да успее да изплати вноските, дори да участва само в малкия турнир. Възхищаваше го предприемчивостта на майка му — идеите й за коледните дръвчета, тиквите, увеличаването на стадото — но и двамата разбираха, че това не е достатъчно.
	Какво му оставаше тогава? Или трябваше да се преструва, че всичко ще се подреди от само себе си — което беше невъзможно — или се налагаше да намери начин да разреши проблема. А единственият начин да разреши проблема бе да язди добре.
	Дори добрата езда обаче можеше да го обрече на смърт.
	Люк разбираше риска. Затова ръцете му трепереха всеки път, когато се подготвяше да язди. Не защото бе изгубил форма, или понеже страдаше от сценична треска. Яхнеше ли бика, се питаше дали това не е последната му езда.
	Не бе възможно да се състезава с такива страхове. Но, разбира се, залогът оправдаваше риска. Ранчото. Майка му. Не искаше тя да изгуби ранчото заради него.
	Люк поклати глава. Не биваше да мисли за това. И бездруго едва събираше увереност, за да издържи — и да побеждава — през следващия сезон. За нищо на света не трябваше да си казва, че няма да успее да язди.
	Или че ще умре…
	Не излъга лекарите, че е готов да се откаже. Знаеше какво причинява ездата — виждаше как лицето на баща му се сгърчва от болка и колко му е трудно да раздвижи тялото си сутрин. Същите болки измъчваха и него. Тренираше упорито и всеотдайно, но не стигна до върха. Преди осемнайсет месеца прие спокойно този факт.
	Сега обаче, застанал до механичния бик, съзнаваше, че няма избор. Сложи си ръкавиците, пое си дълбоко дъх и яхна бика. От единия му рог висеше контролната конзола и той я хвана със свободната си ръка. Ала навярно защото състезанията наближаваха, или защото не бе казал цялата истина на София, не успя да натисне бутона.
	Напомни си, че разбира какво може да се случи, и се окуражи, че е готов. Беше готов да язди, подготвяше се да се състезава, независимо какво може да се случи. Умееше да язди бикове. Яздеше откакто се помни и щеше пак да го направи. Бе добър ездач и щеше да разреши всичките им проблеми.
	Ала приземеше ли се лошо, щеше да умре.
	Изведнъж ръцете му затрепериха. Все пак успя да се овладее и натисна бутона.

	* * *

	На връщане от Ню Джърси София се отби в ранчото, преди да се прибере в пансиона. Люк я очакваше и бе почистил и къщата, и верандата.
	Смрачаваше се, когато колата й спря пред къщата му. Той слезе тичешком по стълбите пред верандата и се спусна към нея, питайки се дали нещо не се е променило след последната им среща. Тревогите му се изпариха, щом тя излезе от колата и се втурна към него.
	Той я прегърна и краката й политнаха във въздуха. Притиснал я в обятията си, Люк си припомни неповторимия досег на тялото й, спомни си колко много означава тя за него и се запита какво им предстои.

	* * *

	Правиха любов, но София не остана при него. Новият семестър започваше и първите лекции бяха рано на другата сутрин. Щом стоповете й изчезнаха в мрака, Люк тръгна към плевнята за поредната тренировка. Не беше в настроение, но до началото на състезанията оставаха десетина дни, а подготовката му далеч не бе приключила.
	По пътя реши този път да съкрати тренировката. Чувстваше се изморен, беше му студено и София вече му липсваше.
	В плевнята загря бързо и скочи върху бика. Баща му бе преправил бика така, че ездата да е по-трудна при високите скорости, а контролната конзола да се сваля и Люк да я държи в свободната си ръка. По навик стискаше юмрук дори когато яздеше живи бикове, но досега не го бяха питали защо, а и сигурно никой не бе забелязал.
	Подготви се и включи машината на средна скорост, колкото да се отпусне. После увеличи скоростта. Яздеше по шестнайсет секунди — два пъти по-дълго от ездата на арената. Баща му твърдеше, че така ездата на живо ще му се струва по-лесна. Навярно имаше право. Но тялото му се натоварваше два пъти повече.
	След всяка езда си почиваше, а след всеки три отдъхваше по-дълго. Обикновено в тези моменти не мислеше за нищо, но тази вечер пред очите му натрапчиво се появяваше Биг Агли Критър. Недоумяваше защо спомените не му дават мира, но не успяваше да ги прогони и нервите му се изопваха, щом погледнеше механичния бик. Време беше за истинската езда, ездата с висока скорост. Баща му бе приспособил машината за петнайсет различни езди в хаотична последователност и Люк никога не знаеше какво да очаква. През годините това му помагаше да се подготви добре, но сега му се прииска да е наясно какво ще последва.
	Когато ръката му отпочина, той възседна бика. Язди девет пъти. Седем пъти издържа до края на цикъла. Пресметна, че е тренирал четирийсет и пет минути, ако не брои почивките. Реши да язди още девет пъти и да приключи за тази нощ.
	Не успя.
	При втората езда усети, че губи равновесие. Не се разтревожи особено. Беше падал милион пъти, а за разлика от арената подът около бика бе омекотен с дунапрен. Не се уплаши дори когато полетя във въздуха. Изви се, за да се приземи, все едно е на арената — на ръце и крака.
	Успя да стъпи на крака, но незнайно защо залитна и инстинктивно се опита да остане прав. Направи три крачки напред и падна. Главата му се оказа извън дунапрена и челото му се стовари върху твърдия под.
	Златисти ивици пробягаха пред очите му. Стаята се завъртя, потъмня и пак изсветля. Усети болката — първо остра, после пронизваща. Всепроникваща. Цяла минута събира сили да се изправи на крака. Олюля се и ръката му потърси опора в стария трактор. Опипа уплашено подутината на челото си.
	Болеше го, но реши, че няма други поражения. Главата му не беше счупена. Изопна рамене, пое си дълбоко дъх и тръгна бавно към вратата.
	Пред прага го присви стомахът и той се сгърчи надве. Зави му се свят и повърна само веднъж, но се притесни. Беше повръщал след мозъчни сътресения и предположи, че пак се е случило същото. Не бе необходимо да ходи на лекар. Знаеше какво ще го посъветват — да не тренира поне една седмица.
	Или по-точно щяха да го предупредят да спре да язди…
	Беше се измъкнал на косъм наистина, но бе оцелял. Няколко дни щеше да почива, независимо че сезонът наближаваше. Докато куцукаше към къщата си, се опита да погледне от добрата страна на случилото се. Досега тренираше усърдно и отдихът щеше да му се отрази добре. Подновеше ли тренировките, сигурно щеше да се чувства по-силен от всякога. Стремеше се да си вдъхва увереност, но страхът не го напускаше.
	А и какво щеше да каже на София?

	* * *

	Два дни по-късно още не знаеше отговора. Видяха се в „Уейк“ и докато се разхождаха из кампуса вечерта, той не свали шапката си, за да не забележи София подутината на челото му. Подвоуми се дали да не й разкаже за инцидента, но се страхуваше от въпросите й. Въпроси, които бе принуден да отклонява. Когато тя го попита защо е толкова мълчалив, той се оправда с умората от работата в ранчото — което не беше лъжа, защото майка му бе решила да разпродаде кравите преди турнирите по езда на бикове и от сутрин до вечер товареха животните в камиони.
	София обаче го познаваше твърде добре, за да знае, че й спестява истината. В събота тя дойде в ранчото, надянала дебело яке и шапката, която й подари, и през цялото време го наблюдаваше изпитателно, докато подготвяха конете. Тръгнаха по същия път както през първия им ден заедно. Прекосиха гората и се насочиха към реката. Отначало тя мълчеше, но после се обърна към него и изрече:
	— Стига толкова! Искам да знам какво те тревожи. От една седмица си отнесен…
	— Съжалявам — каза той. — Изморен съм.
	Яркото слънце забиваше остри стрели в главата му, засилвайки главоболието, което го измъчваше откакто падна от механичния бик.
	— Виждала съм те изморен и преди. Нещо друго е, но не мога да ти помогна, ако не знам какво е.
	— Мисля за следващия уикенд. Знаеш, първото състезание през годината и прочее…
	— Във Флорида?
	— Пенаскола — кимна той.
	— Чувала съм, че е красиво там. Имало плажове с бял пясък.
	— Вероятно. Не че ще ги видя. Връщам се веднага след състезанието в събота.
	Сети се за вчерашната тренировка — първата след инцидента. Мина сравнително добре — равновесието му не беше засегнато — но болката в главата го принуди да прекрати упражненията след четирийсет минути.
	— Няма ли да е късно?
	— Състезанието е следобед. Ще се върна около два след полунощ.
	— Значи ще те видя в неделя?
	Той се потупа по бедрото.
	— Ако дойдеш тук. Но сигурно ще съм изтощен.
	Тя го изгледа с присвити очи.
	— Идеята май не те въодушевява особено.
	— Искам да те видя. Но не искам да се чувстваш длъжна да идваш.
	— Да не би да предпочиташ ти да дойдеш в пансиона?
	— Не.
	— Или да се срещнем другаде?
	— Вечеря с мама, забрави ли?
	— Тогава ще дойда тук! — Зачака напрегнато отговор, но той не продума. Обърна се и го погледна. — Какво ти става? Сърдит ли си ми?
	Предоставяше му отлична възможност да й разкаже всичко. Опита се да намери думите, но не знаеше как да започне. „Исках да ти кажа, че има опасност да умра, ако продължа да яздя бикове.“
	— Не съм сърдит. Просто мисля за предстоящите турнири.
	— В момента? — усъмни се тя.
	— През цялото време. И до края на сезона. От следващата седмица ще пътувам много.
	— Знам. — В гласа й прозвуча необичайна острота. — Каза ми.
	— Когато състезанията се провеждат на Запад, понякога няма да се връщам по цяла седмица.
	— Искаш да кажеш, че ще се виждаме по-рядко, а когато се виждаме, умът ти ще витае другаде.
	— Може би — сви рамене той. — Вероятно.
	— Не звучи забавно.
	— Какво да направя?
	— Ето какво. Опитай се да не мислиш за състезанията отсега. Да се позабавляваме, а? Понеже скоро ще започнеш да пътуваш и няма да се виждаме толкова често. Сигурно днес е последният ни цял ден заедно до края на сезона.
	— Не е толкова лесно — поклати глава той.
	— Кое?
	— Не мога да забравя какво ми предстои — отвърна рязко. — Животът ми не е като твоя — лекции, шляене из кампуса и клюки с Марша. Аз живея в реалния свят. Имам отговорности. — Чу я как ахва, но не смекчи назидателния си тон. — Работата ми е опасна. Изгубил съм форма и се притеснявам, че не успях да тренирам повече през тази седмица. Но през следващата трябва да наваксам на всяка цена. Иначе с мама ще изгубим всичко. Така че няма как да не мисля за това.
	Тя примигна, изненадана от тирадата му.
	— Леле! Някой е в лошо настроение днес.
	— Не съм в лошо настроение — отсече той.
	— По-добре да ме беше послъгал.
	— Какво трябваше да ти кажа?
	За пръв път лицето й се изопна и той усети, че полага усилия да се овладее.
	— Можеше да ми кажеш, че искаш да ме видиш в неделя, въпреки че ще си изморен. Можеше да ми кажеш, че ще мислиш за други неща, но да не го приемам лично. Можеше да се извиниш и да кажеш: „Права си, София. Да се забавляваме днес“. Но ти предпочете да ми обясниш, че това, което правиш — в реалния свят — не е като да учиш в колежа.
	— Колежът не е реалният свят.
	— Смяташ ли, че не знам?
	— Защо се ядосваш тогава, че съм го казал?
	Тя дръпна поводите и Демон спря.
	— Шегуваш ли се? — възкликна. — Защото се държиш като смахнат! Намекваш, че имаш отговорности, а аз нямам. Чуваш ли се изобщо?
	— Просто се опитвах да отговоря на въпроса ти.
	— Като ме обиждаш?
	— Не те обидих.
	— Но продължаваш да смяташ, че това, което правиш, е по-важно от това, което правя аз?
	— По-важно е.
	— За теб и за майка ти! — изкрещя София. — Колкото и да не ти се вярва, аз също държа на семейството си! Родителите ми също са важни за мен! Да се образовам, е важно! И имам отговорности! Желанието ми да успея не е по-нищожно от твоето. И аз имам мечти!
	— София…
	— Какво? Реши да смениш тона? Е, знаеш ли какво? Не си прави труда! Защото истината е, че дойдох тук, за да съм с теб, а ти ме нападаш!
	— Не те нападам — промърмори той.
	Но тя не го чуваше.
	— Защо го правиш? Защо се държиш така? Какво ти става?
	Той не отговори. Не знаеше какво да каже. София го гледаше и чакаше. Накрая поклати разочаровано глава. Опъна юздата и пришпори Демон по обратния път към конюшнята. Люк остана сам сред дърветата, чудейки се защо не събра смелост да й каже истината.


>	22.
>	София

	— И ти препусна и си тръгна? — попита Марша.
	— Не знаех какво друго да направя — отвърна София. Приятелката й седеше на леглото до нея. — Ядосах се, не исках да го виждам.
	— Ммм… И аз бих се ядосала — отвърна Марша с прекалено съчувствен тон. — Така де… и двете знаем колко необходими са за съвременното общество специалистите по история на изкуството. Ако това не е сериозна отговорност, здраве му кажи.
	София се намръщи.
	— Млъкни!
	Марша не я чу.
	— Особено ако още не са си намерили платена работа.
	— Млъкни!
	— Шегувам се — побутна я Марша с лакът.
	— Е, не ми е до шегички!
	— О, стига! Вече се бях примирила, че цял ден ще съм сама. И през нощта.
	— Опитвам се да говоря с теб!
	— Знам. Липсваха ми разговорите ни. Не сме разговаряли от цяла вечност.
	— И няма да разговаряме повече, ако продължаваш в същия дух. Усложняваш положението!
	— Какво искаш да направя?
	— Искам да ме изслушаш. Да ми помогнеш да проумея какво става.
	— Слушам те. Чух всичко, което ми каза.
	— И?
	— Честно казано, радвам се, че най-после се посдърпахте. Според мен във всяка зряла връзка има спорове. Иначе е меден месец. Все пак човек не знае колко силни са чувствата му, докато не го подложи на изпитание. — Тя й намигна. — Чела съм го някъде.
	— Чела си го?
	— И е вярно. Преодолеете ли го, ще скрепите отношенията си. А и сексът за сдобряване е страхотен.
	София се намръщи.
	— Винаги стигаш до секса.
	— Невинаги. Но щом става дума за Люк? — Тя се ухили похотливо. — На твое място щях да побързам да се сдобрим. Той е привлекателен мъж.
	— Не сменяй темата! Трябва да ми помогнеш!
	— Какво мислиш, че правя?
	— Опитваш се да ме ядосаш.
	Марша я погледна сериозно.
	— Знаеш ли? Подозирам, че Люк се притеснява какво ще се случи с вас. Ще пътува през повечето уикенди, а преди да се усетиш, ти ще се дипломираш и ще заминеш нанякъде. Вероятно започва да се подготвя за този момент.
	Може би. Звучеше правдоподобно, но…
	— Не е само това — поклати глава тя. — Никога не се е държал така. Има нещо друго.
	— Всичко ли ми каза?
	„Може да изгуби ранчото“. Не го каза на Марша и не смяташе да й го казва. Люк й се довери и тя нямаше да го подведе.
	— Иска да язди добре и се чувства напрегнат — обясни на приятелката си.
	— Ето го отговора — кимна Марша. — Напрегнат е, а ти му натякваш да не мисли за това. Заел е защитна позиция и си е изпуснал нервите, защото е сметнал, че ти е безразлично какво преживява.
	„Може би“ — помисли си София.
	— Повярвай ми — продължи Марша. — Сигурно вече съжалява. Обзалагам се, че всеки момент ще ти се обади да се извини.

	* * *

	Не се обади. Нито тази вечер, нито на другия ден, нито на следващия. Във вторник София току поглеждаше телефона да провери дали е написал съобщение. Питаше се дали да не му се обади. Ходеше на лекции и си водеше записки, но почти не помнеше какво са говорили професорите й.
	Между лекциите сновеше между сградите и обмисляше думите на Марша. Звучаха смислено, но не успяваше да се отърси от спомена за… какво? Гневът на Люк? Враждебността му? Не беше сигурна дали тълкува правилно поведението му, но определено бе почувствала, че той се опитва да я отблъсне.
	Защо досега всичко бе лесно и естествено, а се промени толкова бързо?
	Имаше нещо необяснимо. Реши да му се обади и да си изясни положението. По тона на Люк щеше веднага да разбере дали се тревожи излишно, или наистина нещо се е объркало.
	Бръкна в чантата си и извади телефона, но преди да набере номера на Люк, погледна към вътрешния двор на университета, където цареше познатото оживление. Студенти с раници, на велосипеди, сновящи напред-назад. Под едно дърво в далечината се бяха усамотили момче и момиче. Обичайна гледка, но нещо в сцената привлече вниманието й и тя се взря в двойката. Те се смееха, доближили глави. Момичето галеше ръката на момчето. Дори отдалеч личеше как помежду им прехвърчат искри. Познаваше и двамата. И несъмнено не ставаше дума за близко приятелство — предположение, потвърдено от целувката им.
	София не беше в състояние да откъсне очи от тях. Тялото й се изопна като струна.
	Доколкото знаеше, той не беше идвал в пансиона. Не беше чувала да споменават имената им заедно. Нещо почти невъзможно в кампус, където няма тайни. Което означаваше, че двамата криеха връзката си — не само от нея, но и от всички.
	Невероятно! Марша и Брайън!
	Съквартирантката й не би й го причинила, нали? Особено след като знаеше как постъпи Брайън с нея.
	Хвърляйки поглед назад обаче, София си спомни, че през изминалите седмици Марша го спомена на няколко пъти… И призна, че продължава да разговаря с него. Какво бе казала Марша за Брайън? „Той е забавен, красив и богат. Какво повече може да се желае?“ Да не споменаваме, че „й беше хвърлил око“, както Марша обичаше да се изразява, преди София да излезе на сцената.
	Разбираше, че би трябвало да й е все едно. Не искаше да има нищо общо с Брайън. Бяха се разделили отдавна. Съквартирантката й имаше право да бъде с него, щом желае. Ала когато Марша погледна към нея, в очите на София избликнаха необясними сълзи.

	* * *

	— Щях да ти кажа — оправда се гузно Марша.
	Бяха в стаята си и София стоеше до прозореца, скръстила ръце.
	— Откога се виждате? — попита, полагайки усилия да говори спокойно.
	— Отскоро — отвърна Марша. — Той дойде на гости у дома през коледната ваканция и…
	— Забрави ли колко ме нарани Брайън? — Гласът й пресекна. — Нали беше най-добрата ми приятелка!
	— Не го направих нарочно…
	— Но го направи.
	— Нямаше те всяка седмица. Виждах го на партитата. Разговаряхме. Обикновено за теб…
	— Значи аз съм виновна?
	— Не — поклати глава другото момиче. — Никой не е виновен. Не очаквах да стане така. Но колкото повече разговаряхме и се опознавахме…
	София се обърна да я прекъсне. Стомахът я присви, принуждавайки я да сбърчи лице от болка. Опита се да запази самообладание във възцарилата се тишина.
	— Трябваше да ми кажеш.
	— Казах ти. Споменах, че разговаряме. Намекнах, че сме приятели. Допреди няколко седмици бяхме само приятели. Кълна се.
	София погледна в очите най-добрата си приятелка. Чувстваше се омерзена.
	— Това е… _неправилно_ в много отношения.
	— Мислех, че вече не го обичаш — промърмори Марша.
	Тя се вбеси.
	— Не го обичам! Не искам да имам нищо общо с него. Но става дума за нас. За мен и теб! Ти спиш с бившия ми приятел! — Отметна косата си назад. — Марша, приятелките не си погаждат такива номера. Как изобщо оправдаваш постъпката си?
	— Приятелка съм ти — каза тихо тя. — Няма да го водя в стаята, когато и ти си тук…
	София почти не я чуваше.
	— Ще те излъже, нали знаеш? Както излъга мен.
	Марша поклати енергично глава.
	— Променил се е. Знам, че няма да повярваш, но е истина.
	При тези думи София разбра, че трябва да излезе. Тръгна към вратата и грабна чантата си от бюрото. Обърна се на прага.
	— Брайън не се е променил — отсече уверено. — Гарантирам ти го.

	* * *

	Навикът и отчаянието я насочиха към ранчото. Както винаги Люк излезе на верандата, когато тя излизаше от колата. Дори отдалеч разбра, че нещо не е наред, и макар да не бяха се чували от дни, я посрещна с широко разтворени обятия.
	София се сгуши в ръцете му и дълго плака.

	* * *

	— Не знам какво да правя — каза тя, облегната на гърдите му. — Не че мога да я спра…
	Люк я бе прегърнал и двамата се взираха в огъня. Беше я изслушал търпеливо. От време на време се съгласяваше с нея, но най-вече я утешаваше с мълчаливото си присъствие.
	— Най-вероятно не можеш — кимна.
	— Но какво да правя, когато сме заедно? Да се преструвам, че не знам нищо?
	— Така е най-добре, предполагам.
	— Но той ще я нарани — повтори тя за стотен път.
	— Вероятно.
	— Всички в пансиона ще ни обсъждат. Видят ли ме, ще започват да си шушукат, ще злорадстват или ще се преструват на много загрижени. До края на семестъра ще трябва да се занимавам с това.
	— Вероятно.
	Тя замълча за момент.
	— С всичко, което кажа, ли ще се съгласяваш?
	— Вероятно — отвърна той и я разсмя.
	— Радвам се, че вече не си ми ядосан.
	— Съжалявам за онзи път — каза той. — Беше права. Не бях в настроение и си го изкарах на теб. Сгреших.
	— Всички имаме лоши дни.
	Той я прегърна по-силно, но не продума. Едва по-късно й хрумна, че не й разказа какво го е тревожило в онзи ден.

	* * *

	София остана при него през нощта. На сутринта се върна в пансиона, пое си дълбоко дъх и влезе в стаята. Още не бе готова да разговаря с Марша, но от пръв поглед разбра, че не е нужно да се притеснява за това.
	Марша я нямаше. Леглото й изглеждаше недокоснато.
	Беше прекарала нощта с Брайън.


>	23.
>	Люк

	След няколко дни Люк тръгна към Пенаскола с неприятното усещане, че не е тренирал достатъчно. Безмилостната болка в главата му объркваше мислите му и не му позволяваше да се упражнява. Повтаряше си, че ако премине предварителните състезания с прилични резултати, ще има възможност да се възстанови за следващия кръг.
	Не познаваше Стър Грейзи — първия бик, който язди в Пенаскола. Не спа добре след дългото пътуване и ръцете му пак затрепериха. Главоболието му бе намаляло, но туптенето зад ушите му продължаваше — вибрация, която усещаше като живо същество. Разпозна малцина от другите ездачи, а повечето му се сториха съвсем млади. Всички се суетяха, опитвайки се да се успокоят, и всички имаха една и съща мечта. Да победят или да се класират сред първите, да спечелят пари и точки. И каквото и да правят, да не се наранят така, че да не могат да яздят следващата седмица.
	Както и в Маклийнсвил, Люк не се отдалечаваше от пикапа си, защото предпочиташе да е сам. Врявата от арената обаче стигаше чак до паркинга. Тълпата изрева, а след секунда говорителят обяви: „Случва се понякога!“. Люк разбра, че бикът е хвърлил ездача. Щеше да язди четиринайсети и макар ездата да продължаваше секунди, състезателите обикновено се редуваха през няколко минути. Прецени, че ще излезе на арената след около петнайсет минути, и се зарече да запази хладнокръвие.
	Не искаше да е тук.
	Мисълта го осени с неочаквана яснота, макар дълбоко в себе си да го знаеше отдавна. Категоричността на вътрешния му глас го накара да се олюлее. Не беше готов за това. И може би никога нямаше да бъде готов.
	След петнайсет минути обаче тръгна бавно към арената.

	* * *

	Миризмата повече от всичко останало му помогна да продължи. Беше позната и предизвикваше отклик, автоматизиран през годините. Светът се смали. Виковете на публиката и гласът на говорителя заглъхнаха. Съсредоточи вниманието си единствено върху младите помощници, които удържаха бика. Въжетата се изопнаха. Намести ремъка, докато прилегна удобно в ръката му. Нагласи тялото си върху бика. Изчака частица от секундата да се увери, че всичко е наред, и кимна.
	— Готово!
	Стър Крейзи излезе на арената с лек скок. Подскочи още веднъж и се завъртя рязко надясно, отлепил и четирите си крака от земята. Люк обаче предусети движението и се сниши, за да запази равновесие. Стър Крейзи подскочи още два пъти и пак се завъртя.
	Люк реагираше инстинктивно и щом звънецът изжужа, разкопча ремъка със свободната си ръка. Скочи на земята, приземи се прав и хукна към оградата на арената. Прескочи я, докато бикът беснееше зад гърба му.
	Зрителите нададоха въодушевени възгласи и говорителят им напомни, че преди време Люк се е класирал трети в Големия турнир. Той свали шапка и помаха на тълпата, а после тръгна към пикапа.
	Докато вървеше, главоболието се завърна с отмъстителна сила.

	* * *

	Втория път язди бик на име Кандиланд. След първата езда беше на четвърто място.
	Пак излезе на арената на автопилот, свел света до миниатюрна картина. Този бик беше по-зъл. По-самонадеян. Тълпата ревеше одобрително. Люк пак се приземи успешно и избяга от арената, докато бикът беснееше.
	Зае второто място.
	Цял час стоя зад волана на пикапа. Главата му пулсираше при всеки удар на сърцето. Смени нурофена с тиленол, но болката не премина. Почуди се дали не получава мозъчен оток, но пропъди представата какво ще се случи, ако някой бик го хвърли.

	* * *

	Излезе за последната езда с шанс за победа, въпреки че един от другите финалисти бе завършил с най-висок резултат за деня.
	Вече не беше нервен. Не в пристъп на неочаквана увереност, а защото болката и изтощението го бяха изцедили дотолкова, че всичко му беше безразлично.
	Искаше само да приключи.
	Подготви се и преградата се отвори. Бикът бе добър, но не колкото втория. Все пак беше по-необуздан от първия и това се отрази върху резултата му.
	Кой ще бъде победител зависеше от представянето на временния водач в класирането. Той обаче изгуби равновесие още в началото на ездата и се приземи върху арената.
	Макар и втори до финалите, Люк спечели състезанието. Първи турнир за сезона, първо място — точно по план.
	Взе си чека и написа съобщение на майка си и на София, че тръгва към къщи. Когато обаче пое с туптяща глава по дългия път към дома, се запита защо спечелените точки изобщо не го интересуват.

	* * *

	— Изглеждаш ужасно — каза София. — Добре ли си?
	Той се опита да отговори с пресилена усмивка. В три след полунощ се бе строполил в леглото. Събуди се след единайсет. Главата и тялото му крещяха от болка. Посегна механично към обезболяващите и изпи няколко хапчета. Тръгна залитайки към банята и остави горещата струя да облива вцепенените му мускули.
	— Добре съм — отвърна. — Пътувах дълго, а сутринта се залових да поправям оградата.
	— Сигурен ли си? — попита София. Откакто бе пристигнала в ранчото, го наблюдаваше като грижовна квачка. — Струва ми се, че си пипнал някакъв вирус.
	— Просто съм изморен. Тежки дни бяха…
	— Знам. Но спечели!
	— Да. Спечелих.
	— Това е добре. За ранчото, имам предвид — сбърчи чело тя.
	— Да — повтори замаяно той. — Добре е за ранчото.


>	24.
>	София

	Люк пак беше отнесен. Не като миналия уикенд, но нещо определено не беше наред. Изтощението не обясняваше състоянието му. Изглеждаше блед, с почти побеляла кожа, и макар да отричаше, личеше, че има по-силни болки от обикновено. При всяко по-бързо движение разкривяваше лице или си поемаше рязко дъх.
	Вечерята с майка му премина сковано. Линда й се зарадва, но Люк се застоя дълго навън до грила, сякаш ги отбягваше. На масата разговорът заобикаляше всички проблемни теми. Люк не споменаваше болката, майка му не го попита за родеото, а София скри колко ужасна бе седмицата в пансиона заради Марша и Брайън. Наистина ужасна — една от най-тежките й седмици в колежа.
	Още щом влязоха в къщата на Люк, той тръгна към спалнята. Чу го как изважда едно хапче от шишето, после второ. Последва го в кухнята, където го видя да поглъща шепа хапчета с чаша вода.
	Уплаши се, забелязала как се подпира на плота с приведена глава.
	— Много ли е зле? — попита го тихо и го прегърна през кръста. — Главоболието, имам предвид.
	Той вдиша дълбоко няколко пъти, преди да отговори:
	— Добре съм.
	— Очевидно не си. Колко изпи?
	— Четири — призна той.
	— Но нали взе и преди вечеря?
	— Не подействаха.
	— Трябва да отидеш на лекар.
	— Няма смисъл — възрази той с глух глас. — Знам какво ми е.
	— Какво?
	— Мозъчно сътресение.
	Тя примигна.
	— Как така? Удари си главата, когато скачаше от бика?
	— Не. Приземих се лошо на тренировката преди две седмици.
	— Преди две седмици?
	— Да — призна. — И поднових тренировките прекалено рано.
	— Главата те боли от две седмици?
	София се постара да не издава паниката си.
	— Не толкова. Ездата вчера влоши положението.
	— Защо изобщо язди, след като смяташ, че имаш мозъчно сътресение?
	— Длъжен бях. — Той не я поглеждаше.
	— Нищо подобно. Постъпил си глупаво. Хайде! Ще те заведа в спешното отделение.
	— Не — поклати глава той.
	— Защо? Аз ще карам. Трябва да те прегледа лекар.
	— И преди съм имал такива главоболия. Знам какво ще ми каже лекарят — да почивам, а е невъзможно.
	— Да не би да смяташ да яздиш и следващия уикенд?
	— Налага се.
	София не повярва на ушите си.
	— Затова ли е ядосана майка ти? Защото се държиш като идиот?
	Той не отговори веднага. Въздъхна и обясни:
	— Тя не знае.
	— Не си й казал? Защо?
	— Защото не искам да разбира. Ще се разтревожи.
	София поклати глава.
	— Защо продължаваш да яздиш, след като знаеш, че състоянието ти ще се влоши? Опасно е.
	— Вече ми е все едно.
	— Какво искаш да кажеш?
	Люк се изправи бавно и се обърна към нея с примирено, извинително изражение.
	— И преди мозъчното сътресение не биваше да яздя повече.
	Стори й се, че не чува правилно.
	— Не бива да яздиш? Никога?
	— Според лекарите поемам огромен риск.
	— Защото?
	— Заради Биг Агли Критър. Хвърли ме на земята и ме влачи дълго. Казах ти, че ме стъпка, но не ти обясних, че ми разби главата, близо до мозъчния ствол. Имам малка метална пластина там, но е недостатъчна да ме предпази.
	Думите му я вледениха. Невъзможно…
	— Казваш, че има опасност да умреш? — Не дочака отговор, ужасена от истината. — Така е, нали? И не си ми казал досега? Как можа…
	Всичко си дойде на мястото — защо й показа бика през първата им нощ заедно, защо майка му е толкова ядосана, напрежението му преди началото на състезанията.
	— Ясно… — продължи тя, опитвайки се да овладее всепоглъщащия страх. — Тогава наистина няма да яздиш повече. Край! Оттегляш се завинаги.
	Той не продума, но по лицето му прочете упорство. Прегърна го и се притисна отчаяно към него. Усещаше как бие сърцето му, колко силни са мускулите на гърдите му.
	— Не искам да яздиш. Не бива. Моля те, обещай ми да се откажеш. Ще измислим друг начин да спасим ранчото.
	— Няма друг начин.
	— Винаги има друг начин…
	— Не. Няма.
	— Люк, знам колко е важно ранчото, но не е по-важно от живота ти. Разбираш го, нали? Ще започнеш отначало. Ще намериш друго ранчо. Или ще работиш в ранчо…
	— Не ми трябва ранчото — прекъсна я той. — Правя го за мама.
	Тя се отдръпна от него, обзета от гняв.
	— Но тя също не иска да яздиш! Знае, че не е редно, че е глупаво… Защото си й син!
	— Правя го за нея…
	— Не! Правиш го, за да не се чувстваш виновен. Мислиш си, че постъпката ти е благородна, но всъщност си егоист! Това е най-егоистичното нещо…
	Тя млъкна, опитвайки се да си поеме дъх.
	— София…
	— Не ме докосвай! — извика му. — Ще нараниш и мен! Не го ли разбираш? Замислял ли си се за мен? И как ще се почувствам? Не, защото не става дума за мен. Нито за майка ти. За теб са важни само твоите чувства! — Тя отстъпи назад. — И ме излъга — прошепна.
	— Не те излъгах…
	— Не ми каза истината — прекъсна го горчиво. — Излъга ме, защото си разбирал, че няма да се съглася с теб! Че сигурно ще откажа да бъда с човек, който смята да постъпи толкова… неправилно. И защо? Защото искаше да спиш с мен? Да се позабавляваш?
	— Не…
	Тя не го чуваше. Горещи сълзи се стичаха по лицето й. Беше безсилна да ги спре.
	— Не мога да го преглътна… Тази седмица беше ужасна. Момичетата шушукаха, Марша ме отбягваше. Исках да бъда с теб, да поговорим… Но знаех, че трябва да участваш в състезанието. Приех го, защото това е работата ти. Но сега? Сега разбирам, че се опитваш да се самоубиеш…
	Думите се изляха като водопад. Обърна се и грабна чантата си. Не можеше да остане тук. С него. Не сега.
	— Не мога да го понеса…
	— Чакай!
	— Не искам да те слушам! Не искам обяснения защо толкова държиш да умреш!
	— Няма да умра…
	— Напротив! Познавам те отскоро, но майка ти е била тук и знае! Лекарите също! И ти знаеш, че грешиш! — Задъхваше се. — Ще говорим, когато се вразумиш. Дотогава… — Замълча. Преметна чантата през рамо, излезе тичешком от къщата и скочи в колата. Включи двигателя и едва не се блъсна във верандата, докато завиваше към алеята, заслепена от сълзите.

	* * *

	Чувстваше се вцепенена.
	Люк й звъня два пъти, но тя не отговори. Седеше сама в стаята. Знаеше, че Марша е с Брайън, но въпреки това тя й липсваше. Откакто се бяха скарали, приятелката й оставаше всяка нощ при Брайън. Навярно не толкова от сляпо увлечение по него, колкото от срам да я погледне в очите.
	Още й се сърдеше — постъпката й беше противна и София не можеше да се престори, че й е все едно. Марша бе нарушила основното правило: „Не излизай с бившето гадже на най-добрата си приятелка“. Навярно трябваше да каже на Марша, че приятелството им е приключило, но не успя да произнесе думите, защото дълбоко в сърцето си знаеше, че не го е направила нарочно. Тя не бе скроила подмолен план да я наскърби. Просто не бе замесена от такова тесто, а и София знаеше от личен опит колко обаятелен е Брайън, когато реши. Подозираше, че точно това е направил. Защото той бе замесен от такова тесто. Не се съмняваше, че е завъртял главата на Марша, за да си отмъсти. Да я нарани за последно, скарвайки я с най-добрата й приятелка.
	А накрая щеше да нарани и Марша. Тя щеше да научи по трудния начин що за човек е Брайън. После щеше да се чувства още по-зле от сега. Заслужаваше си го донякъде, но…
	Но сега на София й се искаше да поговори с Марша. Нуждаеше се от нея. Да сподели какво е разбрала за Люк. И просто да поговорят. Както другите момичета в дневната и по коридорите. Чуваше гласовете им през вратата.
	Не искаше обаче да се мярка пред очите им, защото макар да мълчаха, израженията им бяха по-красноречиви от думите. Напоследък, влезеше ли в пансиона, стаите и коридорите притихваха и тя четеше мислите на момичетата: „Как ли се чувства? Вече не се вижда дори с Марша. Съчувствам й. Не мога дори да се поставя на нейното място“.
	В момента нямаше сили да се изправи срещу това и въпреки всичко искаше Марша да е тук. Защото бе сигурна, че никога не се е чувствала толкова самотна.

	* * *

	Часовете отминаваха. Небето бавно се покри с облаци, озарени от луната. София лежеше и си спомняше как с Люк съзерцаваха звездите нощем. Спомняше си как яздят и как се любят, как вечерят с майка му. Спомняше си до най-дребната подробност как седяха на сгъваемите столове в каросерията на пикапа през онази вечер, когато се запознаха.
	Защо поемаше риска да умре? Колкото и да се опитваше, не го разбираше. Знаеше, че главната причина е чувството му за вина, но струваше ли си? Не. И тя, и майка му мислеха така. Но той явно бе решил да се жертва. Не проумяваше защо и затова не събра сили да отговори, когато той позвъни за трети път.
	Беше късно и пансионът бавно утихваше. Беше изтощена, но знаеше, че няма да успее да заспи. Мъчейки се да осмисли саморазрушителния порив на Люк, започна да се пита какво точно се е случило в нощта на първата му среща с Биг Агли Критър. Той й спомена за пластината в главата, но тя подозираше, че положението е било още по-лошо. Стана от леглото и седна пред лаптопа върху бюрото. Обзета от мрачни предчувствия и желание най-сетне да разбере всичко, тя написа името на Люк в търсачката.
	Не се изненада, че резултатите не са малко, включително кратка биография в „Уикипедия“. Все пак той бе сред най-известните ездачи на бикове в света. Не я интересуваше обаче биографията му. Добави „Биг Агли Критър“ след името му и на екрана веднага се появи линк към видео в „ЮТюб“. Тя натисна бутона, преди да се разколебае. Видеото продължаваше едва две минути, но тя видя със свито сърце, че са го гледали над половин милион души. Подвоуми се дали наистина иска да го види, но накрая пусна записа. Веднага разпозна Люк, възседнал бика пред ограждението на арената. Камерата го снимаше някъде отгоре, вероятно за телевизионните зрители. Залата бе препълнена, а край арената висяха знамена. За разлика от арената в Маклийнсвил, тази беше закрита и вероятно я използваха за всякакви цели — от баскетболни мачове до концерти. Люк носеше шапка, джинси и червена риза с дълги ръкави под предпазната жилетка с изписан състезателен номер 16.
	Той намести ремъка, докато други каубои удържаха бика, стиснали изопнатите въжета под корема му. Люк сви ръка в юмрук и се намести върху бика. Коментаторите се опитваха да надвикат гълчавата.
	„Люк Колинс финишира трети в Големия турнир на професионалните ездачи на бикове и се смята за един от най-добрите ездачи в света, но никога не е яздил този бик.“
	„Малцина са го яздили, Клинт. Биг Агли Критър е излизал на арената само два пъти. Миналата година го избраха за Бик на годината. Силно, зло животно. Ако Люк се задържи на гърба му, със сигурност ще получи над деветдесет точки.“
	„Подготвя се…“
	Люк сякаш застина, но само за миг. Вратата се отвори рязко и публиката нададе рев.
	Бикът се спусна напред, разтърси глава и задните му крака подскочиха във въздуха. Извъртя се наляво и после буквално полетя във въздуха, отлепил и четирите си крака от земята. В следния миг внезапно се завъртя в обратната посока. Бяха минали четири секунди. Зрителите крещяха неистово.
	„Ще успее!“ — извика един от коментаторите.
	В същия момент София видя как Люк полита напред, а бикът отмята глава назад.
	Ударът беше ужасен. Главата на Люк се отметна назад като гумена топка.
	„Леле боже!“
	Тялото на младия мъж се отпусна и той се свлече от бика. Ръката му остана заплетена в ремъка.
	Бикът продължи да рита и да се върти като побеснял, яростно и безмилостно. Люк подскачаше насам-натам като парцалена кукла, а краката му чертаеха бразди по арената.
	Няколко каубои се втурнаха към бика да освободят Люк, но животното спря да се върти, наведе рога и се спусна срещу натрапниците, отхвърляйки единия настрана като перце. Друг каубой се опита да освободи китката на Люк от ремъка, но не успя. Трети подскочи и се задържа достатъчно, тичайки до бика, та да разкопчае ремъка. Люк се свлече в пръстта, проснат по корем, безжизнен, а каубоят побягна.
	„Ранен е! Трябва да го изнесат от арената!“
	Бикът продължи да беснее. Сякаш осъзнал, че се е отървал от ездача, но разярен, че Люк се е осмелил да го възседне, той се насочи към него, без да поглежда каубоите, които се опитваха да му отвлекат вниманието. Засили се и заби рога в тялото на Люк с убийствена злост. Двама каубои го заудряха с юмруци, но той продължи да мушка жертвата си с масивните си рога. После размаха копита и започна да го тъпче. Да се върти и да го тъпче.
	Занемяла от ужас, София чу как коментаторът изкрещя: „Махнете го от него!“.
	Полуделият бик налагаше с копита Люк, смазвайки го с тежестта си. Копитата се вдигаха и спускаха — върху гърба, краката, главата му.
	Главата…
	Петима заобиколиха животното, мъчейки се да го спрат, но Биг Агли Критър беше неумолим.
	Блъскаше, риташе и мушкаше като обладан от сатанински сили.
	„Трябва да го спрат!“ — изкрещя пак коментаторът.
	Най-сетне… най-сетне животното се отдръпна от Люк и се втурна към другия край на арената, разтърсвайки глава.
	Камерата се насочи към Люк, към окървавеното му и неузнаваемо лице.
	Неколцина се спуснаха да го отнесат от арената.
	София закри лице, хлипайки ужасено.


>	25.
>	Люк

	В сряда главоболието на Люк понамаля, но той се страхуваше, че няма да успее да се състезава в Мейкън, Джорджия. Следващото състезание беше във Флорънс, Южна Каролина. Питаше се дали дотогава ще се е възстановил. После турнирът се прехвърляше в Тексас и в никакъв случай не биваше да започва този етап от сезона със сериозна травма.
	Безпокоеше се и за разходите. От началото на февруари се налагаше да пътува със самолет за състезанията. Това означаваше повече нощи в мотели, повече хранения в ресторанти, наемане на коли. В миналото, когато преследваше мечтата си, приемаше разноските като част от бизнеса. След шест месеца обаче вноските в банката щяха да се увеличат двойно и той търсеше в интернет най-евтините билети, повечето от които трябваше да се резервират няколко седмици предварително. Пресметна, че спечеленото от първото състезание ще покрие пътните му разходи за следващите осем турнира. Тоест, нямаше да задели нищо за предстоящите плащания на банката. Вече не побеждаваше, за да сбъдне мечтата си. Сега беше длъжен да побеждава.
	Щом тази мисъл изплува в съзнанието му обаче, чу гласът на София да му възразява, че не го прави нито за ранчото, нито за майка си, а за да не го измъчва съвестта.
	Наистина ли постъпваше егоистично? Ако не беше София, никога не би му хрумнало такова нещо. Не, не го правеше за себе си. Той щеше да се справи. Мислеше за майка си, за наследството й, за оцеляването й на възраст, когато не й остават много възможности. Не искаше да язди. Но майка му бе рискувала всичко, за да му помогне, и той й беше длъжник. Струваше му се непоносимо тя да изгуби всичко заради него.
	Защото ще се почувства виновен. И значи наистина става дума за него. Или не?
	В неделя вечерта се обажда три пъти на София. В понеделник — още три пъти. Два пъти във вторник. Пишеше й по едно съобщение всеки ден, но не получаваше отговор. Спомни си колко разстроена беше, че Брайън не я оставя на мира, и в сряда не й написа съобщение и не се обади. В четвъртък обаче мълчанието му се стори непоносимо. Качи се в пикапа и пое към „Уейк Форест“.
	Спря пред пансиона. Две еднакво облечени момичета седяха на люлеещи се столове на верандата. Едната говореше по телефона, другата пишеше съобщение. И двете го погледнаха с безразличие, после го погледнаха пак, разбрали кой е. Докато чукаше на вратата, чу отвътре да долита смях. След миг му отвори симпатична брюнетка с по един пиърсинг на всяко ухо.
	— Ще кажа на София, че си дошъл — рече му тя и отстъпи встрани да му направи път.
	Три момичета седяха на канапето до стената, проточили шии да го видят. Сигурно те се смееха по-рано, но сега го зяпаха ококорени и онемели.
	След няколко минути неловко мълчание на фона на гърмящия телевизор София се появи на стълбите, скръстила ръце. Погледна го, очевидно чудейки се как да се държи. Накрая въздъхна и тръгна неохотно до него. Забеляза как другите са се втренчили в тях и не продума. Кимна му към вратата и излезе навън. Люк я последва.
	Тя не спря на верандата. Закрачи по алеята, докато се отдалечи достатъчно от пансиона, та момичетата да не я виждат. Едва тогава се обърна към него.
	— Какво искаш? — попита го безизразно.
	— Исках да ти се извиня — отвърна Люк, пъхнал ръце в джобовете. — Съжалявам, че не ти казах по-рано.
	— Добре — каза тя.
	Не добави нищо повече и той се зачуди как да продължи. Тя се извърна и впери очи в пансиона в другия край на алеята.
	— Гледах записа на ездата — наруши мълчанието най-сетне. — С Биг Агли Критър.
	Той срита камъчетата по алеята. Не смееше да я погледне в лицето.
	— Както ти казах, беше доста неприятно.
	София поклати глава.
	— Меко казано. — Обърна се към него, търсейки отговори в очите му. — Знаех колко е опасно, но не разбирах, че е въпрос на живот и смърт. Едва сега си дадох сметка какъв риск поемаш винаги, когато излизаш на арената. Видях какво направи онзи бик с теб. Опитваше се да те убие… — Тя преглътна, неспособна да продължи. Люк също бе гледал веднъж записа, шест месеца след състезанието. По онова време се бе зарекъл да спре да язди и се чувстваше щастлив, че е оцелял. — Разминал си се на косъм със смъртта — подхвана пак София. — Даден ти е втори шанс. Възможност да заживееш нормално. Независимо какво ми обясняваш, няма да разбера защо искаш да пропилееш и него. Няма да ме убедиш. Казах ти как мислех за самоубийство, но всъщност никога не бих го направила. Ти обаче… сякаш искаш да се самоубиеш. И няма да се откажеш, докато не успееш.
	— Не искам да умра.
	— Тогава недей да яздиш. Докато се състезаваш, не мога да бъда част от живота ти. Не мога да се преструвам, че не се опитваш да се убиеш. Иначе ще се чувствам като подстрекател.
	Люк усети как гърлото му се свива.
	— Значи не искаш да ме виждаш повече? — произнесе едва чуто.
	При тези думи София усети отново колко я е изтощило напрежението и как вече не са й останали сълзи.
	— Обичам те, Люк. Но не мога да участвам в това. Не искам всяка минута, докато съм с теб, да се питам дали ще доживееш следващата седмица. И да си представям какво би било, ако не доживееш.
	— Значи всичко свърши?
	— Да. Ако продължиш да яздиш, това е краят.

	* * *

	На другия ден Люк седеше до кухненската маса. Пред него лежаха ключовете за пикапа. Беше петък следобед и ако тръгнеше веднага, щеше да пристигне в мотела преди полунощ. Вече бе натоварил необходимата екипировка в колата.
	Главата все още го наболяваше, но мисълта за София му причиняваше по-силна болка. Не искаше да пътува, не очакваше с нетърпение състезанието. Повече от всичко искаше да прекара почивните дни със София. Да яздят из ранчото, да се прегръщат пред камината.
	По-рано се видя с майка си, но тя се държеше хладно. Отбягваше го. Когато се налагаше да разговарят, едва сдържаше гнева си. Той усещаше колко й тежат тревогите — за него, за ранчото. За бъдещето.
	Взе ключовете, стана бавно и тръгна към пикапа, питайки се дали ще се върне у дома.


>	26.
>	София

	— Предположих, че ще дойдеш — посрещна я Линда.
	Лицето й изглеждаше уморено и угрижено като нейното.
	— Не знаех къде другаде да отида — рече момичето.
	Беше събота вечер и мъжът, когото обичаха, щеше да излезе на арената, рискувайки живота си.
	Линда й махна да влезе и я покани да седне до кухненската маса.
	— Искаш ли чаша горещ шоколад? Тъкмо се канех да си направя.
	София кимна и забеляза мобилния телефон на Линда върху масата. Тя проследи погледа й.
	— Пише ми съобщение, когато състезанието свърши — обясни, застанала пред печката. — Винаги. Е, преди ми се обаждаше. Разказваше ми как е минало състезанието, добре или зле… Сега обаче… — Поклати глава. — Сега ми съобщава, че е добре. А аз седя и чакам. Времето, разбира се, сякаш спира. Изморена съм, но знам, че няма да заспя дори след като получа съобщението. Защото ще се притеснявам мозъкът му да не е пострадал.
	София прокара нокът по масата.
	— Каза ми, че след инцидента е бил в интензивно отделение.
	— Когато го приеха в болницата, беше изпаднал в клинична смърт. — Линда разбърка бавно млякото. — Дори след като се събуди, никой не мислеше, че ще оцелее. Тилът му беше… натрошен. Аз пристигнах едва на другия ден. Влязох да го видя и не го познах. Носът и скулата му бяха счупени. Лицето му беше подуто и… неузнаваемо. Не можеха да направят нищо заради другата травма. Главата му беше бинтована, лежеше завързан за леглото, за да не мърда. — Тя наля горещото мляко в чашите и добави по лъжичка какао. — Цяла седмица не отвори очи. Няколко дни след това го оперираха. Остана цял месец в интензивното отделение.
	София пое чашата от Линда и отпи малка глътка.
	— Каза, че има пластина.
	— Да. Малка. Но лекарят обясни, че костите на черепа му вероятно никога няма да заздравеят напълно, защото не успели да спасят всички парченца. Описа го като витрина от цветни стъкълца, прикрепени хлабаво едно за друго. Сигурна съм, че сега е по-добре от предишното лято, а и той винаги е бил жилаво момче, но… — Тя замълча, неспособна да довърши мисълта си. Поклати глава и продължи: — След като го изписаха от интензивното отделение и сметнаха, че ще може да понесе пътуването, го прехвърлиха в университетската болница в „Дюк“. Мислех, че сме загърбили най-лошото, защото знаех, че ще оцелее, а нищо чудно и да се възстанови напълно. — Въздъхна. — После започнаха да пристигат сметките. Предстояха още три месеца в „Дюк“, докато тялото му се съвземе и за пластичните операции на лицето му. Нуждаеше се, разбира се, и от рехабилитация…
	— Каза ми за ранчото — прекъсна я тихо София.
	— Знам. Така оправдава решението си.
	— Но нищо не го оправдава.
	— Да — кимна Линда. — Нищо не го оправдава.
	— Мислиш ли, че е добре?
	— Не знам. — Линда потупа телефона. — Не знам, докато не ми напише.

	* * *

	Следващите два часа се точеха бавно, минутите сякаш се разтегляха до безкрайност. Линда наряза пай, но и двете не бяха гладни. Отчупваха от парчетата и чакаха.
	И чакаха.
	София смяташе, че ако е с Линда, няма да се тревожи толкова, но всъщност се почувства още по-зле. Достатъчно лошо бе, че видя записа, но от разказа за раните му започна да й се повдига.
	Люк щеше да умре. Нямаше място за съмнение. Щеше да падне. Бикът пак щеше да отметне неочаквано глава. Или да се спусне след Люк, докато излиза от арената.
	Нямаше шанс да оцелее, ако продължи да язди. Беше въпрос единствено на време.
	От тези мисли я изтръгна жуженето на телефона върху масата.
	Линда се протегна бързо към него и прочете съобщението. Раменете й се отпуснаха и тя въздъхна тежко. Плъзна телефона към София и закри лице с длани.
	София погледна думите: „Добре съм. Пътувам към къщи“.


>	27.
>	Люк

	Фактът, че не победи в Мейкън, се дължеше не толкова на ездата му, колкото на биковете. Представянето на бика все пак съставляваше половината от оценката — тоест, всяко състезание донякъде зависеше от случайността.
	Първият бик се въртя почти непрекъснато. Люк успя да се задържи върху гърба му и ездата несъмнено бе вълнуваща за зрителите, но точките му стигнаха едва за деветото място. Вторият бик не беше много по-добър, но той поне не падна. Няколко състезатели с по-високи резултати не извадиха късмет и той се придвижи до шестото място. Във финалите му се падна приличен бик и се класира четвърти. Не беше звездно представяне, но поне задържа първенството в ранглистата.
	Би трябвало да е доволен. Още едно успешно състезание и със сигурност щеше да си осигури място в Големия турнир, дори да язди лошо в следващите надпревари. Въпреки малкото тренировки и мозъчното сътресение надеждите му се оправдаваха.
	Странно, но ездата сякаш не влоши мозъчното му сътресение. По пътя към къщи чакаше болката да се усили, но чувстваше само бегло бучене, съвсем различно от агонията в началото на седмицата. Предусещаше, че до следващата сутрин ще изчезне напълно.
	С други думи, добри дни. Всичко вървеше по план.
	С изключение на София, разбира се.

	* * *

	Прибра се у дома един час преди зазоряване и спа почти до обяд. Едва след като се изкъпа, осъзна, че не е посягал към болкоуспокояващите. Болката наистина си бе отишла.
	А и тялото му не беше толкова вцепенено, колкото след първото състезание. Гърбът го наболяваше както обикновено, но нищо особено. Облече се, оседла Кон и отиде да нагледа стадото. В петък сутринта, преди да замине за Мейкън, една крава се бе заплела в бодливата тел и той искаше да види дали раната й зараства както трябва.
	В неделя следобед и в понеделник поправи напоителната система — заради студеното време на места се бяха появили течове. Във вторник започна да подменя керемидите в старата къща. За два дни покривът бе готов.
	Беше добра седмица — физическата работа му спореше — и той очакваше да изпита задоволство от свършеното. Ала тъгуваше за София. Не й се обаждаше и не пишеше съобщения. Тя също. Отсъствието й понякога му се струваше като празнина, зейнала на жизненонеобходимо място в тялото му. Искаше да върне времето назад, да знае, че когато се прибере у дома след състезанието във Флорънс, тя ще дойде при него.
	Разбираше обаче, че София никога няма да се примири с решението му и за разлика от майка му ще си отиде.
	С тези мисли започна да се подготвя за пътуването до Южна Каролина.

	* * *

	В събота следобед Люк наблюдаваше биковете зад арената във Флорънс, Южна Каролина. За пръв път ръцете му не трепереха.
	При нормални обстоятелства това би било добър знак, че се е успокоил. Не успяваше обаче да се отърси от усещането, че е сгрешил, идвайки тук. Преди час паркира край арената, обзет от мрачни предчувствия. Техният настойчив шепот го подтикваше да се качи в пикапа и да се върне у дома.
	Преди да е станало късно.
	Не се чувстваше така нито в Пенаскола, нито в Мейкън. Е, не изгаряше от желание да участва и в онези състезания, но главно защото смяташе, че не е подготвен за турнира. Страхът, който го беше обзел сега, бе по-различен.
	Питаше се дали Биг Агли Критър го долавя.
	Колкото и абсурдно да изглеждаше присъствието му тук — както и в Маклийнсвил — бикът беше във Флорънс, Южна Каролина. Мястото му беше при големите момчета, където несъмнено щеше отново да спечели наградата Бик на годината. Люк се чудеше защо собственикът му се е съгласил да го доведе на това незначително състезание. Най-вероятно спонсорът му бе предложил изгодна сделка, подплатена от някой от автодилърите в града. „Който успее да го обязди, ще си тръгне с нов пикап!“ — подобни рекламни предизвикателства вече се бяха превърнали в традиция на турнирите. Зрителите харесваха допълнителната тръпка, но Люк предпочиташе да не участва в такива зрелища. Не бе готов да яхне Биг Агли Критър отново, а навярно и никой от другите състезатели не би успял да се задържи върху гърба му. Не го притесняваше ездата, нито възможността да полети във въздуха. Тревожеше го как Биг Агли Критър ще реагира след това.
	Гледа го замислено почти цял час. Мястото на този бик не беше тук.
	Както и неговото.

	* * *

	Състезанието започна навреме. Слънцето бе достатъчно високо, за да топли. Зрителите по трибуните носеха якета и ръкавици, а опашката за горещ шоколад и кафе се извиваше чак до входа. Както винаги Люк остана в затоплената кабина на пикапа. Заобикаляха го дузини други пикапи със състезатели, дошли да се сгреят като него.
	Преди да дойде неговият ред, излезе веднъж от колата да види как ездач на име Трей Милър се опитва да язди Биг Агли Критър. Щом отвориха вратата към арената, бикът сниши глава и зарита бясно. Милър нямаше шанс. Падна на земята, бикът се обърна и го нападна. За щастие Милър се добра до оградата и я прескочи навреме.
	Бикът сякаш разбираше колко много хора го гледат. Спря и изсумтя гръмко. Закова се на място, проследи с поглед бягащия Милър и избълва бели облаци пара от ноздрите си.
	За своята езда Люк бе изтеглил бик на име Раптор — младо животно, участвало в малко турнири. Смятаха го за перспективен начинаещ и той оправда славата си. Въртеше се, извиваше глава и риташе, но Люк се чувстваше необичайно спокоен и накрая получи най-високия резултат за сезона.
	След като скочи от гърба му, бикът — за разлика от Биг Агли Критър — не му обърна никакво внимание.

	* * *

	В третата надпревара за сезона участваха повече състезатели и изчакването между кръговете бе по-дълго. Втория път Люк язди бик на име Локомотив и макар с по-слаб резултат, остана начело.
	След него на арената излезе Джейк Харис върху гърба на Биг Агли Критър. Ездата не продължи дълго, но в известно отношение Харис извади и по-малък, и по-голям късмет от Милър. Стигна до средата на арената, преди бикът да го хвърли и да го нападне. Път за бягство нямаше. По-млад ездач би се паникьосал, но Харис бе ветеран — успя да отскочи настрани в последния момент и се размина на сантиметри с рогата на животното. Двама каубои се втурнаха да отвлекат вниманието на бика и в краткия промеждутък Харис се добра до оградата. Набра се и се прехвърли от другата страна точно когато разяреният бик се канеше да го намушка.
	Биг Агли Критър се обърна към каубоите, останали на арената. Първият успя да прескочи оградата, но другият бе принуден да се скрие в един от варелите. Бикът се разгневи, че жертвата му се е измъкнала. Заблъска варела и го затъркаля по арената. Накрая го притисна до стената и започна да го мушка бясно с рога, сумтейки яростно.
	Люк гледаше и в гърлото му се надигаше горчилка. „Мястото на този бик не е тук“ — повтаряше си мислено. Биг Агли Критър не биваше да участва в състезания. Рано или късно щеше да убие някого.

	* * *

	След първите два кръга двайсет и девет ездачи поеха към дома. Останаха петнайсет. Люк бе с най-висок резултат и щеше да язди последен на финалите. Преди началото им имаше кратка пауза, през която зимното небе притъмня съвсем и запалиха прожекторите.
	Ръцете му не трепереха. Не нервничеше. Яздеше добре и ако денят се познава от сутринта, щеше да язди добре и третия път — странно усещане, като се имаха предвид опасенията му в началото на състезанието. Всъщност мрачните предчувствия не бяха се разсеяли напълно въпреки успешното му представяне досега.
	Напротив, засилиха се, след като видя как Биг Агли Критър нападна Харис. Организаторите на състезанието би трябвало да са предвидили риска и да изпращат петима каубои на арената, а не двама. Но дори след ездата на Милър те не взеха мерки. Бикът беше опасен, убийствено опасен.
	Люк и останалите финалисти се подредиха за последния жребий. Говорителят съобщаваше едно по едно имената на животните, които състезателите са изтеглили. Номер три щеше да язди Раптор, номер седем — Локомотив… С всяко следващо име мрачните предчувствия на Люк се засилваха. Не поглеждаше към другите състезатели. Затвори очи в очакване на неизбежното.
	И накрая, както дълбоко в себе си вече знаеше, на него се падна Биг Агли Критър.

	* * *

	Времето забави ход. Първите двама ездачи се задържаха върху биковете, следващите трима паднаха.
	Люк седеше в пикапа и слушаше говорителя. Сърцето му заби по-бързо, пришпорвано от адреналина. Опита се да се убеди, че е готов да посрещне предизвикателството, ала не беше готов. Не успя дори на върха на възможностите си, камо ли сега.
	Не искаше да излиза на арената. Не искаше да чува как говорителят обявява какъв пикап ще спечели и как никой не се е задържал върху гърба на бика през последните три години. Не искаше говорителят да съобщава на зрителите, че Биг Агли Критър едва не го е убил, превръщайки ездата му в своеобразно уреждане на сметки. Защото не беше така. Люк не таеше злоба към бика. Биг Агли Критър беше животно, макар и най-бясното, най-необузданото, на което се бе натъквал.
	Запита се дали да не се откаже. Да се задоволи с точките от първите два кръга и толкова. Пак щеше да финишира сред първите десет, дори сред първите пет, в зависимост от представянето на другите състезатели. Даже да се смъкне надолу в ранглистата, нямаше да изгуби възможността да участва в големия турнир.
	Където Биг Агли Критър несъмнено щеше също да се появи.
	Какво щеше да се случи следващия път? Ако го изтегли още в първия кръг? В Калифорния например? Или в Юта? След като е похарчил цяло състояние за самолетен билет, мотел и храна? И тогава ли щеше да си тръгне?
	Не знаеше. Мислите му бяха несвързани, трескави, ала когато погледна надолу, ръцете му не трепваха. Странно…
	В далечината тълпата изрева — знак за успешна езда. Добра езда, съдейки по виковете. „Браво“ — помисли си Люк. Сега не завиждаше на успеха на другите. Повече от всеки друг познаваше опасността.
	Време беше. Трябваше да реши. Да остане или да си тръгне, да се откаже или да язди, да спаси ранчото или да позволи на банката да им го отнеме.
	Да живее или да умре…
	Пое си дълбоко дъх. Ръцете му не трепереха. По-готов от това нямаше да бъде никога. Отвори вратата, стъпи на земята и погледна към тъмното зимно небе.
	Да живее или да умре… До това се свеждаше всичко. Изопна рамене и тръгна към арената, питайки се какво му е отредила съдбата.


>	28.
>	Айра

	Събуждам се и първата ми мисъл е, че тялото ми е изтощено и с всяка изминала минута отслабва все повече. Вместо да ме зареди със сили, сънят ми е откраднал няколко часа от последните, които ми остават.
	Утринната светлина прониква в колата. Снегът я отразява ярко и остро. След миг осъзнавам, че е понеделник. Минали са трийсет и шест часа от инцидента. Кой би помислил, че такова нещо ще сполети старец като мен? Кой би си представил такава воля за живот? Но аз винаги съм умеел да оцелявам, винаги съм се присмивал на смъртта и съм заплювал всемогъщата съдба. Не се страхувам от нищо, дори от болката. Време е да отворя вратата и да запълзя по стръмнината, за да помахам на минаваща кола. Щом никой не идва, аз ще отида при тях.
	Кого залъгвам?
	Не мога да направя нищо подобно. Болката е направо жестока. За секунда сякаш се отдръпвам от тялото си — виждам развалина, подпряна върху волана. За пръв път след произшествието съм сигурен, че съм неспособен да помръдна. Камбаната бие. Не ми остава много. Логично е да се уплаша, ала не ме е страх. От девет години чакам да умра.
	Не съм създаден да живея сам. Не ме бива. Годините след смъртта на Рут изминаха в отчаяна тишина, позната само на старците. Тишина, обвеяна от самота и от ясното съзнание, че добрите години са си отишли. Да не забравяме и усложненията, произтичащи от старостта.
	Тялото не е годно да живее цял век. Говоря от опит. Две години след смъртта на Рут преживях лек сърдечен удар — едва успях да набера номера на „Бърза помощ“, преди да се строполя в несвяст на пода. Две години след това ми стана трудно да пазя равновесие. Купих си проходилка, за да не се катурвам в розовите храсти, когато се осмелявам да изляза навън.
	Грижите за татко ми послужиха като предупреждение какво ме очаква и що-годе успях да се справя с предизвикателствата. Не предвиждах обаче безкрайния низ от дребни мъчения — някога лесни, а сега невъзможни неща. Вече не мога да отварям бурканите с конфитюр — моля касиерката в супермаркета да ми ги отваря, преди да ги прибере в плика. Ръцете ми треперят толкова, че пиша почти нечетливо, което ме затруднява да си плащам сметките. Мога да чета само на ярка светлина, а без зъбните протези мога да ям само супа. Дори нощем старостта е мъчителна. Заспивам след цяла вечност, а дългият сън е мираж. Има и лекарства — хапчетата са толкова много, че съм залепил бележка на хладилника, за да не ги забравям. Хапчета за артрит, за високо кръвно, за висок холестерол… Някои се пият преди, други — след хранене. Заръчаха ми винаги да си нося нитроглицеринови таблетки в джоба, в случай че почувствам пак пронизващата болка в гърдите. Преди ракът да започне да ме прояжда, докато остана само кожа и кости, се питах какви ли още неблагополучия ще ми сервира бъдещето. И Бог в своята мъдрост ми отговори. „Една злополука, да речем! Да му счупим костите и да го погребем под снега!“ Понякога си мисля колко странно е чувството Му за хумор.
	Кажа ли го на Рут, тя няма да се засмее. Ще рече, че трябва да съм благодарен, защото не всеки е благословен с дълъг живот. Ще каже, че сам съм виновен за инцидента. После ще свие рамене и ще ми обясни, че съм жив, защото нашата история не е приключила.
	Какво ще стане с колекцията ни?
	Девет години се опитвам да отговоря на този въпрос и смятам, че Рут ще остане доволна. През тези години бях заобиколен от нейната страст; прекарах тези години в прегръдката й. Накъдето и да погледна, си спомням за нея, а преди да си легна нощем, се взирам в картината над камината, утешавайки се, че нашата история ще свърши точно така, както Рут би искала.

	* * *

	Слънцето се издига в небето и дори най-потайните дълбини на тялото ми излъчват болка. Гърлото ми е пресъхнало. Искам само да затворя очи и да изтлея.
	Рут обаче не ми позволява. Втренченият й поглед ми заповядва да не отклонявам очи от нея.
	— Сега се чувстваш по-зле — отбелязва тя.
	— Изморен съм — промърморвам.
	— Да. Но още не е време. Трябва да ми разкажеш още нещо.
	— Защо? — едва изричам.
	— Защото това е нашата история. Искам да я чуя до края.
	Умът ми пак започва да блуждае. Страната, която съм опрял във волана, ме боли. Забелязвам, че счупената ми ръка е подута. Морава е, а пръстите ми приличат на наденички.
	— Знаеш края.
	— Искам да го чуя. От теб.
	— Не.
	— След погребението изпадна в депресия — продължава невъзмутимо тя. — Беше много самотен. Не исках да се чувстваш така.
	В гласа й долавям тъга и затварям очи.
	— Липсваше ми — казвам.
	Тя помълчава. Знае, че отбягвам темата.
	— Погледни ме, Айра. Искам да виждам очите ти, докато ми разказваш какво се случи.
	— Не желая да говоря за това.
	— Защо? — настоява тя.
	Дишайки на пресекулки, отговарям предпазливо:
	— Защото се срамувам.
	Тя знае истината и аз кимвам. Страхувам се какво ли си мисли за мен. Чувам я как въздиша.
	— Много се тревожех за теб. Престана да се храниш, когато всички си отидоха.
	— Не бях гладен.
	— Не е вярно. Беше гладен, но не обръщаше внимание на глада. Смяташе да се умориш от глад.
	— Вече няма значение…
	— Искам да ми кажеш истината — упорства тя.
	— Исках да бъда с теб.
	— Но какво означава това?
	Твърде изморен да споря, аз най-сетне отварям очи.
	— Означава, че се опитвах да умра — отговарям.

	* * *

	Виновна е тишината. Тишината, която и досега ме измъчва понякога. Тишината, възцарила се, след като другите опечалени си тръгнаха. Не бях свикнал с нея. Беше потискаща, задушаваща, всепоглъщаща. Бавно, но сигурно тя ме изпълни с безразличие.
	Изтощението и навикът също заговорничеха срещу мен. На закуска изваждах две чаши за кафе вместо една и със свито сърце прибирах втората в шкафа. Следобед извиквах, че аз ще изляза да донеса пощата, и осъзнавах, че никой няма да ми отговори. Стомахът ми беше свит през цялото време, а вечер нямах сили да сготвя вечеря, която ще ям сам. Понякога дни наред не се хранех.
	Не съм лекар. Не знам дали депресията ми беше заболяване или нормален резултат от скръбта, но резултатът е един и същ. Не виждах причина да живея. Не исках да живея. Но бях страхливец, неспособен да предприеме нещо. Вместо това не предприемах нищо. Само почти се хранех и резултатът пак беше същият. Отслабнах, изтощих се и лека-полека спомените ми се замъглиха. Осъзнах, че отново губя Рут, и състоянието ми се влоши още повече. Престанах да се храня. Скоро летата, които бяхме прекарали заедно, изчезнаха, и аз не виждах никаква причина да предотвратявам неизбежното. Лежах и се взирах в тавана, а миналото и бъдещето пустееха.

	* * *

	— Не е вярно — казва тя. — Твърдиш, че не си се хранел заради депресията. Казваш, че не си се хранел, защото си изгубил спомените. Аз обаче мисля, че си ги забравил, защото не си се хранел. И затова си нямал сили да се пребориш с депресията.
	— Стар съм. Силите отдавна са ме напуснали.
	— Оправдаваш се — махва с ръка тя. — Но сега не е време за шеги. Тревожех се за теб.
	— Невъзможно е. Теб те нямаше. Точно това беше проблемът.
	Тя присвива очи и аз разбирам, че съм я засегнал. Накланя глава.
	— Защо говориш така?
	— Защото е вярно?
	— Как тогава съм тук сега?
	— Може би не си.
	— Айра. — Тя поклаща глава. Произнася думите, сякаш говори на учениците си. — Виждаш ли ме? Чуваш ли ме? — Навежда се напред и полага ръка върху моята. — Усещаш ли това?
	Дланта й е топла и мека — познавам ръцете й по-добре от своите.
	— Да. Но тогава не го усещах.
	Тя се усмихва доволно, сякаш е доказала правотата си.
	— Защото не се хранеше!

	* * *

	Всеки дълъг брак разкрива истината, а истината е следната — съпругите ни понякога ни познават по-добре, отколкото ние се познаваме.
	Рут не беше изключение. Познаваше ме. Знаеше колко ще ми липсва, каква нужда изпитвам да разговарям с нея. Знаеше, че аз — не тя — ще остана сам. Това е единственото обяснение и нито веднъж не съм го подлагал на съмнение. Единствената й грешка бе, че открих какво е направила едва когато лицето ми се изпи, а ръцете ми заприличаха на вейки. Не помня деня, в който направих разкритието. Събитията се сливаха, дните се нижеха, лишени от смисъл. Помня само как през нощта се взрях в кутията с писма върху скрина на Рут. Виждах я всяка нощ след смъртта на Рут, но писмата бяха нейни, не мои, а и помътеният ми мозък нашепваше, че прочета ли ги, ще се почувствам по-зле. Щяха да ми припомнят колко ми липсва и колко много съм изгубил. Тази мисъл бе непоносима, нямах сили да се изправя срещу това. Онази нощ обаче, навярно защото вече бях съвсем вцепенен, се надигнах с мъка от леглото и взех кутията. Исках да си спомня още веднъж въпреки болката.
	Кутията ми се стори странно лека и щом отворих капака, долових аромата на балсама за ръце, който Рут винаги използваше. Съвсем бледо ухание, но го усещах. Изведнъж ръцете ми затрепериха. Пресегнах се като хипнотизиран и извадих първото писмо.
	Пликът изглеждаше отънял и пожълтял. Името й бе изписано с уверен почерк, който отдавна бях изгубил, и това за кой ли път ми припомни колко съм остарял. Ала не спрях. Извадих крехкия лист от плика и го разгърнах срещу светлината.
	Отначало думите ми прозвучаха чужди, като думи на непознат. Опитах отново, присвил съсредоточено очи. Усетих как образът на Рут постепенно придобива плътност. „Тя е тук — помислих си, — предвидила го е.“ Продължих да чета с разтуптяно сърце. Спалнята избледня и на нейно място се появи езерото, обгърнато от свежия планински въздух на късното лято. Опустелият колеж се издигна в далечината и Рут зачете писмото със сведени очи, пробягващи по редовете.
C>
	„Доведох те тук, на мястото, където за пръв път прозрях смисъла на изкуството, и макар да не е същото като тогава, то ще остане завинаги наше. Тук си спомням защо се влюбих в теб, тук започнахме новия си живот заедно.“
C$
	Прибрах писмото в плика и го оставих настрани. Прочетох второто, после следващото. Думите преливаха с лекота от година на година и съживяваха спомени за лета, които в отчаянието си бях забравил. Поспрях на откъс от писмото, написано на шестнайсетата ни годишнина.
C>
	„Мечтая да притежавам таланта да нарисувам чувствата си към теб, защото думите ми се струват безсилни. Ще нарисувам страстта ти в червено, добротата ти — в светлосиньо като небето и в тъмнозелено като гората, а непомръкващата ти ведрост — в яркожълто. Ала се питам достатъчна ли е палитрата на художника да обрисува какво значиш за мен?“
C$
	По-късно намерих послание, написано през тежките години, след като научихме, че Даниъл е заминал.
C>
	„Виждам как скърбиш и не знам какво да направя. Де да можех само да отмия някак тази тъга! Повече от всичко искам да не бях така безпомощен и да не те разочаровам. Като твой съпруг винаги ще те изслушвам, ще те прегръщам и ще изтривам с целувки сълзите ти, ако пожелаеш.“
C$
	Продължих напред през този живот в кутия — писмо след писмо. Пред прозореца се появи луната и изчезна, а аз четях ли, четях. Всяко писмо потвърждаваше любовта ми към Рут, облагородена като старо злато от дългите ни години заедно. Разбрах колко ме е обичала и тя, защото ми бе оставила подарък на дъното на кутията.
	Признавам, че не го очаквах. Рут продължаваше да ме изненадва, дори от отвъдното. Взирах се в писмото й и гадаех кога го е написала и защо не ми е казала.
	През годините, откакто го открих, съм го препрочитал толкова пъти, че го научих наизуст. Вече знам, че го е пазила в тайна, защото не се е съмнявала, че ще го намеря тогава, когато ми е най-необходимо. Предположила е, че все някога ще прочета писмата си до нея, че ще настъпи часът, когато няма да устоя на притегателната им сила. И в крайна сметка стана точно така, както е предвиждала.
	В онази нощ обаче аз не мислех за това. Просто взех писмото с трепереща ръка и го прочетох бавно.
C>
	„Мой скъпи Айра,
	Ти спиш, а аз пиша, питайки се откъде да започна. И двамата знаем защо четеш това писмо и какво означава то. Съжалявам, че ти причиних това.
	За разлика от теб аз не умея да пиша писма, а искам толкова много да ти кажа. Ако пишех на немски, думите сигурно щяха да се леят по-лесно, но ти нямаше да ги разбереш. Искам да ти напиша писмо, което да прилича на твоите. За жалост никога не ме е бивало с думите. Но съм решила да опитам. Ти го заслужаваш — не защото си мой съпруг, а защото си такъв, какъвто си.
	Казвам си, че трябва да започна с нещо романтично — спомен или жест, който описва какъв съпруг си — дните край океана, когато за пръв път правихме любов, или медения ни месец, когато ми подари шест картини, или как ме гледаш, когато съзерцавам някоя картина. Всъщност обаче намирах най-дълбок смисъл в тихото течение на живота ни. Усмивката ти сутрин винаги караше сърцето ми да затупти по-бързо. Протегнеше ли ръка към мен, проумявах колко е добър този свят. Както виждаш, да избера няколко момента ми се струва неправилно. Предпочитам да си те спомням в десетки галерии и хотелски стаи; да съживявам мислено хиляди целувки и нощи, прекарани в уютната ти прегръдка. Всеки спомен и всяко чувство, което си ми вдъхнал, заслужава отделно писмо. Аз също те обичах — повече, отколкото предполагаш.
	Знам, че сега страдаш, и съжалявам, че не мога да те утеша. Струва ми се невъзможно да съм неспособна да те успокоя, но те умолявам — въпреки тъгата не забравяй колко щастлива бях с теб, не забравяй, че обичах мъж, който също ме обичаше, а това е най-големият дар, за който някога съм мечтала.
	Усмихвам се, докато пиша тези думи, и се надявам ти също да се усмихнеш, докато ги четеш. Не се потапяй в скръб. Запомни ме с радост, защото винаги съм мислила така за теб. Искам това повече от всичко. Искам да се усмихваш, когато мислиш за мен. И в усмивката ти аз ще живея вечно.
	Знам, че ти липсвам много. И ти ми липсваш. Но ние пак сме заедно, защото аз съм — и винаги съм била — част от теб. Носиш ме в сърцето си, както аз те носех в моето и нищо няма да промени това. Обичам те, скъпи мой, и ти ме обичаш. Не го забравяй. Не забравяй двама ни. И малко по малко ще намериш начин да преодолееш тъгата.“
@	Рут
C$
	— Мислиш за писмото, което ти написах — казва ми тя.
	Отварям очи и ги присвивам, решен да я зърна отново. Тя е на шейсет и красотата й е озарена от мъдрост. Носи малки обици с диаманти — подарих й ги, когато се пенсионира. Опитвам се да навлажня устните си и не успявам.
	— Откъде знаеш? — прошепвам.
	— Лесно се досетих — свива рамене. — Изражението ти те издава. Лицето ти е като отворена книга. Добре че не играеш покер.
	— През войната играех покер.
	— Може би. Но едва ли си спечелил много.
	Усмихвам се немощно, признавайки истината в думите й.
	— Благодаря за писмото — казвам с дрезгав глас. — Нямаше да оцелея без него.
	— Щеше да умреш от глад — съгласява се тя. — Винаги си бил инат.
	Завива ми се свят и лицето й затрептява.
	— Онази нощ изядох една препечена филийка.
	— Знам. Препечена филийка! Закуска вместо вечеря. Приумиците ти ме смайват. А и филийката не бе достатъчна.
	— Но все пак беше нещо. А и бездруго наближаваше време за закуска.
	— Трябваше да си направиш палачинки. Или да си изпържиш яйца. За да събереш сили да обиколиш къщата. Да разгледаш картините и да си спомняш.
	— Още не бях готов за това. Тъгата щеше да ме сломи. А и едната липсваше.
	— Не липсваше. — Тя се обръща към прозореца и виждам само профила й. — Още не беше пристигнала. Донесоха я след седмица. — За миг тя замълчава и аз знам, че не мисли нито за писмото, нито за мен. Мисли как след седмица някой почука на вратата и на прага застана непознат. Раменете на Рут се отпускат и в гласа й прозвучава съжаление. — Иска ми се да бях там — прошепва, сякаш на себе си. — Да поговоря с нея, да й задам въпроси.
	Последните й думи извират от дълбок, скрит кладенец с тъга и въпреки състоянието си изпитвам неочаквана болка.

	* * *

	Посетителката беше висока и привлекателна. Бръчките около очите й издаваха, че прекарва много часове на слънце. Русата й коса бе прибрана на опашка, носеше избелели джинси и семпла блуза с къс ръкав. Пръстенът на ръката й обаче и беемвето, паркирано на улицата подсказваха далеч по-приятно съществуване от моето. Под мишница държеше пакет, увит в кафява хартия, с познат размер и форма.
	— Господин Левинсън? — попита. Кимнах и тя се усмихна. — Казвам се Андрея Локърби. Не ме познавате, но съпругата ви Рут е била учителка на съпруга ми. Сигурно не го помните. Казва се Даниъл Маккалъм. Ще ми отделите ли няколко минути?
	Занемях от изненада, повтаряйки си името наум. Отстъпих сковано настрани да й направя път да влезе и я поведох като насън към дневната. Седнах във фотьойла, а тя се настани на канапето срещу мен.
	Не знаех какво да кажа. Да чуя името на Даниъл четирийсет години по-късно и след смъртта на Рут бе най-голямата изненада в живота ми.
	Жената прочисти гърло.
	— Дойдох да изразя съболезнованията си. Разбрах, че съпругата ви е починала, и съжалявам за загубата ви.
	Примигнах, опитвайки се да намеря думи за прилива от чувства и спомени, заплашващ да ме удави. Искаше ми се да попитам къде е той? Защо изчезна. Защо не се свърза с Рут. Не зададох тези въпроси. Успях само да прошепна:
	— Даниъл Маккалъм?
	Тя остави пакета върху канапето и кимна.
	— Разказваше ми как идвал в дома ви. Съпругата ви го обучавала.
	— И… той ви е съпруг?
	Очите се отклониха за миг, преди да срещнат отново моите.
	— Беше ми съпруг. Сега съм омъжена за друг. Даниъл почина преди шестнайсет години.
	При тези думи нещо у мен се вледени. Опитах се да пресметна на колко години е бил, но не успях. Разбрах само, че е бил твърде млад. Тя сякаш прочете мислите ми и продължи:
	— Имаше аневризъм. Стана спонтанно, без никакви предупредителни симптоми. Оказа се масивен и лекарите не можаха да направят нищо…
	Ледът обхвана цялото ми тяло. Не можех да помръдна.
	— Съжалявам — отроних, но думата прозвуча неадекватно дори в собствените ми уши.
	— Благодаря — кимна тя.
	За миг и двамата замълчахме. Най-сетне аз разперих ръце.
	— Какво да направя за вас, госпожо…
	— Локърби — напомни ми тя и побутна пакета към мен. — Исках да ви дам това. От години е на тавана в къщата на родителите ми. Преди няколко месеца я продадоха и аз я намерих в един от кашоните, които ми пратиха. Даниъл се гордееше много с нея. Не исках да я изхвърля.
	— Картина? — попитах.
	— Веднъж ми каза, че тази картина е едно от най-важните неща, които някога е правил.
	Не я разбрах добре.
	— Даниъл ли я е нарисувал?
	Тя кимна.
	— В Тенеси. Нарисувал я в дома за деца. Един художник му помогнал.
	— Моля ви — вдигнах ръка. — Не разбирам нищо. Започнете отначало и ми разкажете за Даниъл. Съпругата ми дълги години се чудеше какво се е случило с него.
	Жената се поколеба.
	— Не знам какво точно да ви разкажа. Запознахме се в колежа, а той не говореше много за миналото си. — Аз не я прекъснах, надявах се да продължи. Тя търсеше думите, подръпвайки конец на блузата си. — Родителите му починали. Заживял с доведения си брат и съпругата му някъде тук, но изгубили фермата и се преместили в Ноксвил, Тенеси. Известно време живели в пикапа, но после арестували брат му за нещо и изпратили Даниъл в детски дом. Учел се добре и спечелил стипендия за университета в Тенеси… Започнахме да излизаме през последната година в колежа. И двамата учехме международни отношения. Оженихме се няколко месеца преди дипломирането и преди да постъпим в Корпуса на мира. Само това знам. Както казах, той не говореше много за миналото. Детството му явно е било тежко и спомените му причиняваха болка.
	Опитвах се да осмисля чутото, да си представя траекторията на живота на Даниъл.
	— Какъв беше той? — попитах.
	— Даниъл? Беше… невероятно умен и мил, но у него имаше някакво напрежение. Не точно гняв, а сякаш е видял най-лошата страна на живота и е решен да поправи каквото може. Излъчваше обаяние и решимост, които увличаха околните. Две години работихме за Корпуса на мира в Камбоджа. После го назначиха в „Юнайтед Уей“, а аз работех в благотворителна клиника. Купихме си малка къща и обмисляхме да имаме деца, но след година-две осъзнахме, че не сме готови за градския живот. Продадохме всичко и заработихме за организация за човешките права в Найроби. Бяхме там седем години и не съм го виждала по-щастлив. Пътуваше до различни страни да помага за различни проекти и усещаше, че животът му има смисъл, променя света за добро. — Тя се взря през прозореца и замълча. Проговори отново с лице, по което се четяха съжаление и възторг. — Той беше… толкова умен и любознателен. Четеше непрекъснато. Канеха се да го назначат за изпълнителен директор на организацията въпреки младостта му. Почина само на трийсет и три. — Тя поклати глава. — След това Африка вече не бе същата за мен. Върнах се у дома.
	Слушах я и не успявах да съпоставя чутото с образа на бедното фермерско момче, което учеше на кухненската ни маса. Но сърцето ми разбираше, че Рут щеше да се гордее с него.
	— И се омъжихте отново?
	— Преди дванайсет години — усмихна се тя. — Имам две деца. По-точно доведени деца. Съпругът ми е ортопед. Живея в Нашвил.
	— И дойдохте чак дотук да ми донесете картината?
	— Родителите ми се преместиха в Мъртър Бийч. Отиваме им на гости и минахме оттук. Съпругът ми ме чака в кафенето наблизо. Съжалявам, че се появих без предупреждение. Знам, че улучих ужасен момент. Но не исках да захвърля картината ей така. Потърсих името на съпругата ви в интернет и видях некролога. После забелязах, че къщата ви ни е на път.
	Не знаех какво да очаквам, но когато разопаковах кафявата хартия, гърлото ми се сви. Беше нарисувал Рут — детска, неумела рисунка. Линиите не бяха съвсем правилни, чертите й изглеждаха разкривени, но той бе успял да улови усмивката и очите с изненадващо майсторство. В рисунката видях страстта и жизнерадостта, толкова характерни за нея, и следа от загадката, която ме запленяваше през всичките ни години заедно. Прокарах пръст по устните и скулите й.
	— Защо… — отроних, останал без дъх.
	— Отговорът е отзад — каза тя с нежен глас.
	Обърнах картината и забелязах фотографията на Рут и Даниъл, която бях направил преди толкова години. Беше пожълтяла и подвита в краищата. Извадих я от рамката и дълго я гледах.
	— На гърба — докосна ме тя по ръката.
	Обърнах снимката и там с красив почерк бе написано: „Рут Левинсън. Учителка на трети клас. Вярва в мен и аз мога да стана какъвто поискам, когато порасна. Мога дори да променя света“.
	Заля ме вълна от чувства, не помня за какво друго говорихме, но помня, че когато стана да си върви, тя се обърна към мен, преди да прекрачи прага:
	— Не знам къде я е държал в детския дом, но в колежа картината висеше над бюрото му. Тя бе единственото ценно нещо в стаята му. След колежа картината дойде с нас в Камбоджа, а после се върна в Щатите. Каза ми, че се страхува да не й се случи нещо, ако я вземем в Африка. Оставихме я тук, но после той съжаляваше. Обясни ми, че картината е най-ценното му притежание. Едва когато видях снимката, разбрах какво всъщност е имал предвид. Не ставаше дума за картината, а за съпругата ви.

	* * *

	В колата Рут мълчи. Знам, че я вълнуват и други въпроси за живота на Даниъл, но тогава аз не се сетих да ги задам. И съжалявам за това, защото повече не видях Андрея. Както Даниъл изчезна през 1963, така и тя изчезна от живота ми.
	— Окачи портрета над камината — казва най-сетне Рут. — А всички останали картини закачи по стените в къщата или ги складира в стаите.
	— Исках да ги виждам. Да си спомням. Да виждам теб.
	Рут мълчи, но аз разбирам. Повече от всичко тя би искала да зърне Даниъл, макар и през очите на съпругата му.

	* * *

	Ден след ден — след като прочетох писмото и окачих портрета на Рут над камината — депресията започна да ме напуска. Хранех се по-редовно. Едва след година възстанових изгубените килограми, но животът ми потече в поносима рутина. През първата година след смъртта на Рут се случи и трето чудо, което ми помогна да превъзмогна сполетялата ме трагедия.
	Пред прага ми се появи още една неочаквана гостенка — този път биваш ученичка на Рут, дошла да изрази съболезнованията си. Казваше се Джаклин, не я помнех, но тя пожела да поговорим. Обясни ми колко много научила от Рут и преди да си тръгне, ми показа благодарствена статия, написана в нейна чест, която щяла да публикува в местния вестник. Статията — ласкава и проникновена — предизвика фурор. През следващите няколко месеца в къщата ми се стекоха десетки нейни ученици — Линдзи, Мадлин, Ерик, Пийт и много други, за чието съществуване нямах представа, ме посещаваха и ми разказваха истории от учителските години на съпругата ми.
	Благодарение на тях разбрах колко възможности е разкрила Рут в живота на мнозина — не само в моя.

	* * *

	Понякога си мисля, че годините след смъртта на Рут се делят на четири фази. Депресията и възстановяването след смъртта й са първата фаза; периодът, през който се опитвах да продължа напред, е втората; третата фаза започва с посещението на журналистката през 2005, когато сложих решетки на прозорците; преди три години, през 2008, най-после реших какво да направя с колекцията, което доведе до четвъртата и последна фаза.
	Да обмисляш как да се разпоредиш с имуществото си е сложно, но по същество въпросът опираше до следното — ако аз не успеех да преценя как да постъпя, щатът щеше да го направи вместо мен. Хауи Сандърс от години настояваше да вземем решение. Питаше ни с Рут дали искаме да дарим средства за благотворителност, или ще завещаем картините на конкретен музей. Или ще ги продадем на търг, а полученото ще дадем на организация или университет? След като публикуваха статията и потенциалната стойност на колекцията се превърна в обект на разгорещени догадки в света на изкуството, Хауи стана още по-настоятелен, но тогава го изслушвах само аз.
	Едва през 2008 година обаче се съгласих да се явя в кантората му.
	Той ми бе уредил конфиденциална среща с уредници на различни музеи — Нюйоркския музей на изкуствата, Музея за модерно изкуство, Художествения музей на Северна Каролина и „Уитни“ — както и с представители на университета „Дюк“, колежа „Уейк Форест“ и Университета на Северна Каролина в Чапъл Хил. Имаше и хора от „Сотбис“ и от Лигата на обединените евреи — една от любимите организации на татко. Въведоха ме в конферентна зала, представиха ме и по лицата на всички прочетох любопитство как Рут и аз — учителка и собственик на магазин за мъжки костюми — сме успели да съберем толкова богата колекция от модерно изкуство.
	Изслушах няколко презентации и всеки път ме уверяваха, че колекцията ми ще бъде оценена по достойнство, а в случая с представителя на „Сотбис“ — продадена на максимална цена. Благотворителната организация обеща да вложи парите в каузи, за които с Рут милеем.
	В края на деня бях изтощен и щом се върнах у дома, заспах във фотьойла в дневната. Събудих се и се взрях в портрета на жена ми над камината, питайки се какво би искала да направя.
	— Но аз не ти казах нищо — отронва тихо Рут.
	Отдавна не бе проговаряла, сигурно за да пести силите ми. И тя като мен предусеща, че краят наближава.
	Отварям с мъка очи, но виждам само замъглен образ.
	— Да — прошепвам. — Не искаше да го обсъждаме.
	Тя накланя глава да ме погледне.
	— Знаех, че ти ще вземеш правилното решение.

	* * *

	Помня кога най-сетне реших. Беше привечер, няколко дни след срещата в кантората на Хауи. Той ми се обади да ме пита дали имам въпроси или искам да ме свърже с някого. След като разговорът приключи, аз излязох на задната веранда.
	Край малка масичка имаше два прашни люлеещи се стола. Когато бяхме по-млади, с Рут сядахме тук и говорехме, наблюдавайки как звездите изскачат от скривалищата си в бавно притъмняващото небе. С напредването на възрастта излизахме все по-рядко на задната веранда, защото и двамата станахме по-чувствителни към температурата. Заради студа и жегата задната веранда бе неизползваема през зимата и лятото. Излизахме само през пролетта и есента.
	През онази нощ обаче, въпреки горещината и дебелия слой прах върху столовете, аз седнах там и обмислих срещата и всичко, което бях чул. Стана ми ясно, че Рут е права — никой всъщност не разбираше.
	Известно време се питах дали да не оставя цялата колекция на Андрея Локърби, макар и само защото и тя бе обичала Даниъл. Но не я познавах, не я познаваше и Рут. Освен това въпреки очевидното влияние, което Рут бе оказала върху живота на Даниъл, изпитвах разочарование, че той нито веднъж не се опита да се свърже с нея. Не можех да го разбера, нито да му простя напълно, защото знаех колко страдаше Рут.
	Нямаше лесен отговор, защото за нас изкуството не се свеждаше до пари. Също като репортерката, тези уредници на музеи, колекционери, експерти и организатори на търгове просто не разбираха. Вслушан в ехото от думите на Рут, преповтаряйки си ги наум, аз лека-полека започнах да проумявам отговора.
	След час се обадих на Хауи. Казах му, че възнамерявам да разпродам на търг цялата колекция и като добър войник той не оспори решението ми. Не възрази и когато му съобщих, че искам търгът да се проведе в Грийнсбъро. Щом му обясних обаче как точно държа да се организира, той мълча стъписано толкова дълго, та помислих, че линията е прекъснала. Най-сетне Хауи прочисти гърло и ме уведоми за всички последствия от решението ми. Аз му казах, че поверителността е най-важна.
	През следващите месеци уточнихме подробностите и още два пъти ходих в кантората на Хауи да се срещам с представители на „Сотбис“. Разговарях и с няколко изпълнителни директори на еврейски благотворителни организации; сумите, които щяха да получат, зависеха, естествено, от резултатите от търга. Оценителите седмици наред каталогизираха и заснемаха цялата колекция, за да преценят стойността й и да удостоверят произхода й. Крайната цена на колекцията зашемети дори мен, но всъщност това нямаше значение.
	Когато предварителната подготовка за търговете — защото бе невъзможно всичко да се продаде за един ден — приключи, се срещнах с Хауи и с представителя на „Сотбис“. Още веднъж уточнихме задълженията им и изисках да подпишат няколко документа, че първоначалният ми план няма да бъде променян. После подписах завещанието си пред четирима свидетели. Изрично отбелязах, че то е окончателно и няма да бъде променяно или допълвано при никакви обстоятелства.
	След това седнах в дневната у дома и се взрях в портрета на Рут, изморен и доволен. Липсваше ми, навярно повече от всякога в този миг, но се усмихнах и изрекох думите, които знаех, че иска да чуе.
	— Те ще разберат, Рут — казах. — Най-сетне ще разберат.

	* * *

	Следобед е и аз усещам как се смалявам — като пясъчен замък, който вълните отмиват една по една.
	Рут ме поглежда угрижено.
	— Трябва да поспиш отново — казва ми нежно.
	— Не съм изморен.
	Рут разбира, че лъжа, но се преструва, че ми вярва, и казва с пресилено безгрижие:
	— Нямаше да бъда добра съпруга на другиго. Понякога съм прекалено упорита.
	— Вярно е — съгласявам се с усмивка. — Щастливка си, че те търпях.
	— Говоря сериозно, Айра.
	Поглеждам я. Иска ми се да я прегърна. Скоро, мисля си. Скоро ще отида при нея. Трудно ми е да говоря, но събирам сили да отговоря:
	— Ако не се бяхме срещнали, животът ми нямаше да е пълен. Щях да се скитам по света и да те търся, дори да не знам кого търся.
	Очите й просветват и тя протяга ръка да ме погали по косата. Допирът й е гальовен и топъл.
	— И преди си ми го казвал. Много обичам тези думи.
	Затварям очи и когато след малко ги отварям със сетни сили, Рут е избледняла, станала е почти прозрачна.
	— Изморен съм, Рут.
	— Още не е време. Не съм прочела писмото ти. Новото, което ми написа. Помниш ли го?
	Съсредоточавам се, помня го откъслечно.
	— Не съвсем — отронвам.
	— Кажи ми какво си спомняш. Каквото и да е.
	Известно време събирам сили, опитвам се да дишам дълбоко и чувам немощното свистене, което издават гърдите ми. Вече не усещам сухотата в гърлото си. Изпитвам само смъртна изнемога.
	— „Ако има друг живот, ще се намерим отново, защото без теб няма небесни селения.“ — Замлъквам, останал без дъх.
	Струва ми се, че я трогвам, но не съм сигурен. Гледам я, но тя почти е изчезнала. Долавям обаче тъгата и съжалението й и разбирам, че си тръгва. Тук и сега тя не може да съществува без мен.
	Тя също го разбира и макар да продължава да избледнява, се премества по-близо до мен. Прокарва пръсти през косата ми и ме целува по бузата. На шестнайсет е, на двайсет, на трийсет, на четирийсет, на всяка възраст едновременно. Толкова красива, че очите ми се пълнят със сълзи.
	— Харесва ми какво си ми написал — прошепва ми. — Искам да чуя и останалото.
	— Едва ли — отронвам и ми се струва, че една от сълзите й капва върху лицето ми.
	— Обичам те, Айра — промълвява тя, диханието й погалва нежно ухото ми като ангелска милувка. — Помни колко много значиш за мен.
	— Помня…
	Тя ме целува отново и очите ми се затварят, навярно за последно.


>	29.
>	София

	В събота вечерта, докато колегите й празнуваха поредния уикенд, София пишеше курсовата си работа в библиотеката. Телефонът й изжужа. Използването на телефони бе разрешено само на определени места, но тя видя, че наблизо няма никой, и погледна екрана, намръщвайки се при вида на подателя и текста.
	„Обади ми се“, пишеше й Марша. „Спешно е.“
	Кратко послание, но все пак най-дългото, откакто се бяха скарали. София се почуди как да постъпи. Да й напише отговор? Да я попита какво става? Или да й се обади?
	Изобщо не й се говореше с Марша. И тя като повечето момичета от пансиона сигурно беше на парти или в бар. Най-вероятно пиеше и нищо чудно с Брайън да се бяха скарали, а София не искаше да я въвличат в техните отношения. Не искаше да слуша как Марша се оплаква от него, нито пък се чувстваше готова да я подкрепи, особено след като тя продължаваше да я отбягва толкова старателно.
	Сега обаче настояваше София да й се обади. Защото било спешно!
	Тази дума можеше да се тълкува всякак, помисли си София. Размисли още няколко секунди, взе решение, запази написаното и изключи компютъра. Прибра го в раницата, облече си якето и тръгна към изхода. Отвори вратата и в лицето неочаквано я блъсна арктически студ. Земята бе покрита със сняг. През последните два часа бе застудяло значително. Щеше да замръзне, докато се прибере.
	След като се обади на Марша, разбира се. Пренебрегнала гласа на разума, София влезе обратно във фоайето и набра номера й. Тя вдигна при първото позвъняване. София чу музика и какофония от десетки гласове.
	— София? Слава богу, че се обади!
	Тя си пое рязко дъх.
	— Какво има?
	Музиката стихна. Марша несъмнено търсеше по-тихо място. Захлопна се врата и гласът й прозвуча по-тихо, но паникьосано:
	— Веднага се връщай в пансиона.
	— Защо?
	— Люк е тук. Паркирал е на улицата отпред. Чака от двайсет минути. Идвай бързо.
	София преглътна.
	— Ние скъсахме, Марша. Не искам да го виждам.
	— О… — ахна объркано тя. — Това е ужасно! Знам колко го харесваше…
	— Това ли беше? — прекъсна я София. — Трябва да…
	— Не, чакай! — извика съквартирантката й. — Знам, че си ми сърдита, и знам, че го заслужавам, но не се обадих за това. Брайън разбра, че Люк е тук. Мери-Кейт му каза преди малко. Той пие от часове и не е на себе си. Събира момчетата да си разчистят сметките. Опитах се да го разубедя, но знаеш какъв е. А и Люк няма представа какво го чака. Дори да сте скъсали, едва ли искаш да пострада…
	София вече бързаше към пансиона и почти не чуваше гласа на Марша, заглушен от ледения вятър.

	* * *

	Тя избираше най-преките пътища към пансиона и докато прекосяваше безлюдния кампус, се обади няколко пъти на Люк, но телефонът му беше изключен. Изпрати му и кратко съобщение, но не получи отговор.
	Пансионът не беше далеч, но студеният февруарски вятър вилнееше и вледеняваше ушите и страните й, а краката й се плъзгаха по пресния сняг. Обувките й подгизнаха от кишата. Снегът продължаваше да се сипе като пелена, заледяваща опасно шосетата.
	Тя затича и пак набра номера на Люк. Никакъв отговор. Излезе от кампуса и се спусна по улицата. Зад ярко осветените прозорци на пансионите се мяркаха студенти. По тротоарите неколцина крачеха бързо, устремени от едно парти към друго върху крилете на обичайната съботна забрава и разточителство. Пансионът й се намираше в далечния край на улицата. Присвивайки очи, тя различи очертанията на пикапа на Люк.
	В същия момент забеляза група момчета да излизат от съседната сграда. Петима или шестима, предвождани от висок младеж. Брайън. Последва ги друга фигура и макар лампите да я осветиха за кратко, докато притичваше по верандата и по стъпалата, София веднага разпозна съквартирантката си. Викът на Марша достигна до нея слабо, заглушен от зимния вятър. Молеше Брайън да спре.
	София хукна напред. Раницата я удряше по гърба, а краката й продължаваха да се пързалят. Приближаваше, само четири блока я деляха от Люк, но напредваше бавно. Брайън и приятелите му вече бяха наобиколили пикапа. Не виждаше дали Люк е вътре. Марша извика отново, този път ядосано:
	— Не ставай глупак, Брайън! Престани!
	Още три блока. Видя как Брайън и един от приятелите му отвориха вратата на пикапа и след кратка борба издърпаха Люк навън.
	— Оставете го! — изкрещя София.
	— Спри, Брайън! — додаде Марша.
	Брайън — най-вероятно пиян — не им обърна внимание. Люк залитна и се озова право в ръцете на Джейсън и Рик — същите двама, с които Брайън бе дошъл на родеото в Маклийнсвил. Четирима други го обкръжиха.
	Паникьосана, София се втурна по средата на улицата точно когато Брайън заби юмрук в лицето на Люк и главата му се отметна назад. Тя си спомни записа в интернет и сърцето й се вледени.
	Коленете на Люк се подгънаха, Рик и Джейсън го пуснаха и той се строполи върху заснежения асфалт. София присви очи да долови движение, но Люк не помръдваше.
	— Ставай! — изкрещя му Брайън. — Още не съм свършил с теб!
	Марша застана пред него.
	— Спри! — извика му и го бутна назад. — Достатъчно!
	Люк се повдигна на лакти и се опита да се изправи.
	— Ставай! — изкрещя отново Брайън.
	София успя да си проправи път през обръча от момчета и застана до Марша между Люк и Брайън.
	— Стига, Брайън! Махай се!
	— Още не съм свършил…
	— Стига! — извика София.
	— Хайде, Брайън — примоли се Марша и се опита да го хване за ръката. — Да си вървим. Студено е. Замръзвам…
	Люк се изправи на крака. Подутата му скула вече бе посиняла. Задъхан, Брайън блъсна Марша — не много силно, но я свари неподготвена и тя изгуби равновесие и падна. Той сякаш не забеляза. Пристъпи заплашително напред и протегна ръка да бутне София. Тя отскочи встрани и извади телефона си от джоба. Брайън сграбчи Люк и тя вдигна телефона.
	— Давай! Ще запиша всичко! Ще те пратя в затвора! Ще те изключат от отбора! Заслужаваш си го!
	Отстъпи назад, насочвайки камерата към уплашените лица на момчетата. Брайън се хвърли към нея, изтръгна телефона от ръката й и го стъпка.
	— Нищо няма да запишеш!
	— Аз обаче ще го направя — обади се Марша от другата страна на улицата, вдигнала телефона си.

	* * *

	— Сигурно си го заслужавам — каза Люк. — След това, което му причиних.
	Седяха в пикапа, Люк — зад волана, а София до него. Заплахите бяха подействали. Джейсън и Рик в крайна сметка убедиха Брайън да се прибере в пансиона на момчетата, където сега той несъмнено се перчеше как с едно кроше е проснал Люк на земята. Марша не тръгна с тях. Върна се в пансиона на момичетата и София видя как лампата в стаята им светва.
	— Не го заслужаваше — каза тя. — Доколкото си спомням, ти не удари Брайън. Просто го… събори на земята.
	— С лице в пръстта.
	— Да — призна тя.
	— Благодаря, че се намеси. Ще ти купя нов телефон.
	— Не е необходимо. Беше стар. Защо не ми отговаряше?
	— Батерията се изтощи по пътя, а забравих да взема зарядното за колата. Не предполагах какво ще се случи.
	— Написа ли съобщение на майка си?
	— Да — кимна той.
	Дори да се почуди откъде знае за това, не попита. София сплете пръсти в скута си.
	— Досещаш се какво ще кажа сега, нали?
	— „Защо дойде“? — присви очи Люк.
	— Не биваше да идваш. Не искам да идваш, особено след състезание. Защото…
	— Не искаш да живееш така.
	— Да. Не мога да живея така.
	— Знам. — Той въздъхна и я погледна. — Дойдох да ти кажа, че и аз не мога. Повече няма да се състезавам. Отказвам се. Този път завинаги.
	— Наистина ли? — възкликна смаяно тя.
	— Да.
	Не знаеше какво да му каже. Да го поздрави? Да изрази съчувствие?
	— Дойдох и да те попитам какво ще правиш през почивните дни. Имаш ли неотложна работа за понеделник. Тестове? Курсови работи?
	— Имам курсова работа за четвъртък. Какво си замислил?
	— Кратка почивка да си проясня ума. Преди батерията на телефона ми да се изтощи, говорих с мама и тя одобри идеята. — Той си пое дълбоко дъх. — Мислех да отида в планината. Искаш ли да дойдеш с мен?
	Тя още се колебаеше дали да му повярва. Наистина ли се бе отказал завинаги от родеото?
	Гледаше я в очите.
	— Да — кимна тя.

	* * *

	В стаята им Марша си събираше багажа в брезентова раница.
	— Какво правиш?
	— Тази нощ искам да се прибера у дома. Да спя в своята стая, в своето легло. Тръгвам след две-три минути.
	— Не е необходимо. Това също е твоята стая.
	Марша кимна, но продължи да прибира нещата си в раницата. София пристъпи от крак на крак.
	— Благодаря за съобщението. И че ми помогна.
	Тя я погледна за пръв път.
	— Той си го заслужаваше. Държеше се… смахнато.
	— Утре сигурно няма да помни почти нищо.
	— Няма значение.
	— Има, ако го харесваш.
	След кратко колебание Марша поклати глава. София усети, че е стигнала до някакво заключение, макар и да недоумяваше какво.
	— Тръгна ли си Люк?
	— Отиде да зареди пикапа и да купи провизии. Ще се върне след малко.
	— Сериозно? Този път ще заключи вратите, надявам се. — Марша закопча раницата и пак я погледна. — Чакай… защо се връща? Нали каза, че сте се разделили.
	— Да.
	— Но?
	— Да го обсъдим следващата седмица. Сега не съм съвсем сигурна какво се случва помежду ни.
	Марша кимна и тръгна към вратата, но спря и се обърна.
	— Мислих доста — каза. — Имам чувството, че между вас двамата всичко ще е наред. И ако ме питаш, това е добре.

	* * *

	В планината бе натрупал сняг и на места пътищата бяха заледени. Стигнаха бунгалата едва в четири сутринта. Постройките приличаха на запустял заселнически лагер. Въпреки че никъде нямаше осветление, Люк паркира пикапа пред същото бунгало, където бяха отседнали предишния път. Ключът бе пъхнат в ключалката.
	Вътре студът се просмукваше през тънките дъсчени стени и тя си сложи шапката, ръкавиците и якето, докато Люк палеше камината и печката. Бе будувала напрегнато по виещите се, заледени пътища, но сега изтощението надделя.
	Легнаха си облечени — не свалиха дори якетата и шапките — и заспаха начаса. Когато София се събуди, къщата се бе затоплила значително, макар и недостатъчно, та да свали дрехите. Помисли си, че евтин мотел щеше да е за предпочитане, но погледна през прозореца и красотата на природата я заплени отново. От клоните на дърветата висяха ледени висулки, блещукащи под слънчевите лъчи. Люк беше в кухнята, откъдето се носеше миризма на бекон и яйца.
	— Събуди се вече… — отбеляза той.
	— Колко е часът?
	— Наближава дванайсет.
	— Явно съм била изморена. Ти откога си буден?
	— От около два часа. Не е лесно да поддържаш топло това място.
	Несъмнено, помисли си тя и се взря отново през прозореца.
	— Бил ли си тук през зимата?
	— Само веднъж. Бях малък. Цял ден правих снежни човеци и ядох замръзнали ментови дражета.
	Тя си го представи като малко момче и се усмихна. После лицето й стана сериозно.
	— Готов ли си да поговорим? Да ми обясниш какво те накара да размислиш?
	Той набоде парче бекон и го извади от тигана.
	— Вероятно най-после се вслушах в здравия разум.
	— Само това ли?
	Той остави вилицата.
	— На финалите изтеглих Биг Агли Критър. И когато дойде моментът да го яздя… — Той поклати глава. — Както и да е, разбрах, че е време да се откажа. Осъзнах, че малко по малко убивам мама.
	„И мен“ — прииска й се да каже, но замълча.
	Той я погледна през рамо, сякаш чу неизречените думи.
	— Осъзнах колко ми липсваш.
	— А ранчото? — попита тихо тя.
	Той сипа бърканите яйца в две чинии.
	— Ще го изгубим, предполагам. После ще се опитаме да започнем отначало. Всички познават мама. Надявам се да си стъпи на краката. Тя, разбира се, ми каза да не се тревожа за нея. По-скоро трябвало да помисля за себе си.
	— И какво смяташ да правиш?
	— Още не знам. — Той остави чиниите на масата. Кана кафе вече чакаше върху нея. — Надявам се тези дни да ми помогнат да реша.
	— Мислиш, че ще започнем отначало?
	— Не — поклати глава той и й дръпна стола да седне. — Но се надявах да започнем отнякъде.

	* * *

	Следобед направиха снежен човек. Търкаляха лепкавите снежни топки и си разказваха какво им се е случило, докато бяха разделени. Люк й описа родеото в Мейкън и Южна Каролина и как вървят нещата в ранчото. София му обясни как заради разрива с Марша е стояла по цели дни в библиотеката и е научила колкото за две седмици напред.
	— Това е едно от предимствата да отбягваш съквартирантката си — отбеляза тя. — Кара те да учиш по-усилено.
	— Снощи Марша ме изненада — каза Люк. — Не очаквах да направи такова нещо. При тези обстоятелства, имам предвид.
	— Аз не се изненадах — отвърна София.
	— Наистина ли?
	Тя се замисли. Запита се какво ли прави сега Марша.
	— Добре де. Изненадах се малко.

	* * *

	Вечерта се сгушиха на дивана, завити с одеяло пред бумтящата камина.
	— Ще ти липсва ли ездата? — попита София.
	— Малко — отвърна той. — Но не достатъчно, та да опитам отново.
	— Изглеждаш твърдо убеден.
	— Убеден съм.
	София се обърна и го погледна втренчено, омагьосана от отраженията на пламъците в очите му.
	— Тъжно ми е за майка ти — каза. — Знам, че й е олекнало, но…
	— Да. И на мен ми е мъчно. Но някак си ще й се реванширам.
	— Мисля, че най-силното й желание е било да те запази.
	— Така си казах и аз. Но сега искам да те попитам нещо. И искам да помислиш, преди да ми отговориш. Важно е.
	— Да?
	— Свободна ли си другата събота? Искам да те заведа на вечеря.
	— На среща ли ме каниш?
	— Започвам отначало. Така се прави, нали? Уговаряш си среща.
	Тя го целуна за пръв път през този ден.
	— Не смятам, че трябва да започваме от самото начало. А ти?
	— „Да“ ли е това, или „не“?
	— Обичам те, Люк.
	— И аз те обичам, София.

	* * *

	Правиха любов тази нощ, после пак в понеделник сутринта. Станаха късно и закусиха. Разходиха се, а после София гледаше от топлото бунгало как Люк товари багажа в пикапа. Отпиваше от чашата с кафе и мислеше, че сега не са същите както преди. За няколко месеца се бяха опознали и връзката им неочаквано бе прераснала в нещо по-дълбоко.
	След няколко минути поеха по планинския път, спускащ се към магистралата. Слънцето се отразяваше в снега и ги заслепяваше. София поглеждаше към Люк, все още несигурна какво ще се случи, когато се дипломира през май. За пръв път обаче се питаше дали Люк няма да поиска да тръгне с нея. Не сподели мислите си с него, но се почуди дали нейните планове не са изиграли роля в решението му да се откаже от своята кариера.
	Тези въпроси се въртяха в ума й, когато гласът на Люк наруши тишината:
	— Видя ли го?
	Тя отвори очи, усетила, че Люк забавя скоростта.
	— Нищо не видях — призна.
	Той изненадващо удари спирачките и паркира пикапа до бордюра, без да откъсва очи от огледалото за обратно виждане.
	— Стори ми се, че виждам нещо. — Изключи двигателя и включи мигачите. — Ще се върна след секунда.
	— Какво има?
	— Не знам. Ще проверя.
	Взе си якето от задната седалка и изскочи от пикапа, обличайки се в движение. София надзърна през рамо и забеляза, че току-що са подминали завой. Люк се огледа наляво и надясно и прекоси шосето. Едва тогава тя видя, че мантинелата от отсрещната страна на пътя е счупена.
	Люк надникна надолу към стръмнината и бързо погледна към нея. Макар и отдалеч, тя долови напрежението в изражението и жестовете му. Излезе бързо от пикапа.
	— Обади се на „Бърза помощ“ — извика й. — Една кола е излязла от пътя и ми се струва, че вътре има човек.
	Той прескочи счупената мантинела и изчезна.


>	30.
>	София

	По-късно тя си спомняше последвалите събития като серия от бързо сменящи се кадри — обади се на „Бърза помощ“, видя как Люк се спуска по стръмнината, втурна се паникьосано обратно към пикапа за бутилка вода, когато Люк й извика, че шофьорът е жив. Улавяйки се за храсти и клони, тръгна към колата и забеляза смачкания покрив, огънатите врати и паяжината от пукнатини по предното стъкло. Люк се опитваше да отвори вратата до шофьора, едва запазвайки равновесие по полегатия склон, който няколко крачки от предницата на автомобила се превръщаше в надвиснал над пропаст скат.
	Най-ярко обаче си спомняше как гърлото й се сви при вида на стареца с костелива глава, отпусната върху кормилото. Редичка коса покриваше скалпа му, осеян с петна, а ушите му изглеждаха несъразмерно големи. В челото му зееше рана, рамото му беше изметнато, а устните — изсъхнали до кръв. Сигурно изпитваше жестоки болки, но по лицето му се четеше блажено спокойствие. Когато Люк най-сетне успя да отвори вратата, тя пристъпи по-близо, залитайки по хлъзгавата стръмнина.
	— Чувате ли ме? — приведе се Люк към стареца. — Можете ли да се движите?
	София долови паниката в гласа му. Той протегна ръка и докосна леко врата на стареца да провери пулса.
	— Пулсът е слаб — каза й.
	Старецът простена едва чуто. Люк посегна инстинктивно към бутилката с вода, наля в капачката и я поднесе до устните на мъжа. Повечето се разля, но капките намокриха устните му и той успя да погълне мъчително една глътка.
	— Как се казвате? — попита Люк.
	Думата се изтръгна със свистене от гърлото на стареца. Полуотворените му очи изглеждаха отнесени.
	— Айра.
	— Кога се случи това?
	Отговорът дойде бавно:
	— … ъб… ота…
	Люк погледна смаяно към София и после пак се обърна към стареца:
	— Извикахме помощ. Линейката ще пристигне скоро. Дръжте се. Искате ли още вода?
	Отначало София не беше сигурна, че Айра го чува, но той отвори уста и Люк пак поднесе капачката до устните му. Старецът преглътна няколко капки и прошепна нещо неразбираемо. После дрезгаво и задъхано изрече:
	— Ис… мо… за… Ру…
	София и Люк се спогледаха и поклатиха глави. Люк се приведе отново към него.
	— Не разбирам. Искаш ли да се обадя на някого, Айра? Имаш ли съпруга? Деца?
	— Ис… мо…
	— Искаш какво?
	— Не… исмо… в… кола… Ру…
	Люк се обърна нерешително към София. Тя пак заклати глава, запълвайки автоматично празнините с буквите от азбуката. К, л, м, н, п… Писмо?
	— Мисля, че говори за писмо.
	Наведе се към Айра и усети немощното му дихание.
	— Да — отрони той и очите му пак се затвориха.
	Дъхът му излизаше през гърлото, все едно някой разклаща камъчета в буркан. София огледа вътрешността на колата и разпилените предмети под огънатото навътре табло. Заобиколи колата, подпирайки се на предния капак.
	— Какво правиш? — попита я Люк.
	— Искам да намеря писмото му…
	Другата страна на колата бе пострадала по-малко и вратата се отвори сравнително лесно. На пода имаше термос и два смачкани сандвича. Малък найлонов плик със сушени сливи. Бутилка вода… и в ъгъла — пощенски плик. Тя се протегна, но краката й се плъзнаха и без малко да изгуби равновесие. Пресегна се още по-напред и улови крайчеца на писмото. Вдигна го и го показа на Люк.
	— Писмо до съпругата му — обясни му, затвори вратата и се върна до него. — Това казваше.
	— Когато говореше за Ру?
	— Не за Ру — поправи го и му показа надписа върху плика, преди да го пъхне в джоба си. — Рут.

	* * *

	Полицай от пътния патрул пристигна пръв. Спусна се по склона и с Люк прецениха, че е рисковано да местят Айра. Екипът за спешни случаи и линейката обаче се забавиха и дори когато най-после дойдоха, стана ясно, че няма безопасен начин да го извадят от колата и да го изкачат с носилка по стръмнината. Щяха да са им необходими три пъти повече хора и даже тогава пак нямаше да е лесно.
	Накрая извикаха влекач и спасителната операция се забави още повече. Камионът пристигна, паркира на най-подходящото място, спуснаха метално въже с кука и го закачиха за задната броня на колата. Хората от екипа за спешни случаи овързаха Айра с предпазните колани, за да намалят друсането. После влекачът издърпа бавно колата на шосето.
	Докато Люк отговаряше на въпросите на полицая, София остана до стареца. Парамедиците го качиха на носилка, сложиха му кислородна маска и линейката потегли.
	След няколко минути Люк и София останаха сами. Той я прегърна и тя се сгуши в обятията му да почерпи сили от него. Внезапно обаче си спомни, че писмото е останало в джоба й.

	* * *

	Два часа по-късно седяха в претъпканата чакалня на отделението за спешна помощ в местната болница. Люк я държеше за едната ръка, а в другата тя стискаше писмото и току поглеждаше буквите, изписани с трепереща ръка, и се питаше защо съобщи името си на медицинската сестра и помоли да я уведомят за състоянието на Айра, вместо да й даде писмото и да продължат към Уинстън-Сейлъм.
	Спомни си обаче лицето на Айра и колко държеше да намерят писмото. Писмото не биваше да се изгуби в болничния хаос. Искаше да го даде на лекаря или още по-добре — на самия Айра.
	Така поне си казваше. Знаеше само, че умиротвореното лице на стареца я накара да се запита в какви мисли или сънища се е унесъл. Беше чудо, че на тази възраст е оцелял с такива рани. Още по-чудно й се струваше, че досега нито един приятел или роднина не се е втурнал разтревожен в спешното отделение. Айра беше в съзнание, което означаваше, че би могъл да каже на лекарите да се обадят на някого. Къде бяха близките му тогава? Защо още ги нямаше? В такъв момент човекът се нуждаеше от подкрепа повече от всякога и…
	Люк се помести, прекъсвайки размишленията й.
	— Нали знаеш, че вероятно няма да ни позволят да го видим? — попита я.
	— Знам — кимна тя. — Но искам да разбера как е.
	— Защо?
	Тя погледна писмото.
	— Не знам.

	* * *

	След още четирийсет минути един лекар влезе в чакалнята, отиде първо до рецепцията и после, след като медицинската сестра ги посочи, тръгна към тях. Люк и София станаха.
	— Аз съм доктор Дилън — представи се. — Казаха ми, че искате да видите господин Левинсън.
	— Айра? — уточни София.
	— Вие сте го намерили, нали?
	— Да.
	— А защо се интересувате от състоянието му?
	София аха да му каже за писмото, но замълча. Люк усети объркването й и отвърна:
	— Искаме просто да разберем дали е добре.
	— За съжаление нямам право да обсъждам състоянието му, щом не сте роднини.
	— Но той е добре, нали?
	Лекарят ги изгледа изпитателно.
	— Не би трябвало да сте тук. Радвам се, че сте го открили и сте извикали линейка, но нямате повече задължения. Не го познавате. — София гледаше лекаря, усетила, че се кани да каже още нещо. Той въздъхна и продължи: — Не знам какво става тук, но щом господин Левинсън чу, че сте дошли, поиска да ви види. Нямам право да ви уведомявам какво е състоянието му, но ще ви помоля да не се застоявате дълго.

	* * *

	Айра изглеждаше още по-дребен, отколкото й се стори в колата, сякаш се е смалил за няколко часа. Лежеше в повдигнато болнично легло със зейнала уста, с изпити скули. От ръката му излизаха тръбички на система. Машината до леглото му бипкаше в ритъма на сърцето му.
	— Побързайте — предупреди ги лекарят и Люк кимна.
	София пристъпи колебливо към леглото. Забеляза как Люк дръпва стола, опрян до стената, плъзва го към нея и отстъпва назад. София седна до стареца и се приведе към лицето му.
	— Тук сме, Айра. Донесох ти писмото.
	Показа му го и той си пое тежко дъх. Обърна бавно глава и погледът му се насочи първо към писмото, а после към нея.
	— Рут…
	— Да. Писмото ти до Рут. Ще го оставя до теб…
	Той се втренчи неразбиращо в нея. Лицето му омекна. Той размърда леко ръка и София инстинктивно я улови.
	— Рут — каза той и в очите му просветнаха сълзи. — Моя сладка Рут…
	— Съжалявам. Не съм Рут — каза тихо тя. — Казвам се София. Ние ви намерихме днес.
	Той примигна, после примигна отново, явно объркан.
	— Рут?
	Умолителният му тон я трогна до сълзи.
	— Не… — каза тихо тя.
	Ръката му трепна и се помести към писмото. Тя разбра какво иска и плъзна писмото към него. Той го взе, вдигна го, сякаш е огромна тежест, и го побутна към ръката й. Едва тогава тя забеляза сълзите в очите му. Айра проговори с по-силен глас и за пръв път думите му прозвучаха отчетливо:
	— Моля те.
	Тя взе писмото.
	— Искаш да го прочета? Писмото, което си написал на съпругата си?
	Очите му срещнаха нейните и една сълза се търкулна по изпитата му буза.
	— Моля те, Рут. Прочети го.
	Той издиша бавно, сякаш усилието да говори го е изтощило. София се обърна към Люк, чудейки се какво да направи. Той й посочи писмото.
	— Прочети го, Рут — каза й. — Това иска да направиш. Прочети го на глас, за да го чуе.
	София се втренчи в писмото. Струваше й се нередно. Айра беше объркан. Писмото бе лично. Рут трябваше да го прочете, не тя…
	— Моля те — прошепна Айра, сякаш прочел мислите й.
	С разтреперани пръсти София огледа плика и накрая счупи печата. Писмото се състоеше само от една страница, изписана със същия неравен почерк, с който бе надписан пликът. Все още нерешително, тя поднесе писмото към светлината. И зачете бавно:
C>
	„Скъпа моя Рут,
	Рано е, твърде рано, но както винаги не успявам да заспя отново. Навън се зазорява и новият ден скоро ще засияе в ослепителна светлина, ала аз мисля само за миналото. В този тих час мисля за теб и за годините, които преживяхме заедно. Наближава годишнина, скъпа Рут, но не онази, която обикновено празнуваме. Наближава годишнината от деня, който постави началото на живота ми с теб, и аз се обръщам към мястото, където обичаше да сядаш, за да ти го напомня, макар да знам, че ти не си там. Бог, с мъдростта си, която не мога да твърдя, че разбирам, те повика при Себе си отдавна и сълзите, които пролях онази нощ, още не са пресъхнали.“
C$
	София спря да чете и погледна към Айра. Устните му се бяха свили, по набръчканото му лице продължаваха да се стичат сълзи. Тя се постара да запази самообладание, но гласът й пресекваше:
C>
	„Липсваш ми тази сутрин, както ми липсваше всеки ден през изминалите девет години. Изморих се да бъда сам. Изморих се да живея без твоя смях и съм отчаян, че повече никога няма да те прегърна. Но ще се зарадваш да разбереш, че когато тези мрачни мисли ме връхлетят, чувам гласа ти да ме кори: «Не унивай, Айра. Не се омъжих за черноглед човек».
	Обърна ли поглед назад, спомените са толкова много. Какви приключения преживяхме, а? Това са твои думи, ти винаги описваше така живота ни. Казваше ми го, когато лежеше до мен, казваше ми го на Рош Хашана, казваше ми го всяка година. Винаги забелязвах доволни искрици в очите ти, когато го казваше, и в тези моменти изразът на лицето ти — повече от думите — изпълваше сърцето ми с радост. С теб животът ми наистина заприлича на фантастично приключение — живеехме простичко, ала твоята любов осейваше ежедневието ни със скрити съкровища.
	Още не проумявам как ме озари щастието да споделя живота си с теб.
	Обичам те сега, както винаги съм те обичал, и съжалявам, че не мога да ти го кажа. Пиша това писмо с надеждата някак си да успееш да го прочетеш и с тъга, че наближава краят на една епоха. Това, скъпа моя, е последното ми писмо до теб. Знаеш какво ми казаха лекарите. През август няма да успея да отида в Блек Маунтин. И въпреки това искам да знаеш, че не се страхувам. Времето ми тук привършва и аз очаквам спокойно предстоящото. Не тъгувам. Изпълнен с умиротворение, броя дните с чувство на облекчение и благодарност, защото всеки изминал ден е един ден по-близо до мига, когато ще те видя отново.
	Ти не си само моя съпруга, ти винаги си била моята голяма, истинска любов. Близо седемдесет и пет години ти осмисляше съществуването ми. Време е да се сбогувам и пред прага на това пътуване ми се струва, че разбирам защо останах без теб — за да осъзная колко си неповторима и докато скърбя, да проумея отново смисъла на любовта. Разбрах, че нашата раздяла е само временна. Взирам се в дълбините на Вселената и знам, че наближава часът да те прегърна отново. Ако има друг живот, ще се намерим, защото няма небесни селения без теб.“
@	Обичам те: Айра
C$

	* * *

	Със замъглени от сълзите очи София видя как по лицето на Айра се изписва неземно спокойствие. Тя прибра бавно писмото в плика и внимателно го остави в ръката му. Лекарят вече стоеше пред вратата и София разбра, че е време да си вървят. Стана, Люк върна стола до стената и хвана ръката й. Айра отпусна глава върху възглавницата, отвори уста и задиша тежко и на пресекулки. София погледна лекаря, който бързаше към леглото му. Погледна за последно крехката фигура на стареца, и двамата с Люк излязоха в коридора, и най-сетне поеха към дома.


>	31.
>	Люк

	Февруари отмина. До дипломирането на София оставаха няколко месеца. Раздялата на Люк и майка му с ранчото също наближаваше. Спечеленото от първите три състезания отсрочи с месец-два неизбежното, но в края на февруари майка му се обърна дискретно към съседите им, проучвайки дали искат да купят ранчото.
	София започна да се тревожи за бъдещето си. От Денвърския художествен музей и от Нюйоркския музей за модерно изкуство нямаше никаква вест и тя се питаше дали ще се наложи да работи в закусвалнята на родителите си и да живее в детската си стая. Люк също не спеше нощем. Притесняваше се за бъдещето на майка си и се питаше как ще я издържа, докато си намери подходяща работа. И двамата обаче предпочитаха да не обсъждат бъдещето. Съсредоточаваха се в настоящето и търсеха утеха в сигурността, която им вдъхваха чувствата им един към друг. През март София идваше в ранчото в петък следобед и оставаше до неделя. Често се случваше да дойде още в сряда. Ако не валеше, по цели дни яздеха конете. София помагаше на Люк в работата, но понякога правеше компания и на майка му. Той винаги си бе представял живота така… но краят на този живот наближаваше и нищо не можеше да се направи.

	* * *

	Една вечер в средата на март, когато във въздуха се усещаше пролетта, Люк заведе София в клуб, където свиреше известен кънтри оркестър. Наблюдаваше я как държи бирата си, седнала срещу него до изподрасканата дървена маса, и потропва ритмично с крак.
	— Ако продължаваш така — кимна към крака й, — ще си помисля, че музиката ти харесва.
	— Наистина ми харесва!
	Той се усмихна.
	— Чувала ли си онзи виц? Какво става, когато пуснеш кънтри наопаки?
	Тя отпи от бирата.
	— Не съм го чувала.
	— Съпругата, кучето и пикапът ти се връщат.
	— Забавно — подсмихна се тя.
	— Не се засмя.
	— Не е чак толкова забавно.
	Той се засмя.
	— Разбирате ли се с Марша?
	София прибра кичур коса зад ухото си.
	— Отначало се чувствахме малко неловко, но сега всичко е почти постарому.
	— Още ли излиза с Брайън?
	— Не. Разбра, че й изневерява.
	— Кога?
	— Преди около две седмици.
	— Разстрои ли се?
	— Не особено. И тя излиза с друго момче. Първокурсник е и връзката им едва ли ще продължи дълго.
	Люк чоплеше разсеяно етикета на бирената бутилка.
	— Интересно момиче е Марша…
	— Има добро сърце.
	— И не й се сърдиш вече?
	— Не.
	— Просто така?
	— Допусна грешка. Не го направи нарочно, за да ме нарани. Извини се милион пъти. И ми помогна, когато имах нужда от нея. Затова не й се сърдя вече.
	— Мислиш ли, че ще поддържате връзка? След като се дипломирате?
	— Разбира се. Тя ми е най-добрата приятелка. И ти трябва да я харесваш.
	— Защо? — повдигна вежди той.
	— Защото ако не беше тя, нямаше да те срещна.

	* * *

	След няколко дни Люк и майка му отидоха в банката да предложат нов план за погасяване на кредита, който да им позволи да запазят ранчото. Майка му представи бизнес план, включващ продажба на част от ранчото, включително горичката с коледни елхи, нивата с тиквите и едно пасище, стига да се намери купувач. Предвиждаше да намалят стадото с една трета, но според изчисленията й щяха да успяват да плащат по-малките вноски по заема.
	Три дни по-късно банката отхвърли предложението.

	* * *

	Една петъчна вечер в края на март София дойде в ранчото видимо разтревожена. Очите й бяха зачервени и подпухнали, главата й — наведена. Люк я прегърна на верандата.
	— Какво има?
	Тя подсмръкна и отговори с треперещ глас:
	— Вече не можех да чакам. Обадих се в Денвърския художествен и ги попитах дали ще преразгледат кандидатурата ми за работа. Отговориха ми, че мястото вече е заето. Същото чух от Нюйоркския музей за модерно изкуство.
	— Съжалявам. — Залюля я в прегръдката си той. — Знам колко надежди възлагаше…
	Тя се отдръпна и го погледна отчаяно.
	— Какво ще правя? Не искам да се връщам при родителите си. Не искам пак да работя в закусвалнята.
	Той понечи да й отговори, че може да остане при него колкото желае, но внезапно си спомни, че това също е невъзможно.

	* * *

	В началото на април Люк видя как майка му развежда из ранчото трима мъже. Позна единия — фермер от околностите на Дърам. Бяха разговаряли само един-два пъти на търговете за добитък и той нямаше представа що за човек е, но дори отдалеч бе очевидно, че майка му не го харесва. Дали изпитваше лична неприязън към него, или защото наближаваше часът за раздяла с ранчото? Предположи, че другите двама са роднини или делови партньори.
	На вечеря майка му не обели нито дума за това. А той не попита.

	* * *

	Въпреки че участва само в три от седемте предварителни състезания, Люк бе спечелил достатъчно точки да се класира на пето място в ранглистата за сезона, което му даваше право да се включи в Големия турнир. През следващата седмица в Чикаго имаше състезание с награден фонд, с който биха могли да поддържат ранчото до края на годината, стига ездата да му спореше както в началото на сезона.
	Люк обаче спази обещанието, дадено на Линда и на София. Не свали платнището от механичния бик в плевнята и на негово място в Големия турнир участва друг ездач, несъмнено копнеещ да жъне победи.

	* * *

	— Съжаляваш ли, че не участва в състезанието? — попита го София.
	Бяха решили да отидат до крайбрежието. Подухваше прохладен океански вятър, но не беше студено, а плажът под синьото безоблачно небе гъмжеше от хора, които се разхождаха или пускаха хвърчила. Неколцина безстрашни сърфисти бяха яхнали гребените на дългите вълни.
	— Не — отвърна той без колебание.
	— Сигурна съм, че щеше да се представиш добре.
	— Вероятно.
	— Щеше ли да победиш?
	Люк се замисли, вперил очи в ято делфини, плъзгащи се по повърхността на водата.
	— Може би. Но по-скоро не. В турнира участват много талантливи ездачи.
	Тя спря и го погледна.
	— Хрумна ми нещо.
	— Какво?
	— Спомена, че на финалите в Южна Каролина си изтеглил Биг Агли Критър.
	Той кимна.
	— Но не ми разказа какво се е случило после.
	— Да — отвърна той, без да отделя очи от делфините. — Не ти разказах…

	* * *

	След седмица тримата, които оглеждаха ранчото, се върнаха. Половин час разговаряха с майка му в кухнята. Люк предположи, че й отправят предложение, но не се осмели да отиде да разбере. Почака да си тръгнат и едва тогава влезе в кухнята. Майка му седеше до масата.
	Погледна го мълчаливо и поклати глава.

	* * *

	— Какво ще правиш в петък? — попита го София. — Не утре, а следващата седмица?
	Беше четвъртък вечер. До дипломирането й оставаше само един месец и това бе първият — а вероятно и последният — път, когато Люк се озоваваше в клуб, заобиколен от кикотещи се студентки. Марша също беше тук. Поздрави Люк, но повече се интересуваше от тъмнокосото момче, което я придружаваше. Люк и София буквално крещяха, за да надвикат безпощадните тонколони в заведението.
	— Не знам. Ще работя, предполагам — каза той. — Защо?
	— Защото деканът на факултета, който ми е и съветник, ми връчи покана за търг. Ще разпродават картини и искам да отида.
	Люк се приведе над масата.
	— Картини ли каза?
	— Говори се, че е невероятно събитие. Ще се проведе в конферентната зала на общината в Грийнсбъро. Организират го от „Сотбис“. Някакъв човек от Северна Каролина събрал първокласна колекция. Ще присъстват ценители на модерното изкуство от цял свят. Някои картини стрували цяло състояние.
	— И ти искаш да отидеш?
	— Ехо! Става дума за изкуство! Кога за последно тук се е провеждал търг с такива мащаби? Никога.
	— Колко ще продължи?
	— Нямам представа. Никога не съм била на търг, но знай, че ще отида. И е добре ти също да дойдеш. Иначе ще седя до съветника си, а той води друг професор от факултета, което означава, че през цялото време двамата ще си говорят. Тогава ще се ядосам и през уикенда ще остана в пансиона да се успокоя.
	— Ако не те познавах, щях да реша, че ме заплашваш.
	— Не те заплашвам… Просто те предупреждавам.
	— Ако въпреки това откажа?
	— Ще си навлечеш неприятности.
	Той се усмихна.
	— Щом е важно за теб, няма да го пропусна за нищо на света.

	* * *

	Люк се чудеше как не го е забелязал досега, но един ден откри, че все по-трудно се захваща с ежедневната работа в ранчото. Бе позанемарил задълженията си не защото бяха маловажни, а понеже му липсваше мотивация. Защо да сменя загнилите дъски на верандата на голямата къща? Защо да запълва ямата, образувала се до помпата за напояване? Защо да насипва чакъл по алеята, за да я подравни след зимата? Защо да прави каквото и да било, след като вече нямаше да живеят тук?
	Предполагаше, че майка му не се чувства така, понеже притежава сила, каквато не е наследил, но когато сутринта отиде да нагледа стадото, нещо около къщата й привлече вниманието му и той спря Кон.
	Майка му се гордееше с градината си. От малък помнеше как я подготвя за засяване през пролетта, как я плеви старателно през лятото и как в края на дългия ден бере зеленчуците. Сега обаче вместо прави спретнати лехи видя високи бурени.

	* * *

	— Така… да поговорим за петък. — София се претърколи в леглото и се обърна към него. — Имай предвид, че на търга ще се продават картини.
	Дотогава оставаха само два дни и той се опита да демонстрира внимание.
	— Да. Каза ми.
	— Ще присъстват много богати хора. Важни личности.
	— Добре.
	— Исках да се уверя, че не смяташ да дойдеш с шапката и ботушите.
	— Досетих се.
	— Ще ти трябва костюм.
	— Имам костюм. Хубав е.
	— Имаш костюм? — повдигна вежди тя.
	— Защо се изненадваш?
	— Защото не мога да си те представя в костюми. Виждала съм те само с джинси.
	— Не е вярно — намигна й. — Сега не съм с джинси.
	— Съсредоточи се! — скастри го тя. — Не говоря за това!
	Той се засмя.
	— Преди две години си купих костюм. И вратовръзка, риза и обувки, ако искаш да знаеш. Поканиха ме на сватба.
	— Нека позная… Тогава го облече за пръв и последен път?
	— Не — поклати глава Люк. — Носих го още веднъж.
	— На друга сватба?
	— Не. На погребение. Почина приятелка на мама.
	— Това беше второто ми предположение. — София скочи от леглото, грабна завивката и се уви с нея. — Искам да го видя. В дрешника ли е?
	— На закачалката вдясно — посочи той, възхищавайки се на извивките й под импровизираната тога.
	Тя отвори вратата и извади костюма. Огледа го и кимна.
	— Прав си. Хубав е.
	— Пак си изненадана.
	Вдигнала закачалката с костюма, София се обърна към него.
	— Странно ли е?

	* * *

	На сутринта София се върна в пансиона, а Люк отиде да нагледа стадото. Уговориха се на другия ден да дойде да я вземе. Когато се прибра по-късно следобед обаче, тя го чакаше на верандата. Държеше вестник и изглеждаше разтревожена.
	— Какво има? — попита я.
	— Пише за Айра. Айра Левинсън.
	Отне му секунда да си спомни името.
	— Старецът в колата, когото спасихме?
	Тя му подаде вестника.
	— Прочети.
	Той видя, че в заглавието на статията се споменава утрешният търг. Сбърчи учудено чело.
	— Но тя е за търга!
	— Колекцията е на Айра — обясни София.

	* * *

	Статията съдържаше по-малко лична информация, отколкото очакваше, но все пак ставаше дума за магазина на Айра. Бяха посочили и датата, когато се оженили с Рут. Споменаваха, че тя била учителка и как започнали да колекционират модерно изкуство няколко години след края на Втората световна война. Нямали деца.
	Останалата част от статията бе посветена на търга и на картините, които щяха да се продават, и не му говореше почти нищо. Статията обаче завършваше с изречение, което го стъписа.
	Свела очи, София прошепна:
	— Починал е в болницата в деня, след като го намерихме.
	Люк вдигна поглед към небето и затвори очи за миг. Не знаеше какво да каже.
	— Ние го видяхме последни. Не го пише, но знам, че е така. Съпругата му е починала, няма деца, живеел е усамотено. Тъжно ми е, че е умрял сам. Защото…
	Тя замълча и Люк я прегърна, спомнил си писмото на Айра до съпругата му.
	— Знам защо — каза й. — Защото натъжава и мен.


>	32.
>	София

	В деня на търга София тъкмо си слагаше обиците, когато видя пикапа на Люк да спира пред пансиона. Преди два дни му се присмя, че има само един костюм, но всъщност тя имаше само два — с поли до коленете и сака в тон, купени, за да се яви на интервютата стилно и професионално облечена. Тогава се притесняваше, че два костюма няма да са й достатъчни за всички интервюта. Което я накара да си припомни поговорката: „Човек предполага, Господ разполага“.
	В крайна сметка облече и двата костюма по веднъж и толкова. Понеже беше видяла, че костюмът на Люк е тъмен, предпочете по-светлия. Въпреки първоначалния ентусиазъм сега се двоумеше дали да отидат на търга. Откритието, че колекцията е на Айра, някак си придаваше по-личен смисъл на събитието и тя се опасяваше, че всяка картина ще й припомня как четеше писмото му в болницата. Да не отиде обаче й се струваше неуважително, защото колекцията очевидно бе означавала много за него и за съпругата му. Изпълнена със съмнения, тя излезе от стаята и слезе долу.
	Люк я чакаше във фоайето.
	— Готова ли си?
	— Да речем… — отвърна колебливо тя. — Сега е различно.
	— Знам. Почти цяла нощ мислих за Айра.
	— И аз.
	Той се усмихна изморено.
	— Изглеждаш страхотно, между другото!
	— И ти — каза искрено тя. — Но… Защо имам чувството, че отиваме на погребение.
	— В известен смисъл е така.

	* * *

	Влязоха в една от обширните конферентни зали в общинския център. В далечния й край бяха издигнали подиум, заобиколен от завеси от трите страни. Вдясно имаше две дълги маси с по десет телефона. От другата страна беше катедрата за водещия на търга. Над импровизираната сцена имаше голям екран, а отпред — празен триножник. Около триста стола бяха подредени така, че всички присъстващи да виждат добре картините.
	Залата беше препълнена, но повечето места не бяха заети. Хората сновяха из залата и разглеждаха репродукциите на най-ценните произведения на изкуството, изложени на триножници край стените с информация за художника, цени на творбите му, продадени на други търгове, и приблизителна стойност на картината. Други посетители се тълпяха край четирите подиума от двете страни на входа, върху които бяха подредени каталози, описващи цялата колекция.
	София обикаляше из залата, следвана от Люк, и се оглеждаше смаяно. Не само защото всичките тези картини принадлежаха на Айра, а и заради самата колекция. Имаше творби на Пикасо и Уорхол, на Джоунс и Полък, на Раушенберг и Де Кунинг. За някои дори не беше чувала. Слуховете за стойността на колекцията не бяха преувеличени. Някои приблизителни цени я караха да ахва, но следващите картини се оказваха още по-скъпи. През цялото време се опитваше да свърже видяното с Айра — милия старец, писал само за любовта, която продължава да изпитва към съпругата си.
	Люк явно си мислеше същото, защото я хвана за ръката и прошепна:
	— В писмото му не пишеше нищо за това.
	— Може би не е било важно за него — отвърна с приглушен глас тя. — Но как е възможно? — Той не отговори и тя стисна ръката му. — Иска ми се да му бяхме помогнали повече.
	— Не знам дали бихме могли.
	— И все пак…
	Сините му очи потърсиха нейните.
	— Ти му прочете писмото. Той поиска така. Мисля, че затова е трябвало да го намерим ние. Кой друг би го потърсил в болницата?
	Помолиха присъстващите да заемат местата си и двамата седнаха на последния ред. Не виждаха добре триножника и София се разочарова. Щеше да е чудесно да види картините отблизо, но знаеше, че отпред сядат потенциалните купувачи. Щеше да се почувства неловко някой да я потупа по рамото и да я помоли да се премести. След няколко минути мъже и жени в костюми заеха местата си до масите с телефони. Лампите в залата засветиха по-слабо, а прожекторите се насочиха към подиума.
	София огледа присъстващите и забеляза двамата си професори по история на изкуството. Когато стрелките на часовника наближиха един, залата притихна. Приглушеният шепот стихна съвсем, щом беловлас джентълмен в изискан костюм се качи на подиума. Разтвори папката, която държеше, и бръкна в предния джоб на сакото да извади очилата си за четене. Сложи си ги и намести листовете в папката.
	— Дами и господа, благодаря ви, че дойдохте на търга на изключителната колекция на Айра и Рут Левинсън. Както знаете, нашата компания обикновено провежда търгове само на своя територия, но в случая с господин Левинсън нямахме избор. Нетрадиционно е и това, че подробностите около днешния търг останаха донякъде неизяснени. Сега ще ви обясня правилата на търга. Всички столове са номерирани и…
	Той продължи да описва как ще протече търгът, но София престана да го слуша. Смътно долавяше имената на посетителите — уредникът на музея „Уитни“, на Нюйоркския музей за модерно изкуство, на „Тейт“ и мнозина други от десетки градове отвъд океана. Предположи, че повечето хора в залата са или представители на частни колекционери, или на галерии, несъмнено очакващи да се сдобият с ценно произведение на изкуството.
	След като изясни правилата на търга и отправи благодарности към различни институции, беловласият джентълмен отново насочи вниманието си към публиката:
	— Сега ви представям Хауи Сандърс, адвокатът на Айра Левинсън, който иска да се обърне към вас.
	Към подиума бавно тръгна попрегърбен възрастен мъж; вълненият му костюм висеше на костеливото му тяло. Той застана до водещия търга, прочисти гърло и заговори с удивително жизнен и ясен глас:
	— Тук ни е събрал забележителен случай. Необичайно е колекция с такъв мащаб и значимост да остане незабелязана толкова дълги години. Допреди шест години малцина в тази зала са подозирали за съществуването й. Обстоятелствата около събирането й бяха описани в статия и признавам, че дори аз, адвокат на Айра Левинсън от четирийсет години, останах смаян от културната стойност на колекцията. — Той замълча, погледна публиката и продължи: — Но не затова съм тук. Тук съм, защото Айра постави много стриктни изисквания за търга и ме помоли да ви кажа няколко думи. Признавам, че това е нещо, което не приех да изпълня охотно. В съдебната зала и в кантората се чувствам в свои води, ала рядко се налага да се обръщам към аудитория, състояща се предимно от хора, натоварени с отговорността да осигурят конкретно произведение на изкуството на клиент или на институция на цена, която удивлява дори мен. Моят приятел Айра обаче ме помоли и аз се съгласих. — Присъстващите се усмихнаха снизходително. — Какво да ви кажа за Айра? Колко добър, честен и деликатен човек беше? Колко обожаваше съпругата си? Или да ви разкажа за бизнеса му и каква тиха мъдрост излъчваше? Задавах си тези въпроси, питайки се какво би искал Айра да ви кажа. Какво би казал той, ако стоеше пред вас. Според мен Айра би искал да чуете следното: „Единственото ми желание е да разберете“. — Замълча, за да им даде възможност да осмислят думите му, преди да продължи: — Открих един прекрасен цитат. Приписват го на Пабло Пикасо и както повечето вероятно осъзнавате, той е единственият неамерикански художник, чиито творби са включени в днешния търг. Преди години Пикасо казал: „Всички знаем, че изкуството не е истина. Изкуството е лъжа, която ни помага да прозрем истината, или поне истината, която сме способни да разберем“. — Той погледна публиката. — „Изкуството е лъжа, която ни помага да прозрем истината, или поне истината, която сме способни да разберем“ — повтори. — Искам да помислите над тези думи. — Огледа множеството, взирайки се във вперените в него очи. — Те ми се струват проницателни в много отношения. Очевидно засягат начина, по който възприемате изкуството, изложено тук днес. Размишлявайки обаче, започнах да се питам дали Пикасо е говорел само за изкуството, или ни е карал да осмислим и живота си през тази призма. Какво иска да каже Пикасо? Според мен той е искал да каже, че нашата действителност е плод на възприятията ни, а нещо е добро или лошо само защото ние — вие и аз — го възприемаме като такова, съдейки от опита си. Пикасо обаче го нарича лъжа. С други думи, нашите мнения, мисли и чувства — всичко, което преживяваме — не бива да ни определя вечно. Някои сигурно вече си мислят, че се отклонявам в морални категории, а останалите смятат, че старецът съвсем е изпуснал нишката… — Слушателите се засмяха отново. — Ала знайте, че Айра щеше да хареса цитата. Той вярваше в доброто и злото, в правилното и неправилното, в любовта и омразата. Бе израснал в свят, във времена, изпълнени с разрушение и омраза, но не се поддаде и не позволи те да определят човешката му същност. Затова искам този търг да бъде посветен на всичко, което той намираше за важно. И най-вече искам да разберете.

	* * *

	София не проумя съвсем речта на Сандърс. Озърна се и й се стори, че и другите недоумяват. Докато адвокатът на Айра говореше, мнозина изпращаха съобщения по телефоните си или разлистваха каталога.
	Последва кратка тишина. Беловласият джентълмен обсъди шепнешком нещо със Сандърс и се върна на подиума. Сложи си отново очилата и прочисти гърло.
	— Както знаете, търгът е разделен на части. Първата е днес. Все още не сме определили броя на следващите, нито кога ще се проведат, защото всичко несъмнено зависи от това какво ще се случи днес. Знам, че вече очаквате с нетърпение параметрите на търга. — Всички в залата се приведоха съсредоточено напред. — Те също са определени от клиента ни. Споразумението, сключено с него, съдържа доста необичайни… изисквания, включително по отношение на реда, по който ще се продават картините. Съгласно инструкциите, които получихте предварително, ще ви предоставим трийсет минути да обсъдите реда с клиентите си. Напомням ви, че списъкът с картини, които със сигурност ще се предлагат днес, започва от трийсет и четвърта и продължава до деветдесет и шеста страница в каталога. Репродукции на картините са изложени на стените. Освен това редът, по който ще се продават платната, ще бъде изписан на екрана.
	Хората наставаха от местата си, стиснали телефоните. Други наведоха глави и зашушукаха. Люк прошепна в ухото на София:
	— Никой тук ли не е знаел кои картини ще се продават първо? Ами ако искат картина, която ще се продава чак към края? Ще висят тук часове наред.
	— За такава златна възможност сигурно са готови да чакат до края на дните си.
	Той посочи триножниците край стените.
	— Коя искаш ти? Защото в портфейла ми има неколкостотин долара. Пикасо? Джаксън Полък? Уорхол?
	— Мечти!
	— Мислиш ли, че ще ги продадат на предполагаемата цена?
	— Нямам представа, но съм сигурна, че организаторите на търга ще се погрижат.
	— Няколко от тези картини струват колкото двайсет ферми като моята.
	— Знам.
	— Това е лудост!
	— Може би — призна тя.
	Той се озърна.
	— Питам се какво ли би казал Айра за това?
	София си спомни стареца в болницата и писмото, в което изкуството не се споменаваше изобщо.
	— Чудя се дали нямаше да му е все едно.

	* * *

	Когато почивката изтече и всички заеха отново местата си, водещият търга се качи на подиума. Двамата червенокоси мъже внимателно поставиха покрита картина върху триножника. София очакваше по лицата наоколо да се изпише интерес, но само малцина изглеждаха заинтригувани. Повечето присъстващи продължаваха да пишат съобщения по телефоните си. Знаеше, че първата творба на нашумял художник — Де Кунинг — ще бъде представена втора, а картина на Джаспър Джоунс ще се продава шеста. Художниците на другите картини не й бяха известни.
	— Първа се продава картината на страница четирийсет и четвърта в каталога. По настояване на господин Левинсън репродукция на творбата не бе представена. Платното е нарисувано с маслени бои и е наречено „Портрет на Рут“ не от художника, а от господин Левинсън. Рут, както вече знаете, е съпругата на Айра Левинсън.
	София и Люк впиха очи в триножника, когато белокосият джентълмен посегна да го открие. Картината се появи и на екрана зад него. Дори за неопитното око на София стана ясно, че е нарисувана от дете.
	— Художникът е американец, Даниъл Маккалъм, роден през 1953 година и починал през 1986. Точната дата на създаването на картината е неизвестна. Предполага се, че е нарисувана между 1965 и 1967. Айра Левинсън ни уведоми, че творецът е бивш ученик на Рут. Вдовицата на Маккалъм му подарила картината през 2002 година.
	София се изправи да я види по-добре. Дори отдалеч личеше, че е творба на аматьор, но след като бе прочела писмото, тя се запита как ли е изглеждала Рут. Въпреки грубите щрихи Рут изглеждаше красива, с благо изражение, което й напомни Айра.
	— За художника се знае малко — продължи водещият. — Не е известно да има други творби. Онези, които не са разгледали картината вчера, да заповядат да я видят отблизо. Наддаването започва след пет минути.
	Никой не помръдна. В залата се надигна гълчава. Повечето присъстващи разговаряха, някои едва прикривайки нетърпението, с което очакваха следващата картина, когато щеше да започне истинският търг.
	Петте минути изминаха бавно. Мъжът на подиума не показваше изненада. Преглеждаше листовете пред него, безразличен като всички останали. Дори по лицето на Люк се четеше равнодушие, което я учуди, защото и той бе чул писмото на Айра.
	Когато дойде време, джентълменът призова за тишина.
	— „Портрет на Рут“ от Даниъл Маккалъм. Наддаването започва от хиляда долара… Хиляда долара! Чувам ли хиляда долара?
	Никой в залата не помръдна. Той продължи с безизразен глас:
	— Чувам ли деветстотин? Не забравяйте, че това е възможност да станете притежатели на част от една от най-значимите частни колекции на всички времена.
	Нищо.
	— Чувам ли осемстотин? — Изчака няколко секунди и попита: — Седемстотин? Шестстотин?
	У София бавно се надигаше негодувание. Това не беше редно! Спомни си пак писмото на Айра до Рут, писмото, което разкриваше колко много е значела тя за него.
	— Петстотин долара? Четиристотин?
	В този момент Люк се надигна от стола.
	— Четиристотин долара — извика той и гласът му сякаш отекна в стените.
	Малцина от публиката го погледнаха, ала по лицата им не се четеше кой знае какво любопитство.
	— Имаме четиристотин долара! Четиристотин. Чувам ли четиристотин и петдесет?
	Мълчание. На София й се зави свят.
	— Веднъж, два пъти, продадена…

	* * *

	При Люк дойде привлекателна брюнетка с бележник, която му записа името и обясни, че е време да плати. Поиска му да й предостави кредитната си карта или предварително попълнен формуляр.
	— Не съм попълвал формуляри — промърмори Люк.
	— Как предпочитате да платите?
	— Може ли в брой?
	Жената се усмихна.
	— Да, сър. Последвайте ме.
	Люк тръгна след жената и се върна след няколко минути, стиснал платежната си бележка. Седна до София с доволна усмивка.
	— Защо? — попита го тя.
	— Обзалагам се, че това е била любимата картина на Айра. Продаваше се първа. Обичал е съпругата си и ми се стори неправилно никой да не поиска портрета й.
	София се замисли.
	— Ако не те познавах, щях да реша, че си романтик.
	— Мисля — отвърна бавно той, — че Айра е бил романтик. Аз съм най-обикновен пенсиониран ездач на бикове.
	— Повече си от това. Къде ще я окачиш?
	— Не знам има ли значение. А и дори не знам къде ще живея другия месец.
	Преди да успее да му отговори, чу чукчето да удря и белокосият джентълмен пак застана пред микрофона.
	— Дами и господа, преди да продължим, искам отново да поканя Хауи Сандърс на подиума. Той ще ни прочете писмо от Айра Левинсън във връзка с покупката на първата картина.
	Сандърс излезе иззад завесата. Белокосият джентълмен му отстъпи мястото пред микрофона. Адвокатът отвори плика с нож за писма и извади писмото. Пое си дълбоко дъх и бавно разгърна листа. Погледна към публиката и отпи глътка вода. После лицето му стана сериозно като на актьор, готвещ се за особено драматична сцена.
	— „Казвам се Айра Левинсън — зачете той най-сетне — и днес ще чуете историята на моята любов. Тя не е такава, каквато навярно си я представяте. Не е история с герои и злодеи, с красиви принцове или принцеси. Тя е историята на обикновения мъж Айра, срещнал необикновена — Рут. Запознахме се съвсем млади и се влюбихме. После се оженихме и се врекохме във вечна вярност. История като много други. Рут обаче имаше око за изкуството, а аз имах очи само за нея. Някак си това се оказа достатъчно да съберем колекция, станала безценна за нас. Жена ми откриваше в изкуството красотата и таланта, за мен изкуството бе просто отражение на Рут. Така напълнихме дома си с картини и живяхме дълго и щастливо заедно.
	Сетне, сякаш твърде скоро, дойде краят и аз останах сам в свят, който вече нямаше смисъл. — Сандърс замълча, изтри сълзите си и за изненада на София гласът му пресекна развълнувано. Той прочисти гърло и продължи: — Това не беше справедливо. Без Рут нямах причина да живея. После се случи чудо. Пристигна портрет на съпругата ми — неочакван дар. Окачих го над камината с чувството, че тя отново ме гледа. Помага ми. Насочва ме. Малко по малко спомените за живота ми с нея се върнаха, спомени, свързани с всяка картина от колекцията ни. За мен тези спомени бяха по-ценни от изкуството. Струваше ми се невъзможно да ги преотстъпя другиму. Но тогава — щом изкуството е нейно, а спомените мои — какво би трябвало да направя с колекцията? Разбирах тази дилема, но законът не я разбираше. Дълго се питах как да постъпя. Без Рут бях нищо. Обикнах я от пръв поглед и макар вече да ме няма, знайте, че я обичах до последния си дъх. Повече от всичко искам да разберете тази простичка истина: изкуството е красиво и ценно, но аз бих го заменил за още един ден с жената, която обожавах. — Сандърс погледна публиката. Всички бяха застинали. Нещо се случваше, нещо необикновено. Адвокатът сякаш също го осъзна, потърка брадичка и продължи: — За още един ден с жената, която обожавах — повтори той. — Но как да ви убедя, че говоря истината? Как да ви уверя, че търговската стойност на изкуството изобщо не ме интересува? Как да докажа колко скъпа ми беше Рут? Как да ви покажа, че любовта ми към нея се таи във всяка картина, която купувахме?“ — Очите на Сандърс се насочиха към сводестия таван, поспряха там и после пак се насочиха към публиката. — Ще помоля човека, купил „Портрета на Рут“, да стане.
	Сърцето на София се разтуптя силно. Люк се изправи. Всички се обърнаха към него.
	— „Условията на завещанието ми — и на търга — са прости. Реших онзи, който купи «Портрета на Рут», да получи цялата ми колекция. Волята ми влиза в сила незабавно. И понеже колекцията вече не е моя и нямам право да я продавам, търгът се отменя.“


>	33.
>	Люк

	Люк стоеше като вкаменен. В залата се бе възцарила гробна тишина. Няколко минути бяха необходими на присъстващите да осъзнаят думите на Айра.
	„Сандърс сигурно се шегува — помисли си Люк. — Или ако не се шегува, сигурно не съм го разбрал правилно. Защото иначе излиза, че получавам цялата колекция? Невъзможно!“
	Лицата на хората наоколо сякаш отразяваха като в огледало мислите му — смаяни, намръщени, объркани, дори разочаровани.
	След това настана хаос. Не полетяха седалки както на футболен стадион, но се разрази овладяната ярост на богатите и самодоволните. Мъж на третия ред в центъра на залата се изправи и заплаши да се обади на адвоката си, друг извика, че са го измамили и също ще се свърже с адвоката си. Трети настоя, че завещанието е подправено.
	Бавно, но неизбежно гневът зарази присъстващите. Мнозина скочиха на крака и закрещяха към Сандърс и беловласия джентълмен. В далечния край на залата един триножник падна с трясък на пода, блъснат от възмутен мъж, запътил се към вратата.
	После всички се обърнаха към Люк. Той усети яростта, разочарованието, подозрението на тълпата. У някои съзря желание да се възползват от разкрилата се възможност. Привлекателна блондинка в подчертаващ формите й костюм се приближи към него. Последваха я десетки, които разбутваха столовете и се надвикваха един друг.
	— Извинете.
	— Може ли да поговорим?
	— Искам да уговоря среща с вас…
	— Какво ще правите с Уорхол?
	— Клиентът ми проявява интерес към картините на Раушенберг…
	Инстинктивно Люк хвана София и двамата се втурнаха към вратата, преследвани от множеството.
	Той блъсна вратата, но се натъкна на шестима охранители, застанали зад две жени и един мъж със значки, че са служители на фирмата, организирала търга. Едната бе красивата брюнетка, която записа името и адреса му и прибра всички банкноти от портфейла му.
	— Господин Колинс? — извика му тя. — Казвам се Гейбриъл и работя в „Сотбис“. Подготвихме ви място, където да се усамотите. Очаквахме да настане суматоха и се погрижихме за удобството и сигурността ви. Последвайте ме, моля.
	— Бях тръгнал към пикапа…
	— Трябва да попълните няколко формуляра. Моля ви… — Тя посочи отсрещния край на коридора.
	Люк погледна наближаващата тълпа.
	— Да вървим — реши бързо.
	Без да изпуска ръката на София, пое след Гейбриъл, заобиколен от трима охранители. Другите трима останаха до вратата да задържат побеснялото множество. Чуваше как му крещят, бомбардирайки го с въпроси.
	Имаше сюрреалистичното усещане, че някой му е скроил номер, но недоумяваше каква е целта на тази налудничава шега.
	Свърнаха по коридора и минаха през врата, отвеждаща към стълбище. Люк хвърли поглед през рамо и видя, че само двама охранители ги следват. Третият бе останал до вратата.
	На втория етаж ги поведоха към двукрила врата. Гейбриъл я отвори и ги покани да влязат.
	— Настанете се удобно. Вътре има каталози, освежителни напитки и храна. Сигурна съм, че искате да зададете хиляди въпроси. Уверявам ви, че ще получите отговори на всички.
	— Какво става? — попита Люк.
	Тя повдигна вежди.
	— Вече знаете — отвърна уклончиво, обърна се към София и й подаде ръка. — Извинете, но не чух името ви…
	— София… София Данко.
	— Значи сте от Словакия? Красива страна. Приятно ми е да се запознаем. — После погледна отново към Люк. — Пред стаята ще поставим охрана, за да не ви безпокои никой. Обмислете всичко и го обсъдете. Оставяме ви насаме за няколко минути да прегледате колекцията си. Устройва ли ви това?
	— Предполагам… — заекна Люк. — Но…
	— Господин Леман и господин Сандърс ще дойдат след малко.
	Сбърчил вежди младият мъж огледа добре обзаведената стая. Канапета и столове бяха подредени около ниска кръгла маса. Върху масата бяха подредени питиета — включително бутилка шампанско в кофичка с лед — и кристален поднос със сандвичи, нарязани плодове и сирена.
	До масата лежеше разтвореният каталог.
	Зад тях вратата се затвори и двамата останаха сами. Впила очи в каталога, София пристъпи предпазливо към масата и погледна отворената страница.
	— Портретът на Рут — прокара леко пръст по репродукцията.
	— Това е невъзможно, нали?
	Тя погледа още малко картината и после се обърна към Люк с отнесена, блажена усмивка:
	— Напротив. Възможно е.

	* * *

	Гейбриъл се върна с господин Сандърс и господин Леман, който водеше търга.
	Сандърс се представи, седна и си издуха носа в ленена кърпичка. Отблизо Люк забеляза бръчките и гъстите му вежди. Адвокатът сигурно бе над седемдесетте. Искриците, проблясващи в очите му, обаче го подмладяваха.
	— Преди да започнем, ще отговоря на първия и най-очевиден въпрос, който несъмнено си задавате — подхвана той, отпуснал длани върху коленете си. — Има ли уловка? Наистина ли наследявате цялата колекция, защото купихте „Портрета на Рут“? Прав ли съм?
	— Да — призна Люк.
	След случилото се в залата се чувстваше съвсем объркан. Тази стая… тези хора… сякаш бе попаднал на чужда планета.
	— Според условията на завещанието, оставено от Айра Левинсън — продължи адвокатът, — човекът, купил „Портрета на Рут“, получава цялата колекция. Затова бе предложена първа за продан. С други думи, няма уловка. Няма подвеждащи клаузи. Колекцията е ваша.
	— Значи мога да ви помоля да я натоварите в пикапа и да я занеса вкъщи? Още сега?
	— Да — отговори Сандърс. — Но ще се наложи да отивате и да се връщате няколко пъти. А предвид стойността на голяма част от картините, бих ви препоръчал по-безопасен транспорт.
	Люк се втренчи смаяно в него.
	— Има обаче един въпрос, който е редно да обмислите.
	„Ето я уловката“ — каза си младият мъж.
	— Става дума за данъците — обясни Сандърс. — Както вероятно знаете, наследство, надвишаващо определена сума, се облага с данък. Стойността на колекцията надвишава значително тази сума. Тоест, ако не разполагате с достатъчно свободни средства да платите дължимия данък, ще се наложи да продадете част от колекцията. Навярно дори половината. Зависи, разбира се, кои картини ще решите да продадете. Разбирате ли ме?
	— Да. Наследих много и трябва да платя данък.
	— Именно. Затова, преди да продължим, ще ви попитам дали имате доверен адвокат, с когото бихте желали да се посъветвате. Ако не, аз съм готов да ви препоръчам.
	— Нямам адвокат.
	Сандърс кимна.
	— Подозирах… Твърде млад сте. Това, разбира се, не е проблем. — Извади визитна картичка от джоба си. — Ако се обадите в кантората ми в понеделник сутринта, ще ви дам цял списък. Не сте длъжен, естествено, да изберете адвокат, препоръчан от мен.
	Люк огледа визитната картичка.
	— Тук пише, че вие също се занимавате с имуществено право.
	— Да. В миналото работех в други области, но напоследък се задоволявам с такива дела.
	— Значи мога да ви наема?
	— Ако желаете. — Сандърс посочи останалите в стаята. — Вече познавате Гейбриъл. Тя е вицепрезидент на отдела за работа с клиенти в „Сотбис“. Искам да ви представя и Дейвид Леман. Той е изпълнителен директор на компанията.
	Люк се ръкува с него и след задължителната размяна на любезности Сандърс продължи:
	— Както вероятно предполагате, да се организира търгът по този начин представляваше… предизвикателство в доста отношения, включително финансово. Айра Левинсън избра компанията на господин Леман. Не сте длъжен да ползвате услугите му, но той настоя да ви го препоръчам.
	Люк огледа лицата наоколо, осъзнавайки бавно действителността.
	— Добре — кимна. — Но не мога да взема такова решение, преди да се посъветвам с адвоката си.
	— Мъдро решение — одобри Сандърс. — Готови сме да отговорим на всичките ви въпроси, но е необходимо да изберете адвокат възможно най-скоро. Един професионалист ще ви преведе по-леко през този сложен процес — не само по отношение на имуществото. Все пак сега сте невероятно богат човек.
	Люк погледна към София и пак се обърна към Сандърс:
	— Колко години бяхте адвокат на Айра?
	— Над четирийсет — отвърна той с известна тъга.
	— И ако наема адвокат, той ще ме представлява, доколкото възможностите му позволяват?
	— Понеже сте негов клиент, ще бъде длъжен да го прави.
	— Тогава да разрешим въпроса още сега. Как да ви наема? В случай, че искам да разговарям с господин Леман веднага.
	— Трябва да ми платите първоначална такса.
	— Колко? — Люк сбърчи загрижено чело.
	— Един долар засега стига — каза Сандърс.
	Люк си пое дълбоко дъх, най-сетне проумял какво всъщност се е случило. Богатството. Ранчото. Животът, който би могъл да има със София.
	Извади портфейла си и погледна съдържанието му. Не беше останало много след покупката на портрета — колкото да плати за два галона бензин.
	Или по-малко, понеже използва една част, за да наеме Хауи Сандърс.


>	Епилог

	През месеца, последвал търга, Люк понякога се чувстваше като герой във фантастичен филм. По препоръка на Дейвид Леман обявиха нов търг. Щеше да се проведе в средата на юни в Ню Йорк. Втори щеше да се организира в средата на юли и трети — през септември. Щяха да продадат по-голямата част от колекцията — достатъчно да покрият дължимите данъци.
	През първия ден в присъствието на Гейбриъл и Дейвид Леман Люк обясни и положението с ранчото. Сандърс си водеше бележки. Когато Люк попита дали има начин да изплати ипотеката, Сандърс се извини и излезе от стаята. Върна се след петнайсет минути и обясни спокойно, че изпълнителният директор на банката, с когото е разговарял, му предлага да изплаща дълга на по-малки вноски още една година и дори да отсрочи плащането на лихвите, ако предпочита. С оглед на настоящото финансово състояние на Люк банката щяла да се съгласи да отпусне и нов кредит за всякакви подобрения в ранчото.
	— Но… как? — Повече от това Люк не успя да изрече.
	Сандърс се усмихна и палавите искрици пак проблеснаха в очите му.
	— Да речем, че искат да заздравят връзките си с местен клиент, забогатял неочаквано.
	Сандърс му представи и няколко финансови мениджъри и други съветници, седеше до него по време на разговорите и задаваше въпроси, които Люк едва разбираше, камо ли да се сети да зададе. Помогна му да осъзнае затрудненията, съпровождащи богатството, и го увери, че ще му съдейства да научи всичко необходимо.
	Макар понякога да се чувстваше безпомощен, Люк знаеше, че има далеч по-лоши проблеми.

	* * *

	Отначало майка му не му повярва. Не повярва и на София. Първо се усмихна презрително, после, след като той й разказа отново какво се е случило, се ядоса. Едва след като Люк се обади в банката и поиска да го свържат с изпълнителния директор, започна да осъзнава, че не се шегува.
	Банковият служител я увери, че засега не е необходимо да се тревожи за кредита. По време на разговора Линда запази спокойствие, отговаряйки едносрично, но след това прегърна сина си и си поплака.
	Когато се отдръпна обаче, лицето й изразяваше обичайния стоицизъм.
	— Сега са щедри, но къде бяха, когато наистина имахме нужда?
	Люк сви рамене.
	— Добър въпрос.
	— Ще приема предложението им — обяви майка му, — но след като изплатим дълга си, искам да намериш друга банка.
	Сандърс им помогна и за това.

	* * *

	Семейството на София пристигна от Ню Джърси за дипломирането й и Люк седна до тях в топлия пролетен ден. Всички заръкопляскаха, когато София излезе на сцената. После отидоха на вечеря и за негова изненада го попитаха дали може да посетят ранчото на другия ден.
	Майката на Люк го натовари с работа още от сутринта — и в къщата, и навън. Той чистеше, а тя приготвяше обяда.
	Хранеха се на масата за пикник в задния двор. Сестрите на София ту се озъртаха, ту се втренчваха в нея, несъмнено удивени как Люк и София са се оказали заедно.
	Семействата обаче очевидно се разбираха добре, особено майката на София и Линда. Обиколиха ранчото, разговаряха, смееха се и когато Люк погледна към градината, сърцето му се стопли при вида на правите, спретнати лехи с наскоро засадени зеленчуци.

	* * *

	— Можеш да живееш навсякъде, мамо — каза й Люк по-късно през нощта. — Не е необходимо да оставаш в ранчото. Ще ти купя къща в Манхатън, ако пожелаеш.
	— Защо ми е да живея в Манхатън?
	— Добре де, не в Манхатън. Където пожелаеш.
	Тя се загледа през прозореца към ранчото, където бе израснала.
	— Не искам да живея другаде.
	— Тогава ми позволи да постегна фермата. Не малко по малко, а наведнъж.
	Тя се усмихна.
	— Е, това вече е чудесно предложение!

	* * *

	— Готов ли си? — попита го София.
	— За какво?
	След дипломирането тя бе заминала с родителите си да им погостува за седмица и сега се бе върнала в Северна Каролина.
	— Да ми разкажеш какво се случи в Южна Каролина — погледна го решително, докато обикаляха пасбището, търсейки Мадбат. — Язди ли Биг Агли Критър? Или си тръгна?
	Думите й върнаха Люк в онзи зимен ден, един от най-мрачните в живота му. Спомни си как закрачи към арената, вперил очи в бика. Спомни си парализиращия страх и изопнатите си като тетива нерви. Някак си обаче успя да се насили да направи това, за което е дошъл. Яхна Биг Агли Критър и намести ремъка, мъчейки се да не обръща внимание на лудешки разтуптяното си сърце. „Това е просто бик като всички други“ — повтаряше си. Ала знаеше, че не е. Когато обаче отвориха вратичката към арената и бикът се втурна напред, Люк не изгуби самообладание.
	Бикът побесня както винаги, риташе и се въртеше като обладан от зли духове, но мъжът запазваше странно спокойствие, сякаш се наблюдаваше от разстояние. Светът се движеше като на забавен каданс, сякаш това е най-дългата езда в живота му. Снишен и съсредоточен, той пазеше равновесие със свободната си ръка, докато рогът най-сетне изсвири и тълпата стана на крака с одобрителен рев.
	Люк разкопча бързо ремъка и скочи от гърба на бика. Приземи се на крака, а Биг Агли Критър спря и се обърна към него с издути ноздри и гърди. Люк разбра, че ще го нападне, сякаш да повтори сценария на предишния им сблъсък.
	Но той не го нападна. Човекът и животното се изгледаха застинали и накрая бикът се извърна.
	— Усмихваш се — каза София, прекъсвайки мислите му.
	— Сигурно…
	— И какво означава това?
	— Яздих го — отвърна Люк. — А после разбрах, че съм готов да се откажа.
	София го перна по рамото.
	— Ама че глупост!
	— Може би — каза той. — Но си спечелих нов пикап.
	— Не съм го виждала — сбърчи чело тя.
	— Не го взех. Предпочетох парите.
	— За ранчото?
	— Не. За това.
	Извади от джоба си малка кутийка, падна на колене и я подаде на София. Чу я как ахва.
	— Отвори я — каза й.
	Тя вдигна бавно капачето и се взря в пръстена.
	— Искаш ли да се омъжиш за мен?
	Тя го погледна със светнали очи.
	— Да. Искам.

	* * *

	— Къде искаш да живееш? — попита го тя по-късно, след като казаха на майка му. — Тук в ранчото?
	— Не знам. Засега тук ми харесва. А на теб?
	— Питаш ме дали искам да остана тук завинаги?
	— Не непременно — отговори Люк. — Мислех да останем, докато всичко се уреди. Но после? Можем да отидем където пожелаем. А ти с помощта на значително дарение, да речем, ще си намериш работа в който музей пожелаеш.
	— В Денвър например?
	— Чувал съм, че там има много земи. Дори в околностите на Ню Джърси има ферми. Проверих.
	Тя го погледна.
	— Предлагам ти известно време да се носим по течението. Какво ще кажеш?

	* * *

	Същата нощ, когато София заспа, Люк излезе на верандата, все още запазила топлината на слънцето. Над него полумесецът и звездите озаряваха небето. Подухваше лек ветрец и довяваше песента на щурците откъм пасищата.
	Той погледна към тъмния небесен свод, замислен за майка си и за ранчото. Все още трудно осъзнаваше неочакваната посока, в която животът му бе поел, и не успяваше да я помири с предишния си живот. Всичко беше различно и той се питаше дали ще се промени. Често си мислеше за Айра, човека, променил живота му, човека, когото така и не бе успял да опознае. За Айра Рут означаваше всичко и в притихналия мрак Люк си представи София, заспала в леглото, със златисти коси, разпилени върху възглавницата.
	Тя бе истинското съкровище, което откри тази година, по-ценно от цялото изкуство на света. Люк прошепна усмихнато в тъмнината:
	— Разбирам, Айра.
	Една падаща звезда се стрелна по небосклона и той остана със странното чувство, че Айра не само го е чул, но му се усмихва одобрително.
