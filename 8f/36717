>	Благодарности

	Бих искала да благодаря на един човек, който даде живот на тази книга — моят консултант и преди всичко мой приятел, детектив Чарлс Стак от Икономически престъпления в Полицейския отдел на военната база Лодърдейл.
	С Чарли, бивш национален шампион по кикбокс и карате, тренирахме заедно. Докато ме караше да вдигам все по-големи тежести и да влача тежки торби с ръкавици, отговаряше на моите въпроси. Чарли веднага отговаряше и на есемесите ми, независимо дали се намираше в съда или на среща с генерали.
	Разказа ми наистина поразителни истории от своята работа под прикритие. Четеше сцените с бой, които бях написала, както и историите на Мици, и ги редактираше.
	Неговата проницателност как работи престъпен ум като на истинските „Вендло“ е блестяща, а когато човек го слуша, остава като омагьосан. Обхватът на престъпленията, с които се занимава, и това, че обществото не знае нищо за тези престъпления, ме ужаси.
	Никога не мога да се отблагодаря на Чарли за помощта му, за неговата интелигентност, любезност и за това, че никога не изгуби търпение.
	Благодаря ти, Чарли. Ти си истински герой.


>	1.

	_Военна база Лодърдейл — Флорида_
	— Вярвам, че я открихме — изрече капитан Ериксън. Гласът му прозвуча напрегнато, издавайки върховното усилие, което полагаше да не проличи, че направо ликува.
	Седяха на маса за пикник в брезовия парк „Хю Тейлър“ точно до шосе А1А в базата Лодърдейл. Беше септемврийска утрин и Южна Флорида вече си отдъхваше от горещините. От следващия месец времето щеше да стане божествено.
	— Предполагам, че имаш предвид Мици — досети се Майк Нюланд, понеже тъкмо вчера капитанът му връчи дебело досие за цялата фамилия.
	Мицели Вендло се издирваше от години от няколко полицейски управления, включително от отдела по измами в базата Лодърдейл, също така от Тайните служби заради финансови престъпления и от ФБР за убийство. Доколкото бе известно, единствената й снимка беше от 1973 година, когато е била на шестнайсет, точно преди брака й с някакъв петдесет и една годишен мъж. Дори по онова време не е била хубавица и лицето й веднага се запомняше заради грамадния нос и устата без устни.
	Капитанът не отговори и Майк разбра, че се задава _Голямата работа_, и се постара да запази самообладание. Току-що бе приключил случай под прикритие, който отне три години, и за кратко животът му беше застрашен.
	Въпреки че Майк никога не беше работил по случая „Вендло“, беше подочул, че преди няколко години се е стигнало до арести на важни членове от фамилията, всичките прибрани в един и същи ден в различни градове. Но Мици, синът й Стефан и няколко други съучастници от семейния кръг се бяха измъкнали някак си и бяха избягали. Доскоро никой не знаеше къде са се укрили.
	Майк наля чаша зелен чай от термос и я подаде на капитана.
	— Не, благодаря — поклати глава той. — Това не ми понася.
	Държеше питие в кутийка, съдържащо какви ли не боклуци.
	— Е, и къде е тя? — попита Майк с глас още по-стържещ от обикновено.
	Често трябваше да отговаря на въпроси за гласа си и стандартната полуистина, която поднасяше, беше, че се дължи на нещастен случай през детството. Понякога доукрасяваше историята с разкази за велосипед с три колела или за автомобилна катастрофа, каквото там му хрумваше през този ден. Измислиците нямаха значение, гласът на Майк беше така заплашителен, както и тялото му, когато се заловеше за работа.
	— Чувал ли си за… — Докато капитанът тършуваше из джобовете си, Майк почувства, че той се въодушевява по-скоро от нещо друго, а не толкова от перспективата да открие Мици. Преди всичко сега поне за шести път се говореше, че е намерена. — А, ето го. — Очите на капитана шареха по листа. — Я да видим дали ще мога да произнеса името на това място.
	— Чехословакия вече не съществува — обади се с пълно безразличие Майк.
	— Не, не, градът е в Щатите, някъде на север.
	— Джаксънвил е „някъде на север“.
	— Ето го — изпъшка капитанът. — _Ед_ нещо си. Ед-Лин.
	— Ед-Лин е име на човек, а не на град.
	— Може би не го произнасям правилно. Кажи го по-бързо.
	Едно мускулче потрепна на челюстта на Майк. Каквато и шега да си правеше капитанът, на него не му се понрави.
	— Едлин. Никога не съм чувал за подобен град. И къде… — Майк се запъна и пое дъх. — Ед… хм… Лин — каза тихо, толкова тихо, че капитанът едва го чу. — Едилин.
	— А, точно този. — Капитанът прибра листа в джоба си. — Чувал ли си за такъв град?
	Ръцете на Майк така се разтрепериха, че не можеше да вдигне чашата си. Овладя треперенето, помъчи се и на изражението си да придаде безразличие, за да не проличи паниката, която го обзе. Само на един човек беше казал за Едилин, при това много отдавна. Ако човекът бе замесен, задаваше се опасност.
	— Сестра ми живее там, сигурен съм, че знаеш — каза примирено.
	Усмивката на капитана угасна. Възнамеряваше само да подразни Майк, но толкова очевидна реакция от страна на мъж под негово командване никак не му хареса.
	— Е, казаха ми, но този случай няма нищо общо с нея. И преди да попиташ, само аз и министърът на правосъдието знаем, че тя живее там.
	Майк се помъчи да овладее сърцебиенето си. Много пъти се беше озовавал в ситуации, когато се налагаше да накара хората да повярват, че не е онзи, който е, тъй че се бе научил да запазва спокойствие на всяка цена. Но в тези случаи само неговият живот е бил в опасност. Ако в това мъничко градче Едилин в щата Вирджиния се готвеше нещо, тогава животът на единствения човек, който имаше значение за него, сестра му Тес, беше в опасност.
	— Майк! — извика капитанът, после сниши глас: — Слез от облаците. Никой не знае къде си роден и че имаш сестра. Тя е в пълна безопасност. — Подвоуми се, преди да каже: — Доколкото разбирам, вие двамата сте много близки.
	Майк помръдна рамо. От опит се бе научил да говори за себе си колкото е възможно по-малко.
	— Добре, не ми казвай нищо. Но градът го знаеш, нали?
	— Никога не съм ходил там. — Майк се позасмя насила. Пак беше себе си и не без задоволство видя как капитанът се намръщи леко. Обичаше да владее ситуацията. — Няма ли да ми кажеш за какво става въпрос? Не мога да си представя, че нещо лошо се случва в Едилин.
	„Не и след 1941 година“ — помисли си, като същевременно през ума му минаха стотици картини и нито една от тях щастлива. Наистина не беше стъпвал в Едилин, но градът и неговите обитатели бяха властвали над детството му. Като попипа шията си, се оказа безсилен да спре спомена за _онзи_ ден и за своята вбесена баба.
	— Нищо не се е случило, поне още не — отговори капитанът, — но знаем, че Стефан е там.
	— В Едилин! И какво крои?
	— Не знаем, но ще се жени съвсем скоро за някакво момиче коренячка от Едилин. — Капитанът отпи от колата си. — Горката. Израснала е в градец, където продават трактори, после се появява Стефан с неговите врели-некипели и маниери на човек от големия град и тя полудява от възторг. Друга възможност въобще не е имала.
	Майк прикри усмивката си. Капитанът беше от Южна Флорида, където на всеки ъгъл имаше магазини. Съжаляваше всеки, който трябваше да рине сняг.
	— Казва се Сузи, или пак там нещо със „с“. — Разгърна папката с досието. — Всъщност казва се Сара…
	— Шоу — добави Майк. — Ще се омъжва за Грег Андерс. Да разбирам ли, че Грег Андерс е синът на Мици?
	— За човек, който никога не е стъпвал там, явно знаеш много за града. — Капитанът замълча в очакване Майк да обясни, но той не каза нищо. — Да, той е Стефан и имаме основания да вярваме, че Мици също живее в този град.
	— Пък и никой не обръща внимание на жена на средна възраст.
	— Точно така. — Капитанът плъзна папката към Майк. — Не знаем какво се готви или защо двама големи престъпници са там, така че ни е необходим човек, който да разбере. След като имаш връзки в града, ти си победителят.
	— Ето че най-после ми излезе късметът.
	Майк отвори папката и видя, че първата страница е доклад от полицейското управление в Дикейтър, щата Илинойс. Погледна въпросително капитана.
	— Там е написано как е открит Стефан. Един полицай в отпуска бил на почивка с жена си в Ричмънд, Вирджиния, и видял Стефан и момичето в магазин за облекло. После открил къде живеят. Колкото до теб, един тип, с когото си работил преди години, знае за Едилин и за сестра ти.
	Майк сви вежди и капитанът не можа да сдържи усмивката си. Потайността на Майк или „личното му пространство“, както го наричаше, можеше да вбеси човек. Всеки от поделението ще излезе за по някоя и друга бира и после капитанът знаеше чия жена е избягала, кой е забърсал гадже и кой има затруднения в работата. Но не и Майк. Говореше много, колкото и момчетата, за тренировките си, за храната и дори за колата си. На пръв поглед като че ли разказваше какво ли не за себе си, но на другия ден капитанът осъзнаваше, че не е научил нищо за Майк.
	Когато заместник-министърът на правосъдието в Южна Флорида го повика и му съобщи, че според тях едни от най-издирваните престъпници в Съединените щати може би се намират в Едилин, Вирджиния, и че сестрата на Майк Нюланд живее в същия град, капитанът едва не се задави с кафето си. Би се обзаложил на сериозна сума, че Майк няма никакви роднини. Всъщност, капитанът не беше сигурен дали Майк е имал приятелка извън случаите, по които работеше. Никога не беше водил момиче на служебни тържества и доколкото на капитана му бе известно, Майк не канеше никого в апартамента си… който сменяше на всеки шест месеца. Но пък беше най-доброто ченге под прикритие, каквото някога са имали. След всеки случай за известно време трябваше да се укрива, докато не бъдат арестувани всички хора, които бе предал на правосъдието.
	Майк затвори папката.
	— Кога да тръгна и какво да правя?
	— Искаме да я спасиш.
	— Мици ли? — попита с непресторен ужас. — Съдебният процес ли няма да издържи?
	— Не, не нея. Момичето. Естествено искаме да откриеш Мици, но също така искаме да спасиш тази Сара Шоу. Щом фамилията Вендло вземе от нея каквото иска, никой повече няма да я види. — Капитанът млъкна. — Майк!
	Той го погледна.
	— Ако сестра ти наистина е там и те разберат за теб…
	— Не се тревожи — каза Майк. — В момента Тес е на сватбено пътешествие в Европа. Ще й кажа да задържи съпруга си извън града, докато случаят се разреши.
	Капитанът разтвори друга папка и издърпа от нея лъскава снимка на жена с черна коса и черни очи. Беше поразително красива. Стоеше на един ъгъл и чакаше на светофара. От подухването на ветреца дрехите й бяха прилепнали по тялото. Имаше фигура, от която дъхът секваше на всеки мъж.
	— Сестра ти наистина ли изглежда така?
	Майк погледна бегло снимката.
	— Само в най-лошите си дни.
	Капитанът примигна няколко пъти.
	— О!
	После постави на масата снимка на Сара Шоу. Имаше овално лице, светла коса и беше облечена с бяла рокля, с която изглеждаше така очарователна, както и сестрата на Майк, и без съмнение съблазнителна.
	— Не е от обичайния тип на Вендло.
	Майк взе снимката и я заразглежда внимателно. Нямаше намерение да каже на капитана, че знае доста за Сара Шоу. Беше едната от двете най-близки приятелки на сестра му, което само по себе си говореше много, след като острият език на Тес не печелеше приятелства. Още щом се запознаха, Сара усети каква е в действителност Тес зад хапливите думи и страхотната външност.
	— Познаваш ли я?
	— Не я познавам, но съм чувал това-онова за нея. — Остави снимката. — Значи никой не знае какво търсят Вендло в Едилин?
	— Търсихме много, проучени бяха стари случаи, проучвахме там на място, но ударихме на камък. Но за каквото и да е планът, госпожица Шоу е в центъра му. Дали е богата, а никой да не знае? Дали няма да наследи милиони?
	— Не съм чувал подобно нещо. Тя отвори магазин заедно с… — Сестра му го държеше в течение на клюките в Едилин, но не беше лесно да си ги спомни всичките. А сега излизаше, че всяка нейна дума е била от съществено значение. — С годеника си Грег Андерс. Тес мрази този мъж. Твърди, че се държи грубо и подигравателно с всеки, който не купува от него. Но Тес води счетоводството на Сара и следи той да не я вкара в дългове.
	— Прилича на Вендло. — Капитанът се поколеба, преди да попита: — Нима сестра ти управлява финансите на хората?
	По тона му си пролича, че не му се вярва жена с външността на Тес да има и мозък в главата.
	Майк пропусна покрай ушите си забележката на капитана. Известно му беше любопитството на капитана към неговия личен живот и нямаше никакво намерение да го задоволи.
	— Значи искаш да хвана тези престъпници, но от мен се очаква също така да изтръгна прелестната госпожица Шоу от Стефан Вендло. Задачата ми да следя и да наблюдавам ли е? Или нещо повече от това?
	— Трябва да направиш всичко възможно да я опазиш жива. Стефан ще убие Сара в минутата, щом вземе от нея, каквото иска… а явно най-много иска брак с нея.
	— Подозирам, че след като тоалетите в магазина са скъпи, Сара сигурно посещава богатите домове. Може би идеята на Вендло е да ги огледат.
	— И ние така предположихме. Като неин приятел Вендло вече е имал достъп до къщите, но за обири не е докладвано. Нещо по-голямо е, и никой няма представа какво е. — Капитанът потупа досието. — След като го прочетеш, ще разбереш, че са намислили много по-сериозна измама от кражбата на няколко колиета. Така е, щом и майката, и синът са се закотвили там. — Понижи глас и продължи: — По наше мнение Стефан се разведе със съпругата си, понеже само по този начин бракът му с госпожица Шоу ще бъде законен, което означава, че ще я наследи, след като тя умре при някой тъй наречен „нещастен случай“. — Погледна Майк с надежда. — Сигурен ли си, че не знаеш какво свързва госпожица Шоу с нещо толкова ценно, та двама от най-жестоките измамници на света са подготвили плана си толкова старателно?
	— Нямам ни най-малка представа — отговори искрено Майк. — Макдауъл са богати, Люк Конър живее там, но…
	— Авторът на романите за Томас Кенън ли? Всичките съм ги чел! Хей! Ще ми вземеш ли екземпляр с автограф?
	— Защо не. Ще бъда загубил се турист.
	Капитанът отново стана сериозен.
	— Един турист е твърде встрани от обществото. А ние трябва да се възползваме от връзките на сестра ти в града, за да се сприятелиш с това момиче толкова, че да го убедиш да не се омъжва за Стефан. Не желаем да се стига дотам, той да наследи онова, което е нейно. Незабавно се захващаш, защото сватбата е след три седмици.
	Майк го погледна смаяно.
	— И какво се очаква от мен? Да я съблазня ли?
	— Никой не би го поискал от теб, ако не бяхме сигурни, че ще се справиш. И между другото май си спомних, че пожъна успех с няколко жени. Ами онова момиче на езерото Уърт? Как й беше името?
	— Трейси, и я осъдиха на десет до двайсет години затвор. Тази Сара е добро момиче. Как да се държа с нея?
	— Де да знам. Като към дама. Сготви й. Поднасяй й стола. Момичетата като нея си падат по джентълмени. Сигурен съм, че така я е свалил Вендло. И преди да попиташ, не, не можеш да я отвлечеш и не можеш да застреляш Стефан. Сара Шоу трябва да остане там, за да ти помогне да откриеш какво искат онези двамата. — Капитанът злобно се ухили. — Уредихме Стефан да отсъства от града за цялото време преди сватбата. Създадохме му семейни неприятности, които няма как да подмине.
	— Какви например?
	— Макар че се разведе, знаем, че е привързан към жена си, тъй че я арестувахме за шофиране в нетрезво състояние, което не беше проблем. Постоянно се налива, откакто той я изостави, и една вечер я прибрахме, та сега гледа през решетките на затвора. Оставихме я да му се обади една ранна утрин и както се надявахме, той пристигна незабавно. Ако ни създава главоболия, ще го заключим, докато му минат мераците. — Капитанът се усмихна. — Чудя се какво ли е казал на годеницата си, за да обясни защо е хукнал презглава при бившата си съпруга?
	Майк затваряше термоса, все така замислен как да изпълни тази мисия.
	— Съмнявам се, че лъжец като Вендло й е казал, че има бивша съпруга.
	— В края на краищата ти ще съобщиш на госпожица Шоу истината и ще спечелиш по точки. Но каквото и да измислиш, прави го бързо — каза капитанът. — И никога не забравяй, че тази млада жена може да бъде четвъртата изчезнала след връзка със Стефан Вендло. Под фалшиво име ограбва до шушка тези момичета. После момичетата „изчезват“, а от така наречения техен „любим“ не остава и следа.
	— Да бе, прочетох — каза Майк. — Ако не бяха смътните показания на някои свидетели, нямаше да разберем кой стои зад всичко.
	— Точно така, защото Стефан не оставя никакви следи, нищо повече от някой отпечатък от пръст. А ти знаеш правилото: няма доказателства, няма обвинение. Лично аз бих арестувал този тип веднага, но началниците наредиха да се проведе операция под прикритие, за да заловим и майката. Отпратихме сина й и жената веднага започна да използва племенничките и племенниците си. Тя е мозъкът, затова трябва да я извадим от играта. Завинаги.
	Майк погледна часовника си.
	— Трябва да мина през апартамента да си взема някои неща и заминавам…
	— Ами, Майк — взе да го усуква капитанът, — изглежда през последните два-три часа не си гледал местните новини. Има още нещо, което не знаеш.
	— Какво е станало?
	Капитанът взе от пейката последния документ и му го подаде.
	— Наистина съжалявам.
	Майк разгърна папката и видя компютърна разпечатка на статия: _Изгоря апартамент_ — гласеше заглавието. — _Причината е цигара, произнесоха се органите на властта._
	Той пламна от гняв, гледайки снимката на шестетажната сграда, от четвъртия етаж на която, т.е. от неговия апартамент, бушуваха пламъци. Остави документа при другите, преди да вдигне поглед към капитана.
	— Кой го направи?
	— Федералните казаха, че… Нека да проверя. Не искам да цитирам погрешно. — Гласът му прозвуча саркастично, докато прелистваше документите: — „Непредвидена злополука“ — така нарекоха инцидента. Извадиха късмет. — Капитанът го погледна със съчувствие. — Съжалявам, Майк, но държат да отидеш там, без да будиш никакви подозрения. Твоята легенда е, че апартаментът ти е изгорял, и си решил да си вземеш най-после жизненонеобходимата почивка от полицейската работа. Ние… те… държат да лъжеш възможно най-малко. О, да, щях да забравя. — Бръкна в джоба си и извади чисто нов, последен модел мобилен телефон и го подаде на Майк. — Стефан се е научил да пребърква хората още преди да проходи, така че щом се запознаеш с него, ще ти свие телефона. Не желаем да попадне на номер, който ще те издаде. Докато си в Едилин, ще се свързваш с нас само чрез сестра си. Тя нали няма да има нищо против?
	— Не, няма да има — потвърди Майк и си даде още веднъж тържествено обещание да убеди Тес да не се прибират вкъщи преди края на операцията.
	На никого не беше казвал, но Тес му пращаше от една година насам сладкиши, правени от нейната приятелка Сара, и според него всеки, който умееше да прави такива сладкиши, заслужаваше да бъде спасен.
	Майк мълчеше и капитанът прибави:
	— Съжалявам за дрехите ти. — Всички знаеха, че Майк е конте. — Какво изгуби?
	— Нищо съществено. Тес пази на склад каквото е важно за мен. — Поколеба се, преди да прибави: — В Едилин.
	— Съветът ми е да не ходиш по разни складове. — За да разведри настроението, капитанът каза: — Много лошо се получи с твоя апартамент. Предлагам да се грижа за златната ти рибка.
	Майкъл изсумтя и стана. Нямаше златна рибка или куче, или постоянен дом. Живееше под наем в мебелирани апартаменти, откакто на седемнайсет години напусна къщата на баба си и дядо си.
	Майк погледна виещия се през парка път. Щеше да направи крос, чувстваше нужда, после щеше да потегли.
	— Тръгвам след два часа. Ще пътувам до Едилин десет часа… ако от време на време пускам сирената.
	Капитанът се засмя:
	— Знаех си, че ще се захванеш.
	— Няма ли да потичаш с мен?
	Шефът му направи гримаса.
	— Изтезавай се сам. Майк?
	— За какво се сети?
	— Ще внимаваш, нали? Стефан има наченки на съвест или поне страх от наказание, но неговата майка…
	— Да, знам. Ще ми дадеш ли набързо малко повече информация за майката и сина?
	— Защо не спринтираш до моята кола и ще ти дам три кашона, пълни с документация.
	Майк се разсмя, нещо, което рядко можеше да се наблюдава, и накара капитанът да го погледне недоумяващо.
	— Нещо си намислил, нали?
	— Чудех се как да се представя на госпожица Шоу и си спомних историята за един много стар тунел, която Тес ми е разказвала. Случайно входът му се намира в спалнята на сестра ми. Трябва само да преместя госпожица Шоу там.
	Капитанът почака да чуе подробности, но той не каза нищо повече.
	— Разполагаш само с три седмици. Как ти се струва, ще можеш ли за толкова кратко време да прелъстиш госпожица Шоу и да я откъснеш от чаровник с непринудените маниери на сваляч от големия град като Стефан?
	Майк въздъхна.
	— Бих казал да, но сега… — Сви рамене. — Според моя опит единственият начин да спечелиш някоя жена е да разбереш какво иска и после да й го дадеш. А пък аз нямам представа жена като Сара Шоу какво би поискала. — Погледна капитана. — Е, къде са тези кашони с информация?

	* * *

	Рамзи Макдауъл беше заспал дълбоко, когато чу „Чакам героя“ на Бони Тейлър да гърми с все сила от мобилния телефон на жена му. Стенейки, покри главата си с възглавница и се помъчи да не слуша песента… и да изключи чувствата си. Звънеше брат й, когото той не познаваше — мъж, по-неуловим от привидение, по-потаен от шпионин. Но въпреки че никога не беше го виждал, Рамзи беше чувал за него повече, отколкото му се искаше. Според жена му брат й беше най-умният, най-работливият, най-героичният и, разбира се, най-красивият мъж на планетата.
	— Успя да те накара да ревнуваш, нали? — каза братовчед му Люк и се разсмя. — Не се притеснявай, стари момко, няколко дни… или години… във фитнес зала и ще можеш да се покажеш достоен за неговата репутация.
	Ревнив или не, Рамзи знаеше, че жена му зарязваше всичко — официална вечеря, спор, даже секс, ако телефонът й засвиреше тази скандална песен.
	— Той не е герой — отбеляза Рамзи, когато за пръв път Тес направо скочи, както беше върху него, и изтича да вземе телефона си. — Полицай е.
	— Детектив — поправи го тя през рамо.
	Беше гола и гледката на красивото й тяло, носещо се през стаята, беше достатъчна да й прости. Но това беше преди седмици и на него му дойде до гуша от всекидневното звънене.
	Тес каза:
	— Обикновено ми се обажда веднъж в седмицата, но сега е във ваканция и ще можем да си говорим, колкото си искаме.
	Излизаше, че „колкото си искаме“ ще се окаже всеки ден, и по начина, по който този приятел ги хващаше все посред някое „занимание“, Рамзи си мислеше, че някаква скрита камера ги следи. Дори сега, на техния меден месец, той пак й звънеше всеки ден.
	— Майк! — обади се Тес. Гласът й беше задъхан и леко изплашен. — Нещо лошо ли се е случило?
	Рамзи погледна часовника. По европейско време беше безумно ранен час. Защо този човек не си хванеше гадже като нормалните хора?
	— Добре — каза тихо Тес и седна на леглото. — Разбира се.
	Рамзи отмести възглавницата от главата си и я погледна любопитно. Никога не я беше чувал да говори с такъв тон по телефона.
	— Майк, нали ще внимаваш? Не, точно това имам предвид. Бъди много предпазлив.
	Рамзи седна и я загледа по-съсредоточено. В стаята имаше достатъчно светлина, за да забележи сълзите в очите й.
	— Какво има?
	Тя вдигна ръка и го накара да замълчи.
	— Разбрах. Люк ще направи всичко, за което го помоля.
	— Какво ще направи Люк? — попита съпругът й.
	Тес го погледна.
	— Млъкни, моля те! Важно е.
	Рамзи отметна ядосано завивката, обу панталона си и открехна пердето да погледне извисяващите се наоколо планини. Жена му продължаваше да говори:
	— Да, мисля, че е в добро състояние, и според мен само Люк знае за съществуването му. Сигурна съм, че не е казал на Джос. Страхува се, че тя ще иска да го разгледа, а той твърди, че е опасно. — Тес замълча, усмихвайки се. — Не още, но Рамз работи по въпроса с ентусиазъм и постоянство. Да, първото ще се казва Майкъл.
	Ядът на Рамзи се изпари за миг и той се изтегна на леглото до съпругата си. Не му харесваше, когато тя споделяше с брат си подробности за техния интимен живот, но му хареса, че възнамерява да имат деца. Не бяха говорили на тази тема и сега осъзна, че бе премълчавал от страх тя да не откаже категорично. Тес беше жена с непоклатими убеждения. Но след като преживя за пръв път удоволствието да чуе, че тя иска да има деца, Рамзи започна да си представя дузина хлапета, всичките кръстени с вариации на името Майкъл: Микаела, Микалия, Мики, Мишел…
	— Какво невероятно обаждане — каза Тес, като затвори телефона.
	— Зачеркваме Мики. Никакви мишки.
	Тя го погледна с възмущение.
	— Пак ли започваш с твоята ревност?
	— Аз не… — опита се да обясни той, но се отказа. — И защо брат ти чувства необходимост да звъни посред нощ? Да не би пък да си играе на Джеймс Бонд на село, където сега е време за следобедния чай?
	— Тъкмо пристига в Едилин.
	Рамзи я погледна.
	— Твоят брат е в нашия роден град и ти още не си събрала багажа!
	— Не, и нямам намерение да го събирам. Иска от нас да удължим медения си месец… и да не се връщаме вкъщи скоро.
	— Не че имам нещо против, но защо?
	— Изглежда, че моят страхотен брат е изпратен с мисия в Едилин.
	— Но той…
	Рамзи преглътна. Братът на Тес работеше под прикритие по големи случаи, страховити случаи, престъпления с международен характер. Внедряваше се в банди, които бяха във война една с друга, и беше прострелван неведнъж.
	Той стана от леглото и отиде до гардероба.
	— Какво правиш?
	— Отивам си вкъщи, ти оставаш тук. Щом брат ти е изпратен в Едилин, значи нещо много лошо се мъти там.
	— Ако тръгнеш и аз идвам, а това ще изложи на опасност брат ми. Освен това Майк каза, че ако аз съм там, вероятно ще стана мишена. Това ли искаш?
	Рамзи се обърна и я загледа. Нямаше грим или дрехи и беше толкова красива, че коленете му едва не се подкосиха. Още си мислеше, че когато й предложи да се омъжи за него само преди четири седмици, и тя се съгласи, беше истинско чудо. След три седмици се ожениха със скромно тържество в тесен кръг само с дванайсет души гости. Като се изключи фактът, че брат й не можа да присъства, сватбата беше точно както и двамата си я представяха. Тес бе казала:
	— Ако мислиш, че ще се подиграя със себе си и ще се облека със стотици метри бяла коприна, и ще се заобиколя с жени с розови рокли, значи не си предложил брак на когото трябва. Похарчи парите за някоя дрънкулка. Искам пръстен с диамант, достатъчно голям да се танцува върху него.
	С най-голяма радост Рамзи направи точно каквото бе пожелала тя. Добави и диамантени обици, които в момента бяха единственият елемент от облекло върху нея. Само диамантите, нейната кожа и косата й.
	— Какво се е случило в Едилин? — попита Рамзи. — Кой е в опасност?
	— Знаеш, че Майк не ми казва всичко. Неговите случаи са свръхсекретни. Ако се разчуе, някой може да загуби живота си.
	Той я изгледа подозрително. Доколкото знаеше брат й не пазеше тайни от нея.
	Тес въздъхна:
	— Сара.
	Рамзи пое дълбоко дъх.
	— Моята братовчедка Сара ли? Сладката, мила Сара! Заради онзи негодник, за когото иска да се омъжи ли става въпрос?
	— Да — отвърна тя. — Той не е човекът, за когото се представя.
	— Ама че новина! Не го харесах още щом го видях.
	— Никой от нас не го хареса, но той помогна на Сара да се съвземе, пък техните клиенти го обожават. Майк иска от _нас_ да уредим някои неща.
	— Майк иска от _нас_ — направи гримаса Рамзи. — Щом моли нас за помощ, тогава не е ли имал предвид да не ме оставяш в неведение за Сара?
	Тес се усмихна.
	— Нима си представяш, че ще ти кажа нещо без съгласието на Майк.
	Рамзи се накани за пореден път да й даде да разбере какво мисли за нейния загадъчен, потаен брат, но замълча.
	— Добре. Заинтригува ме. Какво иска от нас?
	— Първо — продължи Тес, като се плъзна в леглото — иска от нас племеннички и племенници. Каза, че му е писнало да няма хлапета, на които да купува подаръци за Коледа.
	— Нима? — зачуди се насмешливо Рамзи, като си събу панталоните и се пъхна в леглото. — И какво друго иска твоят свръхинтелигентен брат?
	— Да разберем какво притежава Сара, което представлява такъв интерес за един крадец. Изглежда, Грег е професионален крадец и престъпник от най-висока класа, а Сара има нещо, заради което той си е навлякъл много неприятности. — Той взе да се отмества и Тес привлече лицето му до своето. — А ти трябва да ме заведеш във Венеция.
	— За колко време? — промърмори съпругът.
	— Колкото Майк каже.
	На Рамзи не му харесваше тираничният начин, по който неговият тъй наречен „брат по женитба“ издаваше декрети, но беше готов на всичко да не пострада любимата му съпруга. Както целуваше шията й, се отдръпна изведнъж.
	— Какви ли подаръци ще поднесе брат ти на децата?
	— Танкове С-4. — Рамзи я погледна ужасено и тя се разсмя. — Не знам. Ще почакаме и ще видим.
	На другата сутрин, докато съпругът й се къпеше, Тес се обади на своя приятел и братовчед на Рамзи Люк Конър, за да говори с него за Майк. Люк и жена му живееха в имението Едилин, в голямата господарска къща, построена през 1770. Бяха се настанили в двуетажната главна част, Сара държеше апартамента в едното крило, а Тес до сватбата си — апартамента в другото крило.
	Преди няколко години Люк, прочут автор на романи в огромни тиражи, се бе завърнал в Едилин, за да се съвземе от катастрофален брак. Като оздравителна процедура беше поел поддръжката на старинната къща и градината. След едни проливни и продължителни дъждове, които едва не отнесоха града, откри стар подземен проход. Беше укрепен с дебели греди, застлан с ръчно изработени тухли и входът му откъм къщата беше в апартамента на Тес.
	При нормални обстоятелства щеше да разкаже на всички в Едилин за откритието си, но по онова време се чувстваше толкова зле, че не говореше с никого. Тайно, само с помощта на дядо си, реставрира тунела, през който предполагаше, че по време на Гражданската война са извеждали робите да бягат.
	След смъртта на дядо му никой, освен Люк не знаеше за тунела, докато Тес не го откри. Чудеше се защо има голям квадрат насред пода на нейната спалня. Люк не беше оставил халки или дръжки на капака и го заключи от вътрешната страна, но това не й попречи да го повдигне с железен лост. Слезе по стълбата, която той беше оставил там, и като си светеше с фенерче, тръгна по тъмния, влажен коридор. Когато се спъна в тялото на заспалия Люк и разбра къде изчезваше, тъй че никой да не го намери, за няколко предълги момента и двамата изпаднаха в паника. След като дойдоха на себе си, отидоха в апартамента й и той най-накрая й разказа за личните си проблеми. А пък Тес му разказа за брат си и защо е дошла в Едилин, въпреки че спести някои подробности. Не беше необходимо да си признава, че е лудо влюбена в своя шеф и братовчед на Люк — Рамзи. Люк каза, че целият град знае. Но Тес трябваше дълго да чака, докато Рамзи проумее факта за себе си.
	След тази неочаквана и почти истерична среща двамата си изработиха начин на общуване и без да разбере някой в клюкарското градче, Люк влизаше често през нощта в нейния апартамент през подземния проход и спеше в другата спалня. Така че сега тя му се обади и му съобщи от какво има нужда брат й.
	— Нека да видим дали съм разбрал правилно — каза Люк. — Искаш от мен да повредя нещо в апартамента на Сара, за да се премести тя в твоя, защото твоят брат, когото не познавам, ще се промъкне в спалнята ти, където ще се настани Сара. И този сценарий посред нощ ли ще се разиграе?
	— Точно така. Тунелът в добро състояние ли е?
	— Буболечки и паяжини колкото щеш, но тунелът и подпорите са солидни.
	— Е, ще го организираш ли?
	— Имам един въпрос.
	— Питай!
	— Брат ти женен ли е?
	— Не. Защо?
	— Мислиш ли, че може да прелъсти Сара и да ги раздели с Грег?
	— Моят брат може да прелъсти Анджелина Джоли и да я раздели с Брад Пит.
	Люк изпъшка:
	— Понякога наистина ми е тъжно за моя братовчед.
	— Рамз има нужда от съперничество — отвърна Тес. — Как е Джос?
	— Не е много добре. Току-що разбрахме, че до края на бременността трябва да лежи, иначе рискуваме да загубим близнаците. Но аз я накарах да започне да систематизира семейното родословие и тя се увлече.
	— Предай й, че с цялото си сърце съм с нея и че утре ще й се обадя. Има ли нещо, което мога да направя за нея? — попита Тес.
	— Ела си у дома, колкото може по-скоро. Липсваш й. А колкото до Сара, ако й кажа, че се налага да напръскам апартамента й против насекоми и термити, на секундата ще се изнесе. Остави на мен тази работа.
	— Много ти благодаря — приключи разговора Тес.
	Когато Рамзи излезе от банята, тя седеше на малкото канапе в хотелската стая и четеше списание.
	— Та да си дойдем на думата, с какво се обличат хората във Венеция?
	— Точно както ти си облечена в момента. — Тя беше абсолютно гола. — Но добавят една маска.
	— И къде я слагат?
	Рамзи се разсмя и докато отиваше към нея, хавлиената му кърпа падна на пода.


>	2.

	_Едилин, Вирджиния_
	Беше късно през нощта и Сара поправяше корсажа на рокля, която с Грег бяха купили при едно от пътуванията си до Ню Йорк. Беше „една от онези“, а това означаваше рокля, заради която Сара трябваше да внимава какво ще каже!
	— Нито една жена във Вирджиния няма да носи такава рокля — отбеляза тя.
	Беше прекалено прилепнала в ханша.
	— Мърлин Стюарт — промърмори Грег, заделяйки четири други рокли.
	— Лявото й бедро е по-широко от талията на тази рокля. — Държеше дрехата високо и я разглеждаше. — Може би Керъл Уилс. Тя е млада и слабичка и…
	Той дръпна роклята от ръцете й.
	— Защо трябва всеки път да ми създаваш главоболия, когато искам да купя някоя рокля? Ще бъдеш ли така добра да оставиш на мен избора? Ще купя рокля дванайсети размер, ще й сложа етикет осми размер и госпожа Милионерка Стюарт ще се влюби в нея.
	— Да, наистина.
	Сара отстъпи както винаги. Като слагаше роклята на купа за купуване, си помисли: „А пък аз ще трябва да я преправя изцяло, за да й стане“. Което и правеше в момента. Имаше цял един дрешник, пълен с рокли, панталони, сака и дори бельо, които бе необходимо да се преправят, за да станат по мярка на техните капризни клиентки.
	Но независимо от това какво беше нейното мнение за методите на Грег, нямаше как да не признае, че благодарение на уменията му магазинът процъфтяваше. Както беше предсказал, имаха клиентки чак от Ричмънд и дори няколко от окръг Колумбия. Изборът беше богат, безплатните корекции — хит. Идваха жени, които купуваха рокли шести размер, след което питаха Сара може ли „да отпусне съвсем мъничко дрехата“, тоест да ги направи два размера по-големи. Всеки път Грег отговаряше: „Разбира се!“. Хитростта, която прилагаше, бе, че държеше в склада големите размери. След като Сара скъсеше ръкавите, дължината на полите и стеснеше дрехата в раменете, той с елегантен жест и покоряващ чар поднасяше на клиентките рокля с етикет на гърба „размер 6“.
	Единственият проблем в тази схема, освен измамата, която Сара ненавиждаше, беше, че само тя шиеше.
	— Само докато се утвърдим — казваше Грег. — После ще купим онази ферма, за която си мечтаеш. Ще си имаме дузина деца и ти няма да имаш дори шевна машина.
	Прекрасна мечта, на която Сара се отдаваше с цялото си същество, особено сега, когато Грег замина така неочаквано и мистериозно, а тя бе принудена да поправя двайсет и пет най-различни дрехи. „Поне сватбата е уредена — мислеше си тя, — благодарение на блестящите организаторски умения на Грег.“ Всъщност на нея не й оставаше нищо друго, освен да си избере булчинската рокля… което по традиция си беше нейно право.
	Но Грег каза:
	— Остави всичко на мен. Знам точно какво харесваш.
	Сара беше затрупана с толкова много работа, че освен да промълви „благодаря“, друго не й дойде наум.
	Но ако трябваше да бъде искрена, неговото вероятно отсъствие по време на следващия шотландски панаир щеше да я улесни много. Това, че тя искаше да отиде, а той не, се превърна в едно от редките им сериозни разногласия. Каза й, че ако иска, може да остане, но той ще замине за Ню Йорк и че е купил билети за пиеса на Бродуей, която знаеше, че Сара копнее да гледа. Когато му отговори, че сякаш е уредил пътуването само за да не отиде тя на панаира, Грег се ядоса.
	— Естествено, че нарочно го уредих! — развика се. — Искам да бъда постоянно с теб, но как да отида на панаир в този град? Всичките ти приятели и роднини ме мразят. И знаеш ли защо? Защото им отнех безценното, добричко товарно магаре!
	— Аз не съм… — понечи да възрази Сара, но вече бе казала всичко по този въпрос.
	Понякога се чувстваше разкъсана между любимия си мъж и града, който обожаваше. А това бе абсурд. Но хората в Едилин не харесваха този, за когото щеше да се омъжи. Извън града всички го харесваха. Техните клиенти се съветваха с него, смееха се на шегите му, попиваха комплиментите му както пухкавият кейк попиваше ром. Но в Едилин…
	И така, Сара се съгласи да отиде в Ню Йорк с Грег и да пропусне панаира за пръв път в живота си. Нямаше да шие шотландски костюми за безбройните си братовчеди, нямаше да помага на майка си да пекат овесени питки и кифли. Нямаше да помага на Люк на неговия щанд, отрупан с билки, и нямаше да се смее цял ден при вида на коленете на мъжете под шотландските полички. Нямаше да…
	Потокът на мислите й секна, защото за нейно изумление подът на спалнята като че ли се повдигна. Остави на леглото роклята, която шиеше, и разтърка уморените си очи. Намираше се в апартамента на Тес, в крилото на къщата в имението Едилин, срещуположно на онова, в което беше нейният апартамент, така че сигурно беше нормално подът да се повдига. Или може би се нуждаеше от сън.
	Сара стана от леглото и застана боса до тоалетката на Тес. В стаята беше полутъмно, понеже светеше само лампа до леглото, за да вижда, като шие.
	Както гледаше пода, осъзна, че под килимчето има капак. Не го беше виждала преди, но пък до днес, когато братовчед й Люк я накара да напусне набързо своя апартамент с неговите противни отрови за термити, не беше влизала никога в спалнята на Тес. Докато капакът се повдигаше бавно, първото, което Сара трябваше да направи, беше да се втурне към кухнята, да вземе мобилния си телефон, да се обади в полицията, после да отиде в къщата на Люк.
	Но вратата на спалнята беше точно срещу капака. Онзи, който се промъкваше, непременно щеше да я види и дори да я хване, преди да успее да излезе. Реши да рискува и да се опита да избяга. Загаси бързо лампата и се засили да прескочи капака.
	Но за нейно безкрайно изумление човекът блъсна капака и го отвори точно когато тя скочи. Щеше да падне, ако той буквално не беше се изстрелял през отвора и не я беше хванал. Паднаха на пода, като тя започна инстинктивно да се бие. Впи нокти във врата му и се опита да забие колене в слабините му, но той й попречи. Щеше да го оскубе, но косата му беше прекалено къса.
	— Проклятие! — изрече натрапникът с дълбок, стържещ глас, като във филм на ужасите.
	Гласът и фактът, че се намираха на пода, вкопчени един в друг, накара Сара да се бие още по-ожесточено. Той беше върху нея и тя се извиваше и риташе да се измъкне.
	— Няма ли да престанеш! — каза мъжът със своя странен глас. — Боли ме достатъчно. Стига вече.
	— Махни се от мен.
	— С удоволствие — съгласи се той, претърколи се и се изпъна по гръб на пода.
	Сара се изправи мигновено. Можеше да излезе само ако го прескочи, но щом прехвърли единия си крак, той сграбчи глезена й.
	— Закъде си се разбързала. Ще се наложи да обясниш в полицията какво правиш тук посред нощ.
	Казаното от него беше толкова абсурдно, че Сара замръзна на място и го зяпна, даже както той стискаше глезена й над гърдите си. Беше твърде тъмно, за да се вижда добре, но мъжът носеше скъпа бяла риза. Нормалните крадци едва ли се обличаха с такива ризи.
	— В полицията ли? — прошепна тя. — Искаш да се обадиш в полицията и да се оплачеш от мен!
	Той пусна глезена й и с един лек подскок застана пред нея.
	— Добре тогава, кажи ми какво правиш тук?
	— Да кажа на теб ли? — Стори й се, че участва в някакво комедийно шоу. — Аз живея тук.
	Мъжът се наведе да запали нощната лампа и когато Сара се запъти към вратата, той я хвана през талията. Не я държеше здраво, но тя знаеше, че не може да се измъкне.
	— Това не е вярно — каза той, водейки я към единствения стол в стаята, където я настани. — А сега, госпожичке, започвай да говориш!
	Сара вдигна поглед. Не беше особено висок, положително не толкова, колкото братовчедите й Люк и Рамзи, но беше много красив… някак си тип красота на уличен гангстер. Въпреки че косата му беше къса, имаше продълговати, много черни бакенбарди. Като се вземеше всичко това предвид, не й се искаше да стои сама с него в полутъмната стая.
	Нейният съвсем обикновен живот в малък град не я бе подготвил за неочаквани срещи като тази, но пък и тя, както повечето хора, беше гледала много филми. Изпъна рамене, пое дъх и си помисли, че й се иска да не беше облечена с нощницата от полупрозрачно ирландско ленено платно. И много жалко, че косата й падаше по раменете. Щеше й се да изглежда по-изискана.
	— Въпросът е — каза с цялото спокойствие, на което бе способна — кой си ти?
	Той се наведе да затвори зейналия в пода капак и когато Сара се размърда на стола, погледна към нея.
	— Брат съм на наемателката на този апартамент, а ти си влязла незаконно.
	От изумление Сара остана с отворена уста.
	— На Тес ли? На Тес ли си брат? Не приличаш на нея.
	Грубото му изражение изчезна и когато се усмихна, и на лявата му страна се появи трапчинка, вече не изглеждаше толкова страшен.
	— Тя е взела красотата, а аз — ума.
	Сара едва се сдържа да не се засмее. Намекваше, че Тес е безмозъчна красавица, но Сара рядко беше срещала по-умен човек от нея. Нямаше намерение да го остави да я накара да си затвори очите за спорния въпрос.
	— Докато не видя доказателство, няма да ти повярвам.
	Той бръкна в джоба на панталона си, който си личеше, че е много скъп, и извади тънък калъф с шофьорска книжка. Показа я на Сара.
	Тя не я погледна.
	— Ще повярвам само на Тес.
	— Добре. Ще й звънна.
	Бръкна в предния си джоб, извади телефон и натисна един бутон.
	— Няма да се обади — каза Сара. — Ако не знаеш, тя е на сватбено пътешествие с моя братовчед.
	Щом това не му беше известно, значи не беше брат на Тес. Нямаше човек, който да не знае, че Тес разговаря с брат си всяка неделя следобед, и момичето си признаваше охотно, че му казва всичко.
	Когато позвъни веднъж и никой не отговори, Сара погледна към вратата. Дали щеше да успее да стигне дотам? Ако запищи с все сила, Люк ще я чуе ли? А можеше ли да пищи толкова силно, че да го събуди?
	Хвърли поглед на мъжа, а той имаше такова самодоволно изражение, че й се прииска да го удари.
	Тес се обади на второто позвъняване и той подаде телефона на Сара, подсмихвайки се противно.
	— Хей, големи братко! — чу се гласът на Тес, който не можеше да се сбърка, но прозвуча очевидно притеснено. — Добре ли си? Да не би да се е случило нещо лошо?
	— Тес, аз съм, Сара.
	— Сара! — Тя повиши глас. — Защо се обаждаш на телефона на брат ми? О, божичко! Той ранен ли е? Ще се върна…
	— Не! — прекъсна я Сара. — Просто трябва да разбера дали мъжът, който влезе с взлом в моя… искам да кажа в твоя апартамент, е наистина брат ти. Очевидно има твоя номер, но не изглежда, както си представях твоя брат.
	— О? — учуди се Тес вече с обичайното си спокойствие.
	Сара не можеше да понесе погледа на мъжа с намек „аз нали ти казах“, затова излъга:
	— Той е нисък, кльощав, плешив, небръснат от седмица, гласът му е писклив и е невъзпитан.
	— Тогава предполагам, че дрехите са на гърба му — заключи Тес.
	Това смущаващо изявление изплаши отново Сара. Тес никога не споделяше нещо определено за работата на брат си.
	— Какво имаш предвид, като казваш, че дрехите са на гърба му? Тес, не ми се струва…
	Мъжът взе телефона от ръцете й.
	— Сестричке, не зная какво й каза, но я изплаши. — Замълча, после добави: — Защо не ми съобщи, че в твоя апартамент ще живее някой, докато теб те няма? — Усмихна се и трапчинката се показа отново. — Разбирам. Толкова си ангажирана с младоженски лудории, че си забравила за мен. Да, да, разбрах. — Хвърли поглед на Сара. — Тогава какво да правя с нея?
	Сара го изгледа изпепеляващо.
	Той се разсмя на нещо, което Тес му говореше.
	— Много бих искал, но си мисля, че на нея няма да й се хареса точно това. Между другото коя е тя? — Както гледаше Сара, очите му се разшириха. — Сара Шоу! Същата ли, която направи онзи ябълков сладкиш, който ми изпрати? Момичето, което поправи коженото ми яке? Тя ли е онази, за която казваш, че е най-добрата приятелка, която си имала? Тази Сара Шоу ли е?
	Младата жена се почувства поласкана, но същевременно не повярва на нито една дума. Стана, облече копринения син пеньоар, който току-що бе поправила, и отиде в кухнята. Напълни електрическия чайник и извади кутия черен чай от долапа. Беше подарък на Тес за Коледа и ето че след месеци тя не го беше отворила. Чуваше как мъжът в спалнята говори тихо по телефона.
	„Как се казваше?“ — зачуди се тя и се помъчи да си спомни. Сигурно някакво най-обикновено име. Уилям или Джеймс. Не. Беше Майк. Тес обикновено го наричаше „моя брат“. Например „Моят брат може да изкачи на бегом планински връх и да хване с ласо луната, когато си поиска“, или приблизително нещо подобно. Сара и Джос й се смееха, когато хукваше към телефона, щом чуеше „Чакам героя“ на Бони Тейлър, песента, която се носеше от телефона, когато звънеше брат й.
	Веднъж, когато бяха излезли по женски, Рамзи, годеникът на Тес позвъни, но тя не обърна внимание. Няколко минути по-късно се обади брат й и тя веднага му отговори. Прошепна няколко пъти „да“, после затвори. Когато приятелките й избухнаха в смях, тя не разбра защо се шегуват.
	— Какво има, та зарязваш всичко, когато той се обажда? — попита Джос.
	— Нямаше да съм тук, ако не беше брат ми.
	— Искаш да кажеш, че той те е пратил в Едилин ли? — попита Сара.
	— Не, искам да кажа, че нямаше да съм жива, ако не беше брат ми.
	Сара и Джос замръзнаха, дори клепачите им не потрепваха. Тес никога не говореше за детството си. Стаиха дъх с надеждата, че ще чуят нещо повече, но когато тя не прояви желание да разкаже, те продължиха да я гледат вторачено и настойчиво.
	Най-накрая Тес сви рамене.
	— Какво да кажа? Той е добър човек и така нататък, и така нататък, и по външност, и по душа. Помага на хората.
	— Какво работи? — попита Сара.
	Тес като че ли щеше да отговори, но после се зачете в менюто.
	— Кой иска пица?
	Друг път я попитаха защо никога не идва на гости. Отговори им, че Майк си събирал дните от отпуските да обикаля далечни места и да учи. Те си помислиха, че се отнася за университет, като спомена „учи“, но не това беше имала предвид Тес. През първата й година в колежа отишли в Япония, за да учи Майк бой с мечове кендо. През ваканцията във втори курс отишли в Китай, за да учи кунгфу, на следващата година — в Тайланд, за да се запознае с тяхното бойно изкуство май-тай. След дипломирането й отишли в Бразилия, където и двамата минали курс по джиу-джицу.
	— Естествено Майк беше малко по-добър от мен — каза тя със смеещи се очи.
	Значи брат й беше атлетичен тип. Но това все пак не обясняваше с какво се препитава тайнственият брат на Тес. Опитаха се да изтръгнат сведения от Рамзи, но той беше също толкова потаен, както жената, която обичаше.
	— Ако искаше да знаете, щеше да ви каже.
	Колкото и да упорстваха, не научиха нищо. Знаеха само, че е детектив във военната база Лодърдейл и „много пътува“.
	И сега Сара беше сама в апартамента със загадъчния брат на Тес.
	— Мисля, че се полагат извинения — обади се Майк, който се показа на вратата.
	— Ако мислиш, че възнамерявам да се…
	— Не, не ти, аз — прекъсна я той бързо. — Аз ти дължа извинение. Имам само едно оправдание. Бях шофирал десет часа, бях изморен и единственото ми желание беше да си легна. Не очаквах да има човек в апартамента на Тес. Нека аз да свърша тази работа.
	Взе електрическия чайник от нея, наля вода в красивия порцеланов чайник, друг коледен подарък, разклати водата, за да стопли съда, после я изля. Сипа три пълни лъжички чай на листенца в порцелановия чайник и заля чая с вряща вода.
	Сара го наблюдаваше как отваря долапите и търси чашите и чинийките. След като не знаеше къде са приборите, явно никога не е бил в апартамента. Знаеше, че никой в града не се е запознавал с него, но можеше да е идвал през тунела и тайно да е посещавал…
	— Мляко? — попита той, отвори хладилника и взе кутия мляко.
	Тя направо се ококори, когато Майк наля млякото в каничка, съответстваща на сервиза за чай, и подреди всичко на дъбовата маса, която Рамзи купи наскоро. Когато привърши с приготовленията, масата изглеждаше достойна за следобедния чай на херцогиня.
	Настани Сара до масата и й поднесе бисквити, красиво аранжирани в чиния.
	— Сигурен съм, че не могат да се сравняват с твоя ябълков сладкиш.
	Правеше й комплимент, но това не уталожи гнева й.
	— Какво правиш тук? Защо Тес не ме предупреди, че ще идваш? И откъде знаеш за този… Подземен проход ли е?
	— Да не би да твърдиш, че живееш тук, но не знаеш за тунела?
	— Нямах представа, че съществува.
	— Тогава се извинявам двойно. Тес ми каза за него преди известно време. Дори ми начерта карта, за да ми покаже къде е изходът. Братовчед ти Люк го е открил, когато се е занимавал с градината, и според него е служел като път за бягство. Тес ми каза, че от една година вече го поддържа в добро състояние. — Отпи от чая. — Забравих да те попитам дали искаш захар.
	Тя поклати глава.
	— Къде възнамеряваш да прекараш нощта?
	Майк погледна към коридора, водещ до двете малки спални.
	— Не — изрече Сара с цялото спокойствие, на което беше способна. — Няма да прекараш нощта с мен.
	Той я загледа, като пиеше чая си.
	— Много добре разбираш за какво говоря! Знам, че си ченге в голям град, но аз живея в градче, където не мога… — Гласът й заглъхна, защото той се прозя.
	— Извинявай. Дълъг ден. Имаш ли нещо против да вляза пръв в банята? Освен ако ти… ъ-ъ-ъ…
	— Не — каза Сара. — Нямам нищо „ъ-ъ-ъ“ за правене. Само казвам…
	Майк стана.
	— Ще се видим утре сутринта. — Остави чашата си в мивката. — Остави чашите сега, аз ще ги измия на сутринта. Приятни сънища, госпожице Шоу.
	След това влезе в едната баня, която се намираше между двете спални, и затвори вратата.
	„В никакъв случай!“ — помисли си тя. При никакви обстоятелства нямаше да спи в един апартамент с него. И като си представи какви клюки ще плъзнат, стана, взе телефона си и се приготви да се обади на майка си. Ще отиде да спи при родителите си. При това положение в града дори няма да разберат, че е била сама с този непознат мъж през изминалия час. Тогава и на Грег няма да кажат.
	Но при мисълта за Грег престана да набира номера. И пак си спомни грубия начин, по който я изостави само преди две вечери. Живееха в нейното жилище, защото когато договорът за наем на Грег изтече, той каза, че не е необходимо да плащат за два апартамента, и се премести при нея. Мобилният му телефон зазвъня точно преди полунощ, като ги събуди и двамата, и Сара се загледа как опипваше да намери телефона. Като видя името на екрана, седна изведнъж, разбуди се на секундата и попита:
	— Какво има. — Слуша мълчаливо около пет минути, после каза: — Не се тревожи. Ще се погрижа — и затвори телефона.
	Отметна завивките, стана от леглото и започна да се облича.
	— Какво се е случило? — попита тя, примигвайки сънено.
	— Нищо. Трябва да замина за малко, нищо повече. Заспивай.
	— За малко ли? Колко малко? Сватбата…
	— Да му се не види, Сара, няма ли престанеш да ме дразниш? Знам кога е сватбата. Нима мога да забравя, след като аз се нагърбих с цялата организация? Излезе нещо и трябва да замина. За сватбата ще се върна.
	Все портфейла си, ключовете за колата и замина. Просто така, без всякакво обяснение.
	Сара остана тогава с неприятно чувство, все едно торнадо я беше подмятало. Не знаеше какво се е случило, но Грег замина, като си взе само принадлежностите за бръснене, и тя нямаше представа кога ще се върне.
	Повече не можа да заспи и щом се развидели, започна да звъни на Грег, но той не й отговаряше.
	Ден по-късно Люк я накара да напусне жилището си с неговите отрови за насекоми, като й каза да се премести в апартамента на Тес. Сара взе да си подрежда нещата в стаята за гости, но той настоя да се настани в спалнята на Тес.
	— Но защо? — попита тя.
	— Леглото в другата стая е много неудобно, няма пружини — отговори Люк и излезе навън.
	Като се вземеше всичко предвид, цялата работа бе доста странна и Сара за миг си помисли, че изненадващата предсватбена бъркотия е планирана специално. Но като се замислеше по-сериозно, не виждаше доказателства.
	Чу как водата потече и изведнъж й дойде наум, че няма да има нищо против, ако Грег научи, че братът на Тес е бил с нея в апартамента. „Какво можех да направя? — щеше да попита Грег и да запърха безпомощно с клепки. — Беше посред нощ, къде да отиде? Нали разбираш, че друго не ми оставаше?“
	Представи си гнева на Грег и ревността му и се усмихна, като се запъти към спалнята.
	Помисли си, затваряйки вратата, за боричкането с брата на Тес. Много беше бърз наистина! Когато се озова върху него, усети колко е атлетичен. Но после й поднесе чая изящно като гейша. Беше свикнала с мъже като баща си и Люк, които оставяха чашите и чиниите си, където са си били.
	Сара се унасяше, когато чу, че Майк излиза от банята, и се сети, че не й отговори на въпросите защо е пристигнал и защо Тес не я е предупредила. „Утре — помисли си — ще купя заключалка за този капак и един от нас ще се изнесе от апартамента.“


>	3.

	Сара спа до късно на следващата сутрин и като се събуди, едва след няколко минути си спомни всичко, което се случи през нощта. Като се претърколи по корем, се загледа в пода. До леглото имаше килимче, на което единият край беше подгънат — свидетелство за снощния инцидент. Стана и отмести килимчето. Видя, че изрязаният в пода квадрат се вижда съвсем ясно.
	— Ще му дам да се разбере на Люк Конър — каза на глас.
	Ядосваше се, че я остави да се премести в апартамента, без да я предупреди за входа в пода, който водеше към… Накъде водеше? Това, че мъжът влезе оттам, означаваше, че води към подземен излаз. В такъв случай защо никой в града не знаеше, че в имението „Едилин“ има таен тунел? Почти чу гласа на братовчед си: „Тогава няма да е таен, нали?“. Понякога Люк можеше да вбеси човек!
	Сара не бързаше да се облече и пазеше тишина. Ако братът на Тес беше шофирал вчера чак от базата Лодърдейл, сигурно искаше да си поспи. А когато станеше, Сара щеше да бъде сърдечна и любезна, но също така — категорична: той трябваше да напусне. Не можеше да остане в един апартамент с нея. Беше едно да каже на Грег, че е преспал първата нощ по необходимост, съвсем друго, че е останал две нощи… или повече.
	Мина й през ум, че по-скоро тя трябва да се изнесе, но къде да отиде? Ако се преместеше при родителите си в стаята за гости, щеше да бъде принудена да изслуша отново речта на майка си в смисъл „та толкова ли не се намери някой по-подходящ от Грег Андерс“. И още по-лошо, щеше да бъде принудена да види тъжните очи на баща си.
	Сара беше живяла в Едилин през целия си живот и имаше много приятели, без да се споменават роднините, и можеше да отиде у някой от тях, но това щеше да предизвика много въпроси. Щяха да разпитват къде е заминал Грег и кога ще се върне. Щяха да питат дали ще се върне навреме за сватбата. Понеже Сара нямаше отговори на тези въпроси, щеше да последва най-ненавистният: абсолютно сигурна ли е, че иска да се омъжи за него.
	Не, остава тук, в апартамента на Тес, близо до своя. Ако трябваше да се преоблече, или да си вземе неща, необходими за шиенето, щеше да й бъде лесно. Щеше само да се пази да не вдишва дълбоко, за да не се нагълта с изпаренията от отровите.
	Щом се облече, излезе на пръсти от спалнята и направи бърз оглед на банята, но там всичко блестеше от чистота. В умивалника нямаше косъмчета, на вратата на душкабината — засъхнала сапунена пяна. Изглеждаше точно така, както я беше оставила, и за миг й мина мисълта, че е сънувала как някакъв мъж влиза през отвор в пода.
	Като излезе от банята, погледна към затворената врата на другата спалня. Оттам не се чуваше никакъв шум. На кухненската маса имаше бележка.
	„Скъпа госпожице Шоу“ — прочете Сара, обръщение, което й се стори твърде официално. Почеркът беше равен и четлив.
C>
	„Още веднъж поднасям извиненията си за снощи. Нямах намерение да обезпокоявам никого. Отивам в Уилямсбърг да спортувам, след което ще свърша някои работи. Ще обядвам в хотел «Уилямсбърг» в един, така че ако пожелаеш да си починеш и да се присъединиш към мен, може би ще успея да се реванширам. Ще се прибера вкъщи около пет и ще сготвя за вечеря. Дали ще приемеш да се редуваме? Ако се досетиш, че искаш нещо да се купи от града, или ако пожелаеш да поговорим, моля, обади ми се.“
C$
	Най-отдолу беше записал телефонния си номер. Сара захвърли бележката на масата.
	— Какво безочие, какво нахалство! — изрече на глас.
	Да обядва с него ли? Той положително знае, че тя съвсем скоро ще се омъжва. Снощи, когато Тес му каза коя е тя, се оказа, че са му известни доста неща за Сара, така че вероятно знае дори часа и мястото на сватбата. И какво има предвид с това „ако пожелаеш просто да поговорим“? Нима си въобразява, че няма приятели? Ами „да се редуваме да готвим“? Колко време възнамерява да остане?
	Ядоса се и се огледа наоколо. Беше спазил обещанието и беше измил и прибрал чашите и чиниите от тяхното среднощно чаено парти. В хладилника незначителното количество продукти бяха подредени.
	— Не е мой тип — заяви на глас.
	Закуси с купичка овесени ядки, нареди мръсните прибори в миялната машина, после отиде в спалнята, за да започне работа. Но като погледна в гардеробната трите кашона с дрехи и дузината рокли на закачалки, й се прииска да затръшне вратата и да излезе.
	„За всичко е виновен Грег“ — помисли си. Сто процента от неприятностите бяха причинени от него. Защо тръгна като хала? Защо не й каза къде отива и каква е тази толкова важна работа? Защо не й написа бележка като онази от брата на Тес? „Скъпа моя Сара — можеше да напише, — много съжалявам, но трябва да замина…“ И точно тук удряше на камък. Преди две нощи би се заклела, че знае почти всичко за човека, за когото ще се омъжи. Двамата разговаряха с часове и той й бе разказал какъв е бил животът му, преди да се срещнат. Научи в подробности какво е преживял с двете си жени, които се отнасяли толкова лошо с него, че било цяло чудо да хареса някоя жена отново. И каза още, че любовта на Сара го накарала да забрави всичко, което се е случило преди.
	След като знаеше толкова много за него, тогава кой му се обади и го накара да тръгне веднага? Кой друг, освен Сара е толкова важен, че да го принуди да зареже всичко и да замине по този начин?
	Когато телефонът й иззвъня, тя така се хвърли да го вземе, че навярно приличаше на футболист, който се спуска да хване топка.
	— Ало? — изрече задъхано.
	— Сара, скъпа, добре ли си?
	Обаждаше се майката на Люк. Сара я наричаше по южняшки обичай „лельо“.
	— Добре съм, лельо Хелън. Само, ъ-ъ-ъ, се спънах, като се затичах да взема телефона. Съжалявам за костюмите за панаира тази година, но имам толкова много за шиене, че няма да мога да ушия и тях.
	— Не се притеснявай, скъпа. Със сестра ми се захванахме да ги ушием. Само се чудех дали има нещо, с което да ти помогна за твоя гост.
	— Моят гост ли?
	— Да. Братът на Тес. Такъв възпитан и услужлив момък, нали? Когато ми каза, че е отседнал в апартамента на Тес, и като се сетих, че Люк трябва да напръска твоя, си помислих колко е мило от твоя страна, че си му позволила да остане.
	Сара погледна часовника на нощното шкафче.
	— Лельо Хелън, едва 9:30 сутринта е. Как разбра всичко това толкова бързо?
	— Акумулаторът на колата ми отказа и ще наругая жестоко мъжа си, ако днес не ми купи нов, и Майк ме закара до града, така че имах възможност да го поразпитам. Толкова приятен млад мъж, много ми хареса.
	Сара отдръпна телефона от ухото си и се загледа в него. Леля й Хелън беше от компанията на онези, които никак не харесваха Грег.
	— Да, наистина е много симпатичен — съгласи се Сара мило. — Защо с чичо Джеймс не го поканите у вас? Сигурна съм, че ще хареса как готвиш.
	Хелън не се поколеба. Отговори също толкова мило:
	— С удоволствие, но нали знаеш колко държи Джеймс никой да не го безпокои. Надявам се, че ще се видим на църква в неделя, и защо не доведеш Майк? Тес я няма и горкият младеж сигурно се чувства самотен.
	— Може би ще отиде с Люк — отвърна й остро тя, — а аз ще отида с Грег.
	— О! Той върна ли се?
	Нямаше да й отговори, защото щяха да последват още въпроси къде е заминал Грег и кога ще се върне.
	— Ох, тенджерата на печката кипи! Трябва да отида в кухнята.
	— Сигурно готвиш вечеря за Майк. Колко мило от твоя страна. Той…
	— Дочуване — рече Сара и затвори. — Какво нахалство…
	„Не — помисли си тя, — няма да се ядосвам.“ Тази вечер ще каже най-спокойно на брата на Тес да си отиде и точка по въпроса. Всъщност може би не беше лошо, че леля й Хелън е разбрала за Майк. Може би в града ще започнат да го канят насам-натам.
	Сара тъкмо взе първото сако за поправка и телефонът зазвъня отново. Леля й Мейвис я търсеше.
	— Чудя се какво добро дело е сторил за нея? — промърмори и остави да се включи гласовата поща.
	След десет минути телефонът зазвъня отново. Беше майка й, но Сара и на нея не се обади.
	Взе кошничката с принадлежностите за шиене и две рокли, остави телефона да се зарежда и излезе навън. Трябваше да държи телефона у себе си, в случай че Грег се обади, но в момента не искаше да говори с него или с когото и да било.
	Под сянката на дървото имаше желязна градинска масичка със столове. Настани се там и започна да шие. Трябваше да зашие половин дузина шевове, за да поправи скъпата дреха, чиято притежателка, както изглежда, я е носила, докато е тичала за здраве. Следобед щеше да шие на шевната машина. Възнамеряваше същевременно да си пусне да слуша филми по филмовия канал. Дано да попадне на някой толкова страшен, че да забрави и за Грег, и за мъжа, който нахлу в апартамента й снощи.
	— Добро утро.
	Вдигна поглед към Люк и се усмихна. Нямаше да разреши нито на него, нито на който и да било друг да разбере колко е разстроена.
	— Защо не пишеш?
	— Трябва да помисля — рече той и нарами една лопата.
	В семейството се шегуваха, че когато Люк е разтревожен, копае дупки.
	— Джос добре ли е?
	Сара всеки ден посещаваше жената на Люк, за да я разсее от досадното лежане. Повече от година Джос работи върху биографията на своята баба, жена с голямо значение в историята на Едилин, но стигна до задънена улица в изследванията си и се наложи да изостави книгата.
	— Много е добре. Е, може би не чак толкова в момента. — Той се подхили. — Пише история на рода и… — Захили се още по-широко. — Снощи откри, че двамата с нея сме седми братовчеди. Струва ми се, че се уплаши бебетата да не се родят дебили.
	— Или да страдат от хемофилия — каза Сара, като имаше предвид европейските кралски фамилии, които така се бяха кръстосали, че от векове страдаха от най-различни болести.
	Люк схвана намека.
	— Моля те, не го споменавай пред нея, иначе ще го впише в списъка с непредвидени нещастия. Ще се срещнеш ли с Майк за обяд?
	Тя изсумтя.
	— Не ми казвай, че и с теб се е сдружил?
	Той изглеждаше изненадан.
	— Да се сдружи с мен ли? Не разбирам какво имаш предвид. Срещнах го тази сутрин около шест, попита ме къде има спортен салон и аз му казах.
	— Бил си навън в шест часа сутринта!
	— Обикновено съм навън по това време — каза Люк. — Ако беше станала поне веднъж преди пладне, щеше да видиш.
	— През живота си не съм спала до обяд.
	Люк я погледна.
	— Добре де, сигурно съм спала до късно, но от години не ми се е случвало. Имам много работа.
	— Е, и как успяваш с всичко, с което Грег те товари?
	Сара знаеше точно за какво намеква. Той преди всичко й беше братовчед и добре го познаваше. Въпреки че беше осем години по-голям от нея, бяха близки.
	— Приключих с кавгите за днес, така че не ме ядосвай и ти. Не разбирам защо този град взема страната на човек, когото изобщо не познава. И особено след като всички знаете, че Майк Нюланд може да е сериен убиец.
	— Брат е на Тес, а нея познаваме — каза Люк. — И когато се омъжи за Рамз, стана една от нас.
	Сара не искаше да спори с братовчед си, също така не желаеше да обсъжда бъдещето си. Реши да нападне.
	— С всичките ти приказки за това „нас“, защо не си ми казал за тунела? Този път го използва човек, когото познаваме… макар и не лично… ами какво ще правя, ако следващия път някой непознат се изкатери в спалнята ми?
	— Майк каза, че много съжалява, но…
	— Каза ли ти, че се промъкна в апартамента ми посред нощ и ме изплаши до смърт? Каза ли ти също така, че искаше да се обади в полицията, за да се оплаче от мен?
	— Фактически има право. Влязъл е в апартамента на сестра си, а ти…
	Сара нямаше никакво желание да слуша, че Майк Нюланд е бил прав, а тя — не.
	— Какво става с моя апартамент?
	— Всичко е наред — отговори той. — Тази сутрин махнах тоалетната чиния.
	— Преди или след като срещна брата на Тес.
	Люк се престори, че трябва да помисли.
	— След това. Всъщност запознах се с Майк и после отидох в твоя апартамент, и видях, че тоалетната чиния трябва да се подмени. Отне ми пет минути да я махна.
	— Цялата кухня трябва да се ремонтира, но ти още нищо не си направил.
	— Да, трябва — рече Люк, разкайвайки се, но изведнъж вдигна глава. — Знам. Може би ще успея да накарам Майк да ми помогне с новите мебели в кухнята. Има вид на човек, който знае как да държи отвертка. Ще ни готвиш ли за обяд всеки ден?
	Сара го замери с големия си игленик. Люк го хвана, хвърли й го обратно и подсмихвайки се, се запъти към градината с лопата на рамо.
	По обяд тя влезе вътре да си приготви нещо за хапване. Откакто Грег замина, беше много заета, за да отиде да си напазарува, така че имаше само сух хляб от три дена и салата с риба тон, която майка й беше приготвила. Както отхапваше от сандвича, не можа да не погледне часовника. Още имаше време да се преоблече, да отиде в Уилямсбърг и да обядва в елегантния хотел.
	Но си представи какви клюки ще плъзнат, както и погледа „аз нали ти казах“ на „онзи мъж“, и се отказа от идеята. Стана, провери обажданията по телефона, но Грег още не беше звънял. Имаше само три съобщения по гласовата поща от разни познати. Сара ги изслуша неохотно и всичките бяха в един и същи смисъл — какъв страхотен човек е Майк Нюланд. Беше помогнал на леля й Мейвис да разтовари колата, на чичо Арни да поправи резачката, а после отрязал три клона вместо него. Най-неприятното беше от майка й. Майк посетил майката на Сара и тя й съобщаваше, че ще намине следобед и ще „поговорят по въпроса“.
	— Какви ги е забъркал тази сутрин? — почти извика Сара. — От къща на къща ли е обикалял, за да се представи? Или цял ден е вършил добри дела?
	Позабавлява се за момент с мисълта как през нощта безчинства в имотите на хората, а на сутринта обикаля от къща на къща, за да поправи злото, което е сторил.
	Като се усмихна на своето хрумване, подреди мръсните чинии за миялната, потърси Грег и му изпрати съобщение, после излезе пак навън. Трябваше да постави шевната машина на бюрото на Тес, да включи телевизора и да работи вътре, но пък тогава щеше да чува телефона или да обяснява защо го е изключила. А сега можеше да се извини, че е работила навън и не го е чула. Колкото до Грег, ако се обади, би било по-добре за него да попадне на гласовата поща.
	В два часа влезе да си направи студен чай и видя, че Грег не е звънял. Докато чакаше водата да заври, се загледа във вратата на спалнята на Майк. Грешка, стаята за гости на Тес, и любопитството й надделя. Крадешком, сякаш някой я наблюдаваше, сложи ръка на дръжката. Нямаше да се изненада, ако вратата е заключена, но подозрението й не се потвърди. Надникна, чувствайки се като крадец. Пердетата бяха дръпнати, леглото оправено и доколкото виждаше, стаята изглеждаше така, сякаш Майк не беше спал в нея. Обратно на онова, което й каза Люк, на пръв поглед леглото си беше в ред.
	Тя смело пристъпи вътре и се огледа. Нямаше нищо. Никакви доказателства, че е бил тук. Отиде до гардеробната и отвори вратата. Имаше само една риза, куфар никъде не се виждаше. Като се замисли, се сети, че не носеше багаж, като се показа от тунела.
	Сара се смръщи и взе да отваря чекмеджетата на скрина. Бяха празни, както и тези на нощните шкафчета. Под леглото също нямаше нищо. Даже отметна кувертюрата на леглото, но в цялата стая нямаше нито една негова вещ.
	Като излизаше, си спомни, че в бележката пишеше, че трябва да свърши някои работи. Какви тайни задачи имаше в Уилямсбърг?
	Тъкмо затвори вратата и чу, че пред къщата спира кола. Веднага разбра, че е майка й. Без съмнение усещането, че майка й е наблизо, беше някакъв първичен инстинкт и като погледна навън, видя, че не се е излъгала. Преди Сара да измисли как да избяга, майка й застана пред входната врата. Видя през стъклото силуета на Сара и каза:
	— Имам нужда от помощ.
	— Всички имаме — мърмореше тя, докато отваряше.
	За нейно изумление майка й беше оставила на малката веранда осем платнени торби (не докосваше найлонови) с продукти. Всички лоши мисли и чувства у Сара изчезнаха. Майка й знаеше колко много работи, за да направи всички поправки преди сватбата и беше се погрижила да й сготви. Магазинът за органични храни на Армстронг — моминското име на Елинор Шоу — не остана единствен, след като майка й го отвори пред кухнята си през 1976. Сега управляваше три — един в Едилин, един в Уилямсбърг и през лятото голям щанд за плодове и зеленчуци на магистралата за Ричмънд. Даваше работа на дванайсет жени, които готвеха така, че всичко се изкупуваше щом излезеше от кухнята, и на още петнайсет, обслужващи магазините. Това, че майка й беше отделила от скъпоценното си време, за да се погрижи за нея, накара Сара да забрави всичките си оплаквания. Наистина имаше най-прекрасната майка на света.
	Сара прегърна силно майка си.
	— Благодаря ти. Ти си най-добрата майка… най-добрата приятелка, каквато някой някога е имал. Как разбра, че фактически умирам от глад?
	Когато Елинор се освободи от прегръдката, подаде на Сара две торби, пълни с продукти.
	— Съжалявам, че ще те разочаровам, миличка, но Майк купи всичко това.
	Тя се оклюма.
	— Майк! Братът на Тес ли?
	— И друг Майк ли живее при теб?
	Сара остави торбите на кухненския плот до хладилника.
	— Много добре, и какво героично дело с монументално значение е извършил за теб днес?
	Както отваряше хладилника, Ели вдигна вежда и погледна дъщеря си.
	— Какво ти става, та се дразниш толкова много? Затова, че бъдещият ти съпруг отпраши нанякъде и те заряза едва ли не пред олтара, или затова, че нито веднъж не се обади?
	— А ти откъде знаеш… — Сара се намръщи, когато осъзна, че майка й не беше сигурна дали Грег се е обаждал, докато сама не се издаде. — Добре, хайде казвай, каквото си наумила и си отивай. Имам работа.
	— Ти винаги имаш работа. — Ели прибра черно, италианско, къдраво зеле в отделението за зеленчуци и нагласи нивото на влажност. — На практика сега имаш толкова много работа, че не ти остава време дори да се нахраниш, още по-малко да се срещнеш с приятели и братовчеди.
	Сара беше чувала това и преди. Бръкна в торбата и извади голямо парче сирене.
	— Нямам…
	— Ренде ли? — попита Ели. — Не се тревожи, Майк се погрижи. Купи от мен едно. Плати с дебитна карта. От онези, с които веднага се теглят пари от сметката в банката.
	Сара не искаше да пита какво намеква майка й. Малко след като представи Грег на семейството си, той минал през магазина и напълнил една количка със скъпи готови храни и тръгнал да излиза, без да плати. Когато управителят на магазина го догонил, той му заявил, че може да си взима каквото пожелае, защото магазинът е собственост на неговото „гадже“. Управителят доста се позамислил, преди да се досети, че има предвид Сара, а не Ели. По-късно Сара трябваше да понася гнева на Грег, защото неговата бъдеща тъща не му даваше безплатно всичко, което пожелае от магазина. Оттогава тя пазаруваше и плащаше всяка покупка, макар и с намаление. Не казваше на Грег, защото не й се обясняваше с часове, но й даваха много стоки безплатно.
	И сега, докато изваждаше различните храни — нито една готова — си мислеше как да привлече майка си на своя страна. Хвалбите за Майк Нюланд бяха вече прекалени.
	— Виж, мамо, на пръв поглед изглежда свестен, брат е на Тес, но у него има нещо, което ме тревожи. Не му вярвам. Почакай само да чуеш как нахлу в моя апартамент посред нощ. Той…
	— Знам. Минал е през тунела.
	Сара млъкна, ръката й замръзна, както беше бръкнала в малка торбичка за многократна употреба, пълна с люти чушлета.
	— Откъде знаеш?
	— Леля ти Лизи ми каза за тунела, когато бях малка, но той беше затворен. Люк го откри в годината, преди да се ожени за Джос. Спомняш ли си, по онова време, когато беше толкова депресиран, че с никого не говореше. Накара баща ми да му помогне да го укрепи. Нима мислиш, че татко ще направи нещо подобно и аз няма да знам? Аз му перях мръсните дрехи и разтривах с мехлем натъртения му гръб.
	— Кой друг знае за тунела?
	— Жив или умрял?
	Сара поклати глава.
	— Хубаво, значи много хора от твоето поколение и по-стари са знаели за прохода, но това не извинява начина, по който той — един непознат — се възползва от него. Мисля си, че искаше да ме изплаши.
	— Струва ми се, че е трябвало да почука на вратата на апартамент, в който няма никого, и този факт му е бил известен.
	— Щом с Тес са толкова близки, защо не е знаел, че съм се пренесла там? И защо неговата стая е абсолютно празна? Появи се посред нощ и не носеше нищо. Не ти ли се струва странно?
	Ели вдигна поглед.
	— Не и ако апартаментът ти е изгорял напълно и са ти останали само дрехите на гърба и колата.
	Занемяла, Сара впери поглед в майка си.
	Ели се изправи с ръка на кръста. Беше шейсет и две годишна, хубава жена, което се дължеше, твърдеше тя, на факта, че не се храни с отровите в комерсиалните храни, но дъщеря й никак не приличаше на нея. Нежната си хубост Сара беше наследила от лелята на Ели — Лизи, жена с изтънчена красота и алабастрова кожа.
	— Може и да не ти е казал защо се е появил изневиделица през нощта и защо стаята му, която ти явно си претършувала, е празна. Горкото момче си няма нищичко. Поръчах му шотландска поличка.
	— Какво?
	— Взех му мерките, обадих се в един магазин в Единбург и му поръчах два шотландски костюма — един да си го носи и един, с който да участва в игрите на панаира.
	— Игрите ли? На панаира! Да не би да говориш за шотландските игри? Теглене на въже! Хвърляне на гюлле! Показен бой? Фрейзиъровци ще го обезглавят.
	Ели погледна остро дъщеря си.
	— Какво имаш против този мъж. Той положително е по-свестен…
	Тъкмо майка й щеше да продължи и Сара я предупреди с поглед да млъкне.
	— Ако възнамеряваш да говориш лошо за Грег, откажи се.
	— И през ум не ми минава.
	— Само защото не се сещаш за нещо, което да не си казала вече.
	— Не се сещам ли? Дай ми три часа и няма да си затворя устата. — Сара я погледна и тя вдигна ръце в знак, че се предава. — Добре, стига кавги. Не е мой проблем. Как ти върви работата?
	— Много добре. — Сара искаше да отмести темата на разговор от Грег. — Защо е купил толкова много продукти? Да не би да възнамерява да отвори конкурентен магазин?
	— Необходими са на Майк да готви. — Лицето на Ели светна, сякаш беше омагьосана. — През живота си не съм срещала мъж извън бизнеса, който да знае толкова много за органичните храни. Сигурно разговаряхме цели десет минути за ползата от лененото семе.
	— Звучи страхотно!
	Майка й подмина подигравателната нотка.
	— Майк ми даде рецепта за супа от пащърнак и възнамерявам да я пробвам върху баща ти тази вечер, а двамата имат среща за голф тази събота.
	— Кои двамата?
	— Майк и баща ти.
	— Нима татко ще играе голф с два пъти по-млад от него мъж, когото дори не познава? На всичкото отгоре полицай!
	— Ще кажа на Майк да остави пищовите си вкъщи, а на Хенри — да си облече защитна жилетка. Не отговори на въпроса ми какво имаш против този мъж, който между другото не е чак толкова млад. На трийсет и шест е и може да се пенсионира след по-малко от три години. Чудя се къде възнамерява да живее.
	— Майко, ако си въобразяваш, че този мъж и аз…
	— И през ум не ми минава да се меся в живота на нито една от скъпите ми дъщери. Всъщност си мислех за Майк и Ариел. Ще бъдат прелестна двойка.
	— Ариел ли? — изненада се Сара. — Ариел Фрейзиър! Какво прави в града?
	— Сара, скъпа, забрави ли, че Ариел живее тук?
	— Не живее тук, откакто завърши гимназия, когато каза на всички, че няма търпение да се махне от този затънтен град и от хората му.
	— И постъпи точно така. Започна да учи в медицинския университет, сега го завършва и иска да си почине малко преди изтощителната специализация. След това ще стане лекар и желанието й е да отвори клиника тук, в Едилин.
	На Сара й се стори, че майка й я гледа с очакване да каже или да направи нещо, но нямаше представа какво. Ариел беше с една година по-голяма от нея и семейството й живееше в Едилин толкова отдавна, колкото и нейното. От самото начало Фрейзиъровци продаваха всичко, що е на колела, независимо дали са велосипеди, каруци, трактори или ламборгини. Мълвеше се, но никой нямаше доказателства, че родоначалникът на фамилията Фрейзиър бил най-добрият приятел на Ангъс Мактърн Харкорт — основателят на Едилин. Говореше се още, даже с още по-малко доказателства, че първият Фрейзиър всъщност бил онзи, който карал фургона със златото, положено в основите на града. Когато Сара беше в първи клас на основното училище, а Ариел — във втори, й каза, че нейният дядо твърдял със сигурност, че имението „Едилин“, даже целият град, по право би трябвало да принадлежи на тях. Тогава се разрази първата от многото ожесточени свади между Сара и Ариел.
	— Не каза нищо — обади се Ели. — Не ти ли се струва, че от Майк и Ариел ще излезе страхотна двойка?
	— Откъде да знам? Него не го познавам, а нея не съм виждала от години.
	— О! Каква красавица е само с тази дълга рижа коса и тъмносини очи! И е умна, разбира се. Но пък тя винаги си е била умна. И Майк е хубавец.
	— Да бе, ако ти харесват мъже от полицейския контингент.
	Ели погледна дъщеря си с широко отворени очи.
	— Цялото това шиене, с което те товари Грег, ти е повредило зрението.
	— Бог да ме убие, ако лъжа, но ако кажеш само още една дума за Грег, ще…
	Майка й се запъти към вратата.
	— Последния път, когато го обсъждахме, ти казах, че няма да ти се бъркам. Всеки сам трябва да мине през собствените си грешки. Съжалявам. Не исках точно така да прозвучи. Тръгвам. Но, Сара, скъпо мое дете, не бъди толкова непримирима към Майк. Жилището му и всичко, което е притежавал, е изгоряло и си има само един роднина — сестра си. Пък и…
	— Пък и какво?
	— Моята майка ми е разказвала за бабата на Майк и Тес. След като родителите им починали, тя ги е отгледала. Прудънс Фарлейн била най-неприятната личност, каквато майка ми била виждала. В душата й имало вулкан от омраза. Фактът, че Майк има право да се пенсионира, означава, че е станал полицай още като тийнейджър. В действителност е бил дете. Сара, наистина трябва да проявиш малко съчувствие към човека.
	Сара не отговори веднага.
	— Добър опит, мамо, но аз все пак ще се омъжа за Грег.
	Ели се разсмя.
	— Направих, каквото можах. И моля те, кажи ми какво готви с това черно зеле, ще включа в рецептите на магазина. — Застана до вратата и попита: — Не мислиш ли, че е красив?
	— Мисля, че е гей — отвърна тя.
	Майка й се разсмя отново.
	— Чудя се дали някога съм била толкова млада, колкото теб? Дръж ме в течение на новините и до скоро.
	След това излезе от апартамента, а Сара се облегна на вратата и си отдъхна.


>	4.

	В късния следобед Сара вече беше се поуспокоила. Знаеше, че нервността й се дължи главно на това, че Грег от дни не й се беше обаждал. Също така й бе дошло до гуша да се опитва да накара хората от Едилин да харесват мъжа, когото обичаше. Ако Грег й разрешеше да разкаже за неговия изключително труден живот, знаеше, че те щяха да го разберат. Детството му е било мъчително и той наистина понякога се държеше зле в общество. Даже си призна, че ревнува Сара от хората в Едилин, защото те явно много я обичат.
	— Писна ми — каза той, проронвайки някоя и друга сълза, от което сърцето й се сви. — Писна ми ужасно да ги карам да ме харесат. Не ми е ясна и тази история с магазина. Мислех си, че след като магазинът е на майка ти, тя ще сподели каквото има с дъщеря си.
	Сара не знаеше какво да каже. Храната за нея беше безплатна, но не и за него.
	— Сигурно е свързано със счетоводството. Или инвентаризация. Ще говоря с нея и ще видя какво…
	— Не! — прекъсна я Грег. — Не искам нищо от нея. Щом майка ти не желае да се храня с нейната храна, така да бъде. Ще пазарувам от Уилямсбърг.
	— Ако само ми разрешиш да й обясня за твоето минало… — предложи Сара, но той й забрани и тя разбираше причините.
	Искал хората да го харесват заради качествата му, както хората извън Едилин.
	Понякога подхвърляше:
	— След това ще напуснем града.
	— След какво? — питаше Сара, но той никога не й отговаряше.
	— Преча ли?
	Сара вдигна поглед и видя Майк Нюланд до масата с две чаши чай с лед в ръце.
	— Видях, че си изпила твоя, затова… Искаш ли?
	— Да — отвърна тя и се опита да изглежда по-ведра.
	Майк остави чашата на масата.
	— Имаш ли нещо против? — кимна той към другия стол.
	Тя продължи да шие, докато той сядаше.
	— Виж — каза със своя дрезгав глас, — не започнахме добре снощи. За миг като че ли не знаеше какво друго да прибави. — Как мина денят ти?
	— Ти изглежда си бил зает. Нали си помогнал на хиляда души?
	В гласа й се усещаше неприязън.
	— Аз, ъ… — Отпи от чая. — Госпожице Шоу, зная, че снощи те изплаших, но мислех, че влизам в необитаем апартамент. Мога да те уверя, че се изненадах не по-малко от теб.
	Сара остави ръкоделието си на масата.
	— Имаш право. Бях груба. Но причината е… — Махна с ръка. — Няма значение.
	— Не, кажи ми. Аз съм добър слушател. — Понеже тя пиеше мълчаливо чая, загледана в градината, Майк добави: — Това има ли нещо общо с твоя приятел?
	— Годеник.
	— Извинявай. Толкова много клюки чух тази сутрин, че ги обърках. Между другото, коя е Ариел?
	— Моя далечна братовчедка. Според майка ми тя е най-красивото, най-интелигентното, най-талантливото същество от женски пол, което се е раждало на тази земя… след двете ми съвършени сестри.
	Майк я позагледа и стана.
	— Изглежда си имала тежък ден. Защо не влезеш вътре и не ми разрешиш да ти сготвя нещо? — Тя се колебаеше и той добави: — С Тес така постъпвам още когато бяхме деца.
	Беше толкова хубаво някой да й се усмихва, че Сара взе ръкоделието си и го последва послушно. Седна на масата, докато в това време той взе да шета из кухнята. Завърза си престилката и започна да търси в хладилника. Извади оттам авокадо, заквасена сметана и два лайма.
	— Говори ми — каза той, докато подреждаше продуктите на плота и взимаше ножа от дървената поставка.
	Сара го наблюдаваше какво прави. Смачка скилидка чесън с един голям нож, като че ли е професионален майстор готвач.
	— Съжалявам, че апартаментът ти е изгорял.
	Майк сви рамене.
	— Рисковете на професията.
	— Заради професията ти ли е бил подпален?
	Като се извърна, той й се усмихна леко.
	— Работата ми е последното нещо, за което ми се иска да говоря. Предпочитам да слушам теб. Сватбата ти не е ли след няколко седмици? Роклята ти хубава ли е?
	В момента белеше авокадото.
	— Прекрасна е — отговори Сара, като скри усмивката си, отпивайки от чая. Наистина не приличаше на мъжете, които познаваше. — Булчинската рокля на моята леля Лизи е.
	Майк постави пред нея купа със сос от авокадо и още една с чипс с вкус на тортиля.
	— И кога ще се запозная с твоя годеник?
	„Не му отне дълго да повдигне въпроса, по който всички се карат с мен“ — помисли си Сара. Разкъсваше се между желанието да го замери с купата или да се разридае. Но в следващия момент той извади от хладилника кана с леденостудена „Маргарита“ и й напълни чашата до горе. Сара я изпи на един дъх. Той я гледаше с широко отворени очи, но наля бързо още една.
	След като тя отпи голяма глътка, той попита:
	— По-добре ли си?
	Сара кимна и загреба с чипса от соса.
	— Според мен всеки те пита за него, а ти нямаш представа кога ще се върне, така че не знаеш и какво да отговориш.
	— Именно — каза Сара и за пръв път, откакто замина Грег, се отпусна.
	— Може би си е отишъл у дома — рече Майк, докато нареждаше тънки резенчета круша върху салатата от зеленчуци.
	— Той живее тук. С мен.
	— Не, имам предвид при родителите си.
	— О!
	Той ръсеше салатата с кедрови ядки и я подправяше с малинов оцет.
	— Обади ли се на родителите му? — попита, като сервира чинията пред нея.
	Сара измънка нещо.
	— Извинявай, не чух какво каза.
	Тя опита салатата, преди да отговори:
	— Не зная къде живеят родителите му… и дали изобщо са живи. Разказа ми за някои крайно неприятни преживявания през детството си, но подробности като например имена или адреси не е споменавал.
	— Ах, така ли! — учуди се Майк, като се обърна с гръб към нея и си помисли, че на Стефан наистина са му се случили някои крайно отблъскващи неща през детството му. Излежал двегодишна присъда в дом за малолетни престъпници за кражба на кола и два пъти е бил арестуван за джебчийство. Докато навърши осемнайсет, станал изпечен престъпник и повече не бил арестуван. — Значи нищо не знаеш за семейството му.
	— Не! Не започвай и ти! Всеки има право на личен живот и освен това чух достатъчно оплаквания от майка ми и от целия град по негов адрес. Обзалагам се, че и ти имаш тайни, които не искаш да се разчуват.
	— Попитай ме нещо. Нямам какво да крия.
	Взе двете корнуолски кокошки, които беше поръчал тази сутрин и започна да ги пълни с плънка от диворастящ ориз и подправки, която беше приготвил, преди да излезе навън. Едно от преимуществата на работата под прикритие беше, че трябваше да усвоява различни професии. Измежду особено полезните умения, които придоби по този начин, беше готварството, когато прекара осемнайсет месеца в ресторант в Аризона като помощник-готвач. За десет минути можеше да приготви фахита — мексиканско ястие от печено на скара телешко или пилешко и зеленчуци, увити в мека тортиля.
	— Къде си израснал?
	— Акрън, Охайо.
	— Защо Тес не споменава за детството си?
	— Нали говорим за мен, а не за сестра ми.
	— Тя ми е приятелка, а ти си непознат.
	Майк овърза кокошките, да не изпадне плънката. Веднъж овърза по същия начин един човек.
	— Имаш право. Което се отнася за мен, се отнася и за Тес. Родителите ни загинаха в автомобилна катастрофа, когато аз бях на дванайсет, а Тес — на пет. Отгледаха ни баба и дядо по майчина линия.
	Пъхна кокошките във фурната.
	— Чувала съм за твоята баба.
	— Не се съмнявам. Нали са ти казвали колко зла е била?
	— Да — отговори тихо Сара. — А дядо ти мил ли беше?
	Той я погледна през рамо.
	— Виждахме го рядко. Баба казваше, че пътувал много по работа, но след като почина през 1991, разбрахме, че е имал второ семейство.
	— Боже мили! — Тя застина, както поднасяше вилицата към устата си, и загледа Майк, който сядаше срещу нея.
	— Започна ли да проумяваш защо Тес не говори за детството си?
	— Да — погледна го Сара. — Моля те, разкажи ми още. Искам да се разсея от моите проблеми. Мама ми каза, че си постъпил в полицията още когато си бил тийнейджър.
	Майк се подвоуми. Като полицай под прикритие последното нещо, за което би говорил, беше истината за себе си. Но в града имаше хора, които познаваха баба му, и ако излъжеше, Сара можеше да разбере.
	— По-голям бях и пазех Тес от баба ни, но какво ли можех да направя. Завърших гимназия, взех си дипломата и още същата вечер казах на баба, че само с пръст да я докосне, и ще я убия. После заминах.
	— Разбира се, не си го направил. Не си я убил, искам да кажа.
	Майк я погледна, но не отговори.
	— Какво се случи, след като замина?
	— Мечтаех от малък да видя океана и… — Усмихна се при спомена. — Хвърлих ези-тура накъде да поема и се падна Източният бряг за добро… или за зло. Запилях се към Флорида и се спрях във форт Лодърдейл. Едното доведе до другото и постъпих в полицията. — Вдигна поглед към нея. — И ето ме сега тук.
	— Ами Тес?
	— Справила се е добре, нали?
	— Да, но всъщност те питам кога се събрахте отново?
	— В деня на дипломирането й в гимназията я чаках отвън. Вече бях прибрал сака й, който беше метнала през прозореца на спалнята си. Захвърли шапката и мантията в лицето на баба, качи се в моята кола и заминахме.
	— Предполагам, че ти си я издържал да завърши колежа.
	Майк беше казал вече всичко, което можеше, без да издава съществена информация, затова само сви рамене. Госпожица Шоу положително беше много любопитна млада дама. Знаеше, че докато беше навън, е преровила стаята му. Беше оставил по навик белези на чекмеджетата и беше подравнил края на килима с дъска на пода. Когато се върна, всичко беше леко разместено. Добре че прибра досиетата в тайника в багажника, където криеше оръжието си.
	Стана да погледне ястието във фурната.
	— И сега за кого знаеш повече? За мен или за бъдещия си съпруг?
	— Странен въпрос. Само защото не познавам родителите на моя годеник, не означава, че не зная всичко останало за него. Зная каква храна харесва, как кара кола, какви са очакванията му за бъдещето, зная историите за неговите две последни гаджета, които го оставили с разбито сърце…
	— Какви са очакванията му за бъдещето? — попита Майк остро. — Какво иска?
	Сара се загледа в ръцете си.
	— Обичайното. Дом и деца.
	И през ум не й минаваше да сподели с него, че се подува от противозачатъчните, че Грег държи педантично на предпазните мерки и не говори нищо определено за деца.
	— Затова ли се е преселил тук, в Едилин? Точно същите думи ли изрече? Какво ти каза?
	В същия миг Майк се наруга за прекалено острия си тон, като се надяваше, че Сара не е обърнала внимание.
	Но тя забеляза.
	— Те са накарали Тес да те изпрати тук, нали?
	Сара се изправи.
	— Тес да ме изпрати тук ли? Не те разбирам — отвърна той съвсем искрено. — Кои са тези „те“?
	— Този град. Всички си мислят, че ме притежават. Другите хора заминават, връщат се, но не и аз. — Повиши глас: — Сладката, малка Сара си стои у дома и помага на хората. Всеки друг отива някъде, случват му се разни неща, а аз си стоя тук и наблюдавам как другите се връщат, постигнали успех в живота, направили кариера, водят своите съпрузи и прелестните си деца. А добрата, мила Сара винаги е тук. — Подпря се на масата и се наведе към него. — Кажи на всички, на сестра си, на Рамзи, на Люк, на всички, че може да не харесват Грег, но аз го харесвам. Навярно понякога е груб и безцеремонен, но поне ми даде надежда за бъдещето.
	Толкова се наведе напред, че почти залепи лицето си до неговото.
	— А колкото до теб, господин Нюланд, не се мъчи да изтръгнеш информация от мен или да ме съблазниш и да ме разделиш с Грег. Разбра ли? Не ме интересуваш, нито който и да е друг мъж, така че се разкарай веднага!
	След това излезе, отиде в спалнята си и затръшна вратата.
	Майк се смъкна на стола крайно объркан. Нямаше представа в какво беше обвинен.
	— Какво ти прелъстяване!
	Не беше се приближавал изобщо до нея.
	Прокара ръце през лицето си. По инстинкт щеше да отиде, да почука на вратата й и да се опита да поговорят, но след като не му идваше наум какво да й каже, щеше да бъде напразно. Защо тази жена не извади хубав, грамаден пистолет и не се прицели в него? Още по-добре револвер. Полуавтоматичен би бил отличен избор. Можеше да каже: „Доближи ме и си мъртъв!“. Беше чувал тази реплика безброй пъти и винаги се беше справял лесно.
	Таймерът на фурната се изключи и Майк извади опечените птици, после излезе навън да позвъни на Тес.
	Тя се обади почти веднага.
	— Е, какво мислиш за нея?
	Сестра му не си губеше времето с излишни предисловия.
	— Депресирана е, напрегната. Знае, че я лъжа.
	Това така изуми Тес, че едва не загуби дар слово.
	— Но ти винаги лъжеш. Затова те бива толкова в работата. Лъжеш за… пастата за зъби, която употребяваш, но хората никога не се досещат.
	— Сигурна ли си, че си на моя страна?
	Тя не се засмя.
	— Не разбирам. Сара вярва на един тип, за когото целият град знае, че е негодник, но на теб не вярва, така ли?
	— Иди, че разбери! — По гласа му си личеше колко е озадачен. — Държах се с нея като с принцеса, сготвих й, измих чиниите, разтребих, и тя пак ме обвини за… Всъщност наистина не знам защо ми се ядоса толкова много.
	— Ами хората в Едилин? Не новодошлите, а от кръга на Сара. Как върви работата с тях?
	Майк не отговори веднага.
	— Говорих с някои от тях тази сутрин и те се тревожат за нея. Не искат някой да я нарани.
	Тес много добре знаеше за какво говори.
	— Градът е изумителен, нали? Тези хора всъщност се грижат един за друг. Разбира се, трябва да си от тяхното общество, за да се радваш на такава грижа, но и това ще се случи.
	— Не е онова, което не беше казано за този град, нали?
	Сестра му се изсмя тихо.
	— В никакъв случай. Говорил ли си с някого, който е познавал баба?
	— Не, и нямам желание. Ще ми се да вярвам, че мръсотията е погребана заедно с нея.
	— И аз — съгласи се Тес. — А сега искам да чуя какво мислиш за Сара.
	— Мисля, че тя е…
	— Каква?
	— Красива.
	— Колко красива?
	— Ставам неспокоен.
	— Лоша работа, а?
	— От най-странни неща ми се сърди жестоко, но аз не мога да се ядосам на същество, което носи рокли, сътворени сякаш от ангели.
	— Знам. Сара носи рокли с дълги ръкави дори през най-горещите дни. Поръчва си метри плат от Ирландия, после сама си шие дрехите. Отиват й на тази нейна кожа като от порцелан, не си ли съгласен?
	— Да, съгласен съм — отговори той с нисък, гърлен глас.
	— А какво ще кажеш за Сара като жена? Страхотна е, а?
	— Не мисля, че съм разбрал каква е в действителност, но ми харесва какво се говори за нея. За хората от града тя е светица. С готовност помага на всички. Толкова малко печели, че ако майка й не я храни, ще гладува.
	Тес се радваше, че Майк не я вижда, защото се усмихваше широко. Знаеше, че никога дори не си е и помислял сериозно за някоя жена, но пък и любовните му афери обикновено бяха свързани с неговите случаи. Веднъж се впусна в знойна афера със съпругата на наркобарон, за да изкопчва информация от нея. По време на арестите тя такъв шамар му удари, което той понесе най-смирено, че се наложи цяла седмица да носи медицинска яка на врата си. Само Тес знаеше в какво униние изпадна Майк след това. Той харесваше жената, харесваше даже двете й деца. Сестра му се грижеше за него след този случай и видя колко тежко го преживя.
	— Уговорила съм ти среща за утре — каза тя.
	— Каква среща?
	— За да подпишеш документите за къщата, за която от една година ти говоря. Нотариалната кантора е в Уилямсбърг и след като си там, можеш да отидеш.
	— Но аз съм тук по работа, затова някой друг път…
	— Не! Няма да протакаме повече. Уговорих срещата, изпратих ти с есемес адреса. Бъди там в два часа, подпиши документите и имотът е твой.
	— Ферма! И какво ще правя с тази ферма?
	— Няма отново да се разправяме — каза Тес и стисна зъби. — Независимо дали ти харесва или не, заклех се пред баба, че един ден тази ферма ще бъде собственост на нашето семейство, и ще удържа на думата си.
	Тес не каза на брат си, но се беше заклела в неговия живот и изпитваше суеверен страх, че ако наруши клетвата си, ужасната старица ще се надигне от гроба и ще й отмъсти.
	Майк прекъсна неприятните спомени на Тес. Всъщност какво друго му оставаше, след като се пенсионира, освен да живее близо до нея.
	— Обясни ми отново защо ти и Рамз няма да живеете там?
	— Той има парцел, на който иска да строи. Казах ти. Също така ти казах, че старата ферма ще ти хареса. След като се пенсионираш, ще има какво да правиш.
	Тонът му стана отново шеговит:
	— Добре, и какви са ти плановете за мен и тази ферма? Да отглеждам царевица ли се очаква от мен? А защо не памук?
	— Ще бъде много по-добре от гадната работа, която имаш в момента. Но когато отидеш да видиш имота, не забравяй за стареца, който пази там. Вместо поздрав стреля с ловна пушка, затова по-добре първо предупреди.
	— Нали не говориш за онзи стар… Как му беше името?
	— Брустър Ланг.
	— Точно така — каза Майк. — Как можах да забравя! Единственият истински приятел на баба в целия Едилин. Дали е толкова зъл, колкото беше и тя?
	— Предполагам, че навярно той я е научил на всичко, което знаеше.
	Майк подсвирна тихо.
	— Не е възможно да е толкова лош.
	— Съобщи ми, когато тръгнеш за фермата без предварително предупреждение, и аз ще вдигна на крак болницата да очакват мъж, целия надупчен със сачми.
	— Схванах. Но той сигурно е стогодишен. Може ли да ходи и да излиза от фермата?
	— Там не е Ню Йорк, където всичко се доставя до прага, затова допускам, че излиза да си купи храна. — Тя млъкна. — Рамзи идва. Трябва да затварям.
	Майк се разсмя.
	— Забравих да попитам как върви меденият месец.
	Гласът на Тес се сниши до шепот:
	— Съвсем сигурна съм, че съм бременна, но още не съм казала на Рамз. Купи за хлапето ми пони и го отглеждай в твоята ферма. Обичам те. Дочуване.
	Тя затвори телефона.
	Майк остана изненадан колко се зарадва на новината на Тес. Бебе! Дебеличко детенце с лепнещо от плодов сок личице, подгизнал памперс и трапчинка на бузката! Почти видя момченцето.
	— И аз във ферма — изрече на глас. — Дете, пони и ферма. Що ли ни взема да се гръмна още сега?
	Върна се в къщата, вечеря сам и прибра остатъка от вечерята в хладилника. Отиде да тича и като се върна, видя, че вратата на Сара пак е затворена, но вътре светеше. След като се изкъпа, пъхна бележка под вратата й, в която пишеше, че си ляга, затова, ако обича, нека сама да си сервира.
	Като си легна, се ослуша, но не долови никакъв шум. Стана му неудобно, че неговите въпроси я разгневиха дотам, та да си легне гладна.
	Беше взел от колата си част от досието, което капитанът му даде. Чете до полунощ. Беше го преглеждал, но не го беше проучвал подробно.
	До този момент не беше участвал в разследване на финансови престъпления, затова сведенията за действията на семейство Вендло го смаяха. Стефан беше обикновен — прелъстява и взима, Мици беше по-интересна. Действаше с хитрост и пълно пренебрежение към ценностите в човешкия живот.
	Допреди няколко години Мици беше живяла в Ню Джърси, като пътувала всеки ден с влак до Ню Йорк, където работела и работата й била да ограбва богати жени. Подмамвала ги в малка приемна в центъра на Манхатън, на чиято витрина имало цветен надпис „Медиум“. Жени с душевни травми, страдащи от дълбока скръб, чийто живот бил в безпорядък, се трупали при нея, като се надявали да открият начин за разрешаване на проблемите си. Мици се заемала с онези, които така отчаяно търсели облекчение, че били готови да заплатят с всичките си притежания, само да се избавят от мъчението, в което се бил превърнал животът им.
	Кодексът й, усъвършенстван с поколения, бил в три части: доверие, вяра в Делото, контрол. Първо с месеци се домогвала до доверието на жените. Била експерт в езика на тялото и само десет минути, след като се запознаела с някой човек, можела да каже какво иска той. Изслушвала ги, както никой до този момент не ги бил слушал. Тя слушала и запомняла. Разбирала; подкрепяла жените, била винаги на тяхна страна. Мици била най-добрата приятелка, която човек можел да си представи.
	Когато спечелела доверието на жертвата, започвала да й внушава вяра в Делото и че тя, Мици, е единственият проводник, използван от духовете — ангели, Бог, или каквото е там, за да се обърнат към жертвата. Вярвайки, че всичките й действия са продиктувани от по-висша сила, жената чувствала, че е открила своята цел в живота.
	Щом като жертвата се изпълнела с вяра, Мици започвала да работи за контролиране и пълна изолация, необходими за осъществяване на основния план. Срещала се с жертвата, видът й бил измъчен, очите зачервени, и казвала, че цяла нощ будувала над Делото и била видяла ужасни неща. Мици вече знаела кои са най-големите страхове на жената, така че ги използвала срещу нея. Ако се страхувала от бившия си съпруг, тя й внушавала, че той заговорничи с приятели срещу нея, затова най-добре да скъса с тях.
	Онова, което наистина давала на своите жертви, било вяра. Обещавала любов, деца, щастие, за каквото мечтаели, и изплашените жени се вкопчвали в тази надежда като в спасителен сал. Надеждата ставала всичко за тях, живеели заради нея, дишали заради нея. А пък Мици ги карала да повярват, че само тя може да им осигури онова, от което се нуждаят… при условие да й дадат парите, които ще породят енергия за изпълнение на задачата. Но те не се притеснявали, защото Мици се заклевала, че всеки цент ще бъде върнат, когато Делото бъде завършено.
	Като във всички измамни взаимоотношения, идва време, когато доброто свършва. Състрадателното изслушване изчезва, всеотдайното приятелство, породено от посвещаването на една и съща цел, се прекратява. Жертвата изпада в такова отчаяние, дава все повече и повече пари. Вече няма други приятели, освен Мици и всякак се старае да й се хареса.
	Но в края на краищата парите на жертвата свършват и Мици моментално прекратява взаимоотношенията по най-груб начин. Изведнъж телефонът се оказва изключен, приемната — празна. Ако обезумялата жертва успеела да се свърже с Мици, често, след като с месеци опитвала, нейните отчаяни вопли за помощ срещали хладното равнодушие на измамницата. Разорената жертва ридаела и молела да й бъдат върнати парите, както й било обещано. И тогава Мици съобщавала, че те са изразходвани за Делото. Без капчица състрадание прекъсвала разговора.
	Жертвата оставала съвсем сама, доведена обикновено до почти пълно разорение, и под опекунството на Мици — без близки и приятели. Нямало към кого да се обърне за морална подкрепа, докато се мъчела да се възстанови, и обикновено се срамувала да отиде в полицията и да каже колко глупаво е постъпила. Ако жената съберяла смелост и отидела в полицията, я отпращали. Според тях е дала доброволно парите, така че престъпление не е извършено. Но в полицейския департамент във военната база Лодърдейл изслушали една от жертвите и след като получили достъп до някои от многото сметки на името на Мици, останали шокирани от мащаба на престъплението. Мици Вендло била взела милиони долари от много жени.
	Винаги когато са замесени много пари в някое престъпление, със случая се заема федералното бюро и всичко се променя. Разкрили бързо, че Мици е само брънка във веригата от организирани престъпни банди и никой не знае нищо за тях.
	Разследването продължило и за щастие било подкрепено от Върховния съд, който постановил, че лековерието не елиминира факта, че е извършено престъпление. Хора с деянията на Мици понасяли същата вина като крадци на банки.
	Щатското углавно право и федералният закон действаха по различен начин. Щатската полиция арестуваше престъпниците и търсеше доказателства. Но Федералното бюро можеше с години да събира информация, преди да пристъпи към арести. За съжаление, когато били готови да обвинят Мици и още двайсет и осем членове от нейното семейство, някой я предупредил. Тя и синът й изчезнали някъде, където никой не можел да ги открие.
	Като свърши да чете, Майк се убеди също като капитана, че единствената причина Стефан и майка му да дойдат в загубено градче като Едилин, е някоя наистина голяма работа. И изглежда, че докато е била в неизвестност, Мици е намерила друг начин да изтръгва пари с измама, и този път на прицел беше госпожица Сара Шоу.
	Майк сложи документите в чекмеджето на нощното шкафче и си отбеляза да не забрави да ги прибере на сутринта. Не можеше да рискува Сара да ги намери, докато рови из стаята му.
	Като се излегна, не можа да не си помисли каква ирония представляваше вечерта. Този следобед, докато си избираше дрехи в магазин в Уилямсбърг, си представяше една приятна вечер в домашна обстановка със Сара. Щяха да имат хубава вечеря с вино, което остана неотворено. Представяше си, че след вечеря ще донесе новите си дрехи от колата и ще ги разгледат двамата със Сара. И понеже тя беше в бизнеса, щеше да й поиска съвет какво би му отивало най-много. В края на всеки сценарий, който му хрумваше, Сара му казваше какво искат Вендло. Но всичко пропадна.
	Като загаси лампата, Майк си помисли: „Стриптийзьорки“. От сега нататък само стриптийзьорки щеше да сваля. Никога повече добри момичета, които от нищо не разбират.


>	5.

	На сутринта Сара се събуди с неразположение, което й бе известно като махмурлук. Две маргарити не са достатъчни за повечето хора да се напият, но не и за нея.
	Докато плискаше лицето си със студена вода, започна да си спомня какво каза на Майк снощи. Нейното извинение беше, че той задаваше прекалено много въпроси за Грег, правеше прекалено много намеци и като се прибави това към всичко, което се случваше, й дойде в повече.
	Щеше да му се извини, разбира се. Снощи остана с впечатлението, че… ами че хората заговорничат срещу нея… но това едва ли беше истина. И все пак впечатлението остана.
	Докато денят се точеше и тя шиеше, без да вдига глава, си мислеше, че не е възможно Тес да се е съюзила с целия град, за да доведе Майк и да я раздели с Грег.
	Но по телевизията даваха някакъв стар филм за загадъчно убийство и както шиеше и слушаше, започна да й се привижда заговор на всяка крачка през последните два дни. Грег заминава внезапно; Люк се захваща с нейния апартамент; Сара е принудена да се премести в жилището на Тес, където има таен вход. И тогава мистериозният брат на Тес се появява най-случайно… и сега живее заедно с нея в малкия апартамент.
	В един часа отиде в кухнята, за да обядва, и видя, че хладилникът е пълен с храна, която Майк беше сготвил. Какво си е мислил снощи с тези изискани и вкусни блюда? Спомни си смътно как го обвинява, че се опитва да я съблазни.
	Може би гледаше много черно-бели филми, но от сънищата й остана една картина: тя (пияна) и Майк прегърнати страстно в леглото. После влизат двама мъже с фотоапарати със светкавици и ги снимат.
	Щяха ли дадат скандалните снимки на Грег? За един ужасен миг си представи гнева на Грег, ако видеше нейни снимки с друг мъж в леглото. Той се вбесяваше дори когато тя се разсмиваше от някоя шега на продавача. „Така е, защото много те обичам“ — казваше й много пъти.
	Извади чиния от шкафа на Тес, напълни я с храната, сготвена от Майк, и я стопли в микровълновата печка. Наля си голяма чаша студен чай и седна да пирува.

	* * *

	Докато излизаше от кантората на фирмата с дебела папка документи в ръка, клатеше глава, замислен за Сара. Не разбираше с какво толкова я ядоса. Наистина влизането през входа в пода беше може би малко грубо, но и сега не се сещаше за друг начин да се сближи по-бързо с нея. Ако беше потропал на вратата и се беше представил, тя сигурно щеше да бъде учтива, но щеше да го прати на хотел и той повече нямаше да я види. Вярно, че нейните близки от града се бяха съюзили срещу нея заради човека, за когото искаше да се омъжи, и това беше оскърбително. Но докато той знаеше, че Вендло е престъпник, те не знаеха. И къде изчезна прословутата женска солидарност, с която жените се перчеха постоянно? Майк наричаше телевизионните предавания от четири до шест „часове на солидарността“. Веднъж, когато Тес беше при брат си, понеже той се възстановяваше от огнестрелна рана — четвъртата по ред, и беше отегчен да лежи и изтощен от болки, изля безсилието си върху телевизора. Хвърли една възглавница и каза:
	— Ако още веднъж чуя думата „солидарност“, ще изхвърля това чудо през прозореца. Няма значение колко е глупава една жена и колко тъпи са решенията й, жените знаете само тази дума „солидарност“.
	— Значи станах една от „вас, жените“? — попита Тес равнодушно, без дори да вдигне поглед от списанието, което преглеждаше. — Мога да те уверя, че никога през живота си не съм била солидарна с жена, която е взела толкова тъпо решение, че да стрелят по нея.
	Лошото настроение на Майк мигновено се изпари и той успя да се надигне от леглото и да сготви вечеря за Тес. След два дни тя се прибра в Едилин.
	Докато се отдалечаваше от Уилямсбърг, той се чудеше дали трябва да се старае да готви. Толкова готви, за да й направи впечатление, но единственото му постижение беше нейният гняв. Никога до този момент не беше срещал затруднения с жените. В действителност един от големите му проблеми в живота беше, че жените го харесваха прекалено много, флиртуваха с него и му досаждаха, фактически не му се беше налагало да ухажва жена, тя сама скачаше в леглото му.
	Но с госпожица Сара Шоу случаят беше различен. Не го хареса още щом го зърна, и оттогава враждебността й към него бързо растеше. Но пък, както каза и на капитана, жени като Сара за него бяха пълна загадка.
	Като пристигна в имението, не на шега очакваше вратата на апартамента да бъде залостена, но беше отключено. Детективската му природа се пробуди. Може би трябваше да организира в Едилин курс по домашна безопасност и да говори по въпроса за заключването на вратите. Видя Люк в апартамента на Сара. Носеше нещо, което му заприлича на кухненска мивка, и отново му дожаля за нея. Целият град роптаеше против младата жена и той си помисли, че ако беше на нейно място, щеше да се ожени само за да направи напук.
	Като влезе в апартамента на Тес, провери в спалнята на Сара, но тя не беше там. Остави папката с документите на масата, надявайки се по-късно да има възможност да поговори със Сара за поведението на хората към нея и да намали напрежението. Или пък ще сподели с нея, че е станал собственик на ферма. Тя може да му помогне да се успокои, след като пое такава тежка отговорност.
	Погледна през прозореца и видя Сара отвън, под дървото. Държеше мобилния си телефон, а до нея бяха струпани дрехите за корекции, които нямаха край. Тази сутрин капитанът му изпрати информация чрез Тес. Точно както очакваха, Стефан избухнал, когато се явил в полицията да разговаря за ареста на жена си. Веднага му надяли белезници и го затворили. Капитанът разказал ликуващо на Тес какви ругатни и заплахи сипел Вендло срещу полицаите и как непрестанно повтарял „трябва да се върна“, от което заключили, че има предвид Сара и набелязания чрез нея план.
	Когато го задържали, конфискували и телефона му, тъй че прочели всички съобщения на Сара до него, откакто бил напуснал Едилин.
	Сара му била писала ту с гняв, ту го умолявала. Всеки път го питала защо е заминал и кога ще се върне. Що се отнася до Майк, споменавала само, че има някои проблеми вкъщи и че се нуждае от помощта му, за да ги разреши.
	Казаха на Майк, че Вендло нито веднъж не й е отговорил, даже след като му върнали телефона.
	Майк направи чай и го занесе на Сара. Подготви се за още един гневен изблик, но тя му се усмихна и на него му олекна.
	— Снощи… — започна тя, но Майк я прекъсна.
	— Не исках да те разстроя и имаш право, че задавах много въпроси. Професионално изкривяване. Някой днес съобщи ли ти, че съм направил добри дела?
	— Не, никой — каза Сара, усмихвайки се и отпивайки от чая. — Прибра ли в нафталин плаща си на кръстоносец-избавител?
	— Не от плаща искам да се отърва. Майка ти каза ли ти, че ми е поръчала две шотландски полички? — Сара прихна да се смее, на него му хареса нейният смях и изпита желание да го чува по-често. — Видях Люк и го попитах къде е най-хубавият магазин в града за органична храна, и той…
	— Те прати при майка ми. Знам. Тя ми каза.
	— Мислех си, че толкова рано сутрин няма да е отворено, но тя беше там и мъкнеше сандъчета с карфиол.
	— Моят баща казва, че най-хубавите часове на деня са двата, след като мама е излязла и преди да стане. — Погледна Майк замислено. — Как те накара майка ми да участваш в игрите?
	— Нима твърдиш, че съм имал право на избор? Доколкото знам, тя вече го беше решила, преди да отида при нея. Тес все ми разправяше колко бързо се разпространяват новините в този град, но останах шокиран, че тя знае толкова много.
	Сара кимна.
	— Казал си на Тес, тя на Рамз, който се обадил на Люк, а той казал на Джос, Джос — на майка ми.
	Майк се разсмя:
	— Де да можеше и нашето правителство да работи толкова ефикасно.
	— Правителството не е така любопитно като този град. И как се стигна до поличките?
	— Майка ти… — Той погледна чашата си.
	— Ти да не би да се изчерви? — Сара се наведе към него. Беше се избръснал и без бакенбардите не приличаше толкова на пират. — Страхувам се да попитам какво е направила?
	— Съблече якето ми, издърпа ризата ми и ме прегърна през кръста.
	— Държала е сантиметър, нали?
	Майк кимна.
	— За твое сведение нейният начин да те направи член на обществото в Едилин е, като те включи в игрите и забавленията на панаира. Имала е на разположение няколко часа да размишлява, че има друг мъж до дъщеря й, и повече не й е било необходимо, за да реши, че ти си по-подходящ за мен от този, за когото ще се омъжвам.
	— Що се отнася до това… — започна Майк, но Сара го прекъсна:
	— Не се притеснявай. Знам какво е мнението им, особено след като повечето са ми го казали в очите. Грег като че ли нарочно ядосва хората в този град.
	Майк отпи от чая.
	— И защо?
	— Не знам. Понякога си мисля, че онова, което Грег иска за нас двамата, е да заживеем на някой изолиран остров съвсем сами.
	Майк замълча. Първото правило за постигане на контрол е да се изолира жертвата. Изглежда, Вендло беше започнал да натрапва в хубавата глава на Сара, че за тях ще бъде по-добре далеч от онези, които я познават. Майк предположи, че тя има право и Стефан нарочно се държи така, че в Едилин да не го харесват. След като се оженят, Вендло ще се държи още по-предизвикателно, омразата към него ще се засили и тогава ще отведе Сара. Като заживеят всред непознати, тя ще загине при нещастен случай и той като неин съпруг ще я наследи.
	Не искаше Сара да види колко е угрижен.
	— Ще вечеряме ли?
	Без да се колебае, тя вдигна купчинката дрехи.
	— Я да видим… Памук за аперитив, вълна за основно ястие и коприна за десерт.
	— Изглежда ми много вкусно. Имаш ли нещо против да прибавя миди и аспержи към менюто?
	— Това е най-свежата идея за целия ден, но при едно условие.
	— И какво е то?
	— Повече текила.
	Майк се засмя, взе нещата й за шиене и двамата се запътиха към къщата.
	— Ще ми покажеш ли утре твоя магазин? Между другото кой го управлява сега?
	Тя въздъхна шумно.
	— Грег нае една жена от Вашингтон. Завършила е… — Махна с ръка. — Не знам какво е завършила. Облича се с костюми и толкова я бива в търговията, та чак ме плаши. Мисля си, като се върне Тес, да я насъскам срещу жената.
	— За моята сестричка ли говориш? Моята хрисима, мила, малка Тес!
	— Единствената и неповторимата. Чувал ли си историята за червената рокля?
	— Да, от Тес, но само от нейна гледна точка.
	Тес му беше разказвала, че Рамзи, който тогава й беше шеф, я повикал в кабинета си, за да й съобщи своята оценка за нейната работа. Харесвал работата й, но трябвало да престане да се облича с впити джинси. „Все пак тук е адвокатска кантора“ — казал надуто. Майк би го посъветвал да не нарежда на Тес какво да не прави, защото тогава тя непременно ще го направи. На следващия ден дошла на работа с червена копринена рокля, толкова миниатюрна, че можела да послужи за носна кърпичка. Понеже същия ден имал среща с важни хора, на които искал да направи добро впечатление, натрила хубавичко носа на Рамзи. Той повече никога не се оплакал от Тес.
	— Ами другите мъже в кантората, тях сложи ли ги на място? — попита Майк.
	— Ха! Моят братовчед Кен искаше да обяви Ден на червената рокля в Едилин, но жена му наложи вето.
	Стигнаха до входната врата, Майк отвори и й направи път да влезе. Както и вчера тя седна на масата, а той започна да шета из кухнята. Сара погледна телефона. Нямаше пропуснати обаждания или съобщения.
	През целия ден, всеки път щом телефонът й зажужеше, сърцето й трепваше. Може би Грег най-сетне се обаждаше. Но той нито веднъж не позвъни. Обаждаха се познати или да попитат дали ще ходи на църква в неделя, или на панаира, или се опитваха да подразберат Грег обаждал ли се е. Някои питаха за сватбата. Уредничката на тържеството се обади веднъж да се оплаче, че не намирала карамфили със същия жълт нюанс, който Сара предпочитала. Сара й отговори апатично, че каквито и да са, все ще са хубави. Ако зависеше от нея, щеше да поръча нацъфтели полски цветя и разцъфнали рози с ронещи се листенца и щеше да помоли работниците на майка си да украсят църквата. Беше израснала покрай тях и знаеше, че обичат да плетат гирлянди и да вият венци. Но когато предложи на Грег, той й каза, че майка й го мрази толкова много, че сигурно ще окичи църквата с отровен бръшлян.
	Следобед, когато Майк дойде при нея с чаша студен чай, тя едва не беше се разплакала. Грег не се обаждаше, нито изпращаше съобщение. Това краят ли беше, а той просто беше пропуснал да й каже? През целия си живот не беше се чувствала толкова самотна.
	Но усмивката на Майк с трапчинката я разсея. Той също беше самотен, след като не познаваше никого в града, дори дом си нямаше. Като си мислеше за него през деня, се зарече да бъде по-мила. Даже Тес и близките й да се бяха съюзили да го запознаят с нея, според Сара той не участваше в техния заговор.
	Снощи като че ли беше искрено озадачен от обвиненията, с които го засипа. Всъщност днес възнамеряваше да сподели с него какво става. Даже щеше да му каже истината за опасенията си. Беше й тъжно, че няма на кого да се довери. Ако кажеше на когото и да било от Едилин за страха си, че Грег я е зарязал, сигурно щяха да издигнат победно знаме на градския площад. Но Майк беше външен човек, така че сигурно можеха да бъдат приятели.
	— Защо стана толкова сериозна? — попита Майк.
	— Просто си мисля разни неща. Очаквам с нетърпение следващото ти кулинарно чудо.
	— Като че ли си в добро настроение. Случило ли се е нещо?
	— Ако питаш дали Грег се е обаждал — не, не е. Но всичко е наред. Сигурна съм, че има основателна причина.
	Майк едва се сдържа да не каже: „Да бе, железни решетки“.
	— Не те попитах дали обичаш миди.
	— Обожавам ги.
	Сара наблюдаваше как се върти из кухнята, приготвяйки вечерята. Както и вчера, беше облечен много добре. Носеше панталони от изключително тънък вълнен плат и синя риза, изгладена без нито една гънка, с ръкави, навити до лактите. Обувките му блестяха и тя знаеше от опита си в търговията, че струват неколкостотин долара.
	— Винаги ли така се обличаш?
	— Понякога единственото реално нещо в живота на човек е неговото тяло, затова се грижа за него, колкото мога.
	Откакто пристигна, беше доста разтревожена, за да обърне внимание на външния му вид и сега си спомни как го описа на Тес. Не беше чак толкова грозен, както й се стори в началото. Всъщност Майк съвсем не беше нисък. Напротив, беше доста по-висок от среден ръст. С око на шивачка изчисли, че талията му не е повече от седемдесет и пет сантиметра. Някои от нейните клиентки биха убили за такава талия!
	— Гледаш ме адски сериозно — отбеляза той, като вадеше пакети от хладилника.
	— Все още не долавям прилика между теб и Тес.
	— Ако сме един до друг, веднага ще я забележиш. Обичаш ли аспержи?
	— Само ако не са залети с онзи ужасен розов сос.
	— Момиче по мой вкус.
	Когато Майк се усмихваше така, изглеждаше почти красив.
	Сара се обърна и видя на масата голямата папка с името на нотариалната кантора.
	— Какво е това? Среща при нотариус ли си имал днес?
	— Да, и получих подарък от сестра си.
	Майк миеше мидите.
	— Земя или къща? — попита тя.
	— И двете предполагам. Имотът е притежание на семейство Макдауъл открай време, но сега е мой, докато живея там аз или моите наследници. Само да се опитам да го дам под наем, собствеността веднага се връща на брата, с който наскоро се сдобих.
	— Типично за Рамз. И кой е имотът? Макдауъл притежават около дузина къщи.
	Майк бъркаше соса за салатата.
	— Имаше странно име. — Името беше слушал цял живот, но не искаше да говори повече. Вече беше казал за себе си прекалено много. — Звучи като от роман за Хари Потър.
	Сара отвори папката.
	— Да не би да е Замъкът на хълма, но там Макдауъл нямат земя.
	Взе документа и започна да го чете. Най-накрая прошепна:
	— „Фермата на Мерлин“.
	— Точно тя — потвърди Майк и сложи мидите в горещия тиган. — Мерлин, Потър. Знаех си, че е нещо магьосническо.
	Погледна пламъка под тигана и го намали. Когато се обърна, Сара стоеше до него… с пламнало от гняв лице.
	— Ти, негодник такъв! — промълви.
	— Моля?
	— Ти, лъжлив, подъл негодник! — продължи тя с все по-извисяващ се глас. — Ти си го измислил. Ти заедно с тях си го измислил, за да съсипеш живота ми. Почти бях повярвала, че си невинен, но ти си най-злият. Ти…
	За втори път в живота на Майк се случваше да позволи на жена да му удари шамар. Не направи нищо да я спре или да се защити, защото беше права. Но как беше разбрала за тайната му задача?
	Като видя сълзите в очите й, едва се сдържа да не я прегърне. Искаше му се да й се извини, на нея и на всички жени, които беше подвел. В момента в затвор лежаха четири, осъдени по неговите показания. Те заслужаваха наказанието си и все пак не се радваше, че той ги е пратил зад решетките.
	Очите на Сара бяха пълни със сълзи и тя като че ли загуби дар слово. Профуча покрай Майк и затръшна вратата на спалнята си.
	С пламнала страна Майк замръзна на мястото си и се опита да проумее какво се е случило. Тя го бе разкрила, но как? Изключи котлона на печката, взе папката и я разтвори. Сара беше видяла само най-горния документ. Прочете го, но в него бяха указани само обичайните описания на землището, постройките и правните условия, при които имотът, известен като „Фермата на Мерлин“ се прехвърляше на него — Майкъл Фарлейн Нюланд.
	Когато Сара заговори, едва не подскочи, защото не я беше чул да идва.
	— Искам да си отидеш — каза тихо тя.
	Обърна се и я погледна. Очите й бяха зачервени от плач и изглеждаше така безпомощна и отчаяна с красивата си бяла рокля, че изпита силно желание да я закриля, което всъщност се мъчеше да направи. За миг жената от снимките, за която бяха сигурни, че е убита от Стефан Вендло, изплуваха пред очите му. Ако Майк се преместеше да живее на друго място и не бдеше над Сара, нямаше ли скоро да види хубавата, деликатна, нежна Сара в някой гроб?
	— Искам да си тръгнеш веднага. Съжалявам, че апартаментът ти е изгорял, но трябва да си потърсиш друго място за живеене. Ако не намериш хотел, майка ми с радост ще те приеме. Или може би предпочиташ аз да си тръгна.
	Тя вдигна ръка и той забеляза, че ръцете й треперят.
	Ако мисията му не беше толкова важна, щеше да си отиде. Мразеше да е причина за женски сълзи. Но нямаше право да си тръгне.
	Пристъпи до нея и не можа да се сдържи да не я прегърне през раменете. Тя не го отблъсна и когато започна пак да плаче, Майк я притисна до себе си.
	— Извини ме — прошепна. — Каквото и да съм направил, е било неволно. Моля те, кажи ми, какво се е случило.
	Тя плачеше неутешимо, слабичкото й тяло трепереше до неговото, сълзите й мокреха ризата му. Усети как парват кожата му.
	Поведе я внимателно към гостната, настани я на канапето до себе си, взе цял куп носни кърпички и започна да бърше лицето й. Тя дръпна една от ръцете му и си издуха носа.
	— Ще ми кажеш ли? Моля те!
	— „фермата на Мерлин“ — едва се отрони от устата й.
	— Това ли е проблемът? — попита нежно той. — Ти ли я искаш?
	Тя хлъцна и си издуха носа.
	— Грег я иска много, даже повече от мен.
	Все едно ток удари Майк. До имот с прастара, според Тес съвсем прогнила къща, ли се домогваше Стефан Вендло? Той разбра, че трябва да внимава какво ще говори сега, за да не отблъсне отново Сара.
	— Рамз нямаше да продаде фермата на Грег — каза Сара подсмърчайки.
	— Защото я обеща на Тес преди близо две години.
	— Две години ли? Но тогава те не бяха още любовници.
	— Не, не бяха — отвърна Майк бавно, като се чудеше как да не я разплаче отново. — Нали Тес се грижеше не само за кантората на Рамз, но и за живота му?
	— Да, но… — Гласът на Сара заглъхна, понеже явно не знаеше какво да каже.
	И тъй като нямаше какво да крие, що се отнасяше до фермата, Майк реши да бъде искрен с нея.
	— Към края на третата година, откакто работеше при него, Рамз попита Тес какво по нейно мнение ще представлява уместно допълнително възнаграждение и тя отговори, че иска „Фермата на Мерлин“.
	— И той й я дал! Просто ей така! Дал й е ферма, която е собственост на семейството повече от двеста години!
	— Не. Тес не е искала това от него. Поискала да подпише пожизнен договор за наем, но едва след като успяла да спести пари за двайсет процента от цената на имота, които платила в брой.
	Сара изтри сълзите си.
	— Типично за Тес. Сега се досещам, че е искала фермата за теб.
	В гласа й се долавяше горчивина.
	Майк искаше да попита какво общо имат Вендло със старата ферма, но знаеше, че не бива да прибързва.
	— В действителност тя се надява да ме подмами да живея тук, след като се пенсионирам.
	— Това, за което копнееш най-силно, една порутена къща ли е? — Сара го огледа от глава до пети, огледа изисканите му чисти дрехи. — Нямаш вид на селски стопанин. Някой луксозен апартамент в Уилямсбърг ще ти подхожда повече.
	Продължи да го гледа с очакване и той разбра, че ще бъде принуден да й каже цялата истина, което означаваше да разкрие за себе си повече, отколкото през целия си съзнателен живот. Винаги старателно беше избягвал да говори за личния си живот, дискретността беше станала черта от характера му. Но откакто дойде в този град, като че ли всичко, което се беше опитвал да постигне, се проваляше. Първия път, когато някой спомена баба му, едва не избяга.
	— Добре — каза Сара и се накани да стане. — Не си длъжен да отговаряш.
	Той я задържа за ръката.
	Докато тя чакаше да отговори, Майк си мислеше, че да го прострелят, е по-безболезнено, отколкото да признае истината.
	— Спомняш ли си как взех Тес в деня, в който се дипломира, след като завърши гимназията?
	— Да.
	— Не ти казах, че тогава Тес беше непълнолетна, но аз бях. Баба заплаши, че ще уведоми полицията, ако Тес не се съгласи да прави, каквото тя пожелае. Ако беше съобщила за мен, вероятно нямаше да ме подведат под съдебна отговорност, но след като току-що бях постъпил в полицията, сигурно щяха да ме изхвърлят от работа.
	— Какво искаше тя от Тес?
	Майк се облегна.
	— Искаше от Тес… по някакъв начин… да стане собственичка на „Фермата на Мерлин“.
	— Но защо? — попита Сара. — Вашата баба да копае земя ли е искала?
	Той поклати глава.
	— Нищо подобно. Нашият заден двор беше бетониран, защото тя не обичаше да има пръст.
	— Ами тогава защо?
	На Майк му беше трудно да запази спокойствие. Веднъж, след доста бири, се пошегува, че нищо в неговата работа под прикритие не може да го изплаши, защото не е срещал по-вероломен човек от жената, която го е отгледала. Мъжът, с когото пиеше, се заинтересува и започна да го разпитва, но той повече не каза дума и престана да пие.
	Сара сложи ръка върху неговата.
	— Трудно ли ти е да говориш за това?
	— Не, никак — отвърна, колкото можа по-смело. — Старицата мразеше Едилин заедно с всичките му жители, но все разправяше, че единствените й хубави спомени там били следобедите, които прекарвала във „Фермата на Мерлин“ с момче на име Ланг.
	— Не говориш за Брустър Ланг, нали? — ококори се Сара.
	Майк се захили.
	— Чувал съм, че е най-големият маниак в Едилин.
	— Ако кажеш във Вирджиния, няма да сбъркаш. Остави него, кажи за фермата.
	— Баба се превъзнасяше, като говореше за нея. С годините в нейното съзнание тя се превърна в нещо като рай, където само доброто има място. Мисля си, че възнамеряваше да умре там.
	— В представите й фермата е била „гнездо на щастието“.
	— Но без нас децата, сигурен съм — отвърна Майк, без да крие чувствата си. — И така, тя ме заплаши, че ще съобщи в полицията, че съм отвлякъл непълнолетно дете, ако Тес не се закълне да се върне в Едилин, след като завърши колеж, и да направи всичко възможно „Фермата на Мерлин“ да стане нейна. Тогава се опитах да накарам Тес да откаже, но… — Той вдигна рамене. — Знаеш каква е.
	Не разкраси историята с подробности за това как Тес се обаждаше на старицата до края на живота й. Нито пък каза колко трудно им е било на двамата с Тес след смъртта на дядо им да я издържат. Тя държеше да живее в пансион, известен със своя лукс и първокласни грижи.
	Сара го загледа мълчаливо.
	— Всички се чудеха защо Тес се съгласи да работи като секретарка на Рамзи. Знаехме, че има магистърска степен по бизнес администрация, и се чудехме защо дойде в това градче да й диктуват писма и договори.
	— Закле се пред баба, че ще направи всичко възможно, а баба беше още жива, когато Тес се дипломира, така че спазваше клетвата си.
	Майк се усмихна.
	— Какво?
	— Спомних си за една от разправиите ни, докато Тес още учеше в университета. Аз не бях съгласен да се връща в Едилин, но тя не искаше да ме чуе. И знаеш ли какво ми каза?
	— Хайде, слушам те — подкани го Сара нетърпеливо.
	— Каза ми, че ще получи „Фермата на Мерлин“, без значение какво ще й струва. Попитах я: „И как ще стане това?“, а Тес отговори: „Ще си намеря работа в адвокатската кантора на Макдауъл и ако трябва ще се омъжа за собственика на проклетата ферма“.
	Сара го погледна учудено.
	— И точно това се случи. Тес дойде в Едилин и започна работа при братовчед ми само за да получи от него някаква полуразрушена ферма.
	— Така започна всичко.
	Майк се притесни, че от думите му тя ще си извади погрешно заключение, че Тес с користни цели е подмамила Рамзи да се ожени за нея.
	— Зная — каза Сара и очите й придобиха нежно изражение. — Тес се влюби в Рамз, после чака години той да се сети, че е влюбен в нея.
	— Да, така беше.
	По гласа му пролича как му олекна и той си помисли колко е хубаво, че баба им умря преди това, иначе старицата щеше да се появи тук с картечница. Внучката й да се омъжи за един Макдауъл! По-ужасно нещо не би могла да си представи.
	— Значи сега според консервативния начин на мислене на Рамз вие сте семейство и фермата може да бъде твоя.
	— С много ограничения — добави Майк с мисълта, че най-после се върнаха на темата, която го вълнуваше — Стефан Вендло. Като се вземеше всичко предвид, престъпниците бяха по-лесни от почтените хора. Ако му беше необходима информация от някой мошеник, Майк просто му плащаше. За да получи същото от сладката, малка Сара, трябваше да разголи душата си. О, да, престъпниците бяха несравнимо по-лесни.
	— Ах, Сара — започна той предпазливо. — Спомена, че твоят годеник е искал да купи фермата.
	Тя го погледна, сякаш искаше да се защити.
	— Не зная как го постигаш, но ме предизвикваш да се гневя. Едва ли ще ми повярваш, но рядко се издавам, когато съм ядосана. Можеш да попиташ Грег и той ще ти каже, че дори съм безхарактерна.
	Майк едва не се хвърли да целуне ръката й от благодарност, защото знаеше, че Вендло обичаше да бие жените, които му противоречаха. Но той си седеше мирно и кротко.
	— Сега е твой ред за самопризнания. Защо му е притрябвала тази стара ферма?
	— Не съм сигурна — отвърна Сара, но отмести поглед, от което той заключи, че не му казва истината или поне спестява част от нея. — Грег имаше най-различни планове — от възстановяване на фермата и превръщането й в музей, до организиране на наши магазини за органични продукти. Каквито и да са плановете на Грег за фермата, знам, че отчаяно иска да бъде негова.
	Майк преглътна, като му се наложи доста да се постарае да не му проличи възбудата. Това беше истински пробив в случая!
	— Но Рамз щеше ли да му я продаде?
	— Не.
	— Ти си от рода на Рамзи и ще се омъжиш за Грег, тогава не стоят ли нещата по същия начин, както при мен и Тес?
	Тя стисна устни.
	— Според мен така стоят, но Рамзи категорично отказа. Това беше най-грандиозният спор, в който съм участвала. Всъщност най-грандиозният ми спор изобщо с някой човек… поне докато не срещнах теб. Той с часове повтаряше, че имотът е собственост на неговото семейство от осемнайсети век и се предава на най-големия син. Двамата по-големи братя на неговия баща умрели млади, затова я наследил баща му — Бенджамин. Ох! Само като се сетя каква сълзлива история ми разказа! Даже се разхленчи как онези Ланг, баща и син, надзиравали имота, откакто… — Тя вдигна ръце. — Откакто е била построена къщата, доколкото знам. Като си помисля само, че истинската причина е било обещанието, което е дал на Тес… и вероятно защото Рамз не харесва мъжа, когото обичам! Ще цапардосам Рамзи, само да ми падне!
	Майк сви вежди и доколкото можа, инсценира съчувствие.
	— А ти имаш ли представа защо Грег иска някаква си стара ферма?
	Хубавичкото лице на Сара пламна като божур и тя се загледа в ръцете си.
	— Грег никога не го е споменавал, но може би я иска заради мен. Когато му признах, че си мечтая за фермата, каза, че ще ми я купи.
	— Той пръв ли заговори за имота или ти?
	Майк се усети, че гласът му прозвуча като на разпит, но не можа да го избегне. Сара като че ли не забеляза.
	— Не си спомням. Не. Почакай. Веднъж спомена, че слушал за нея още преди да дойде в Едилин.
	— Тес не ми е казвала нищо за това, че си поискала от Рамзи фермата.
	— Доколкото познавам братовчед си, той не й е казал. Имаш ли представа колко много хора са искали Макдауъл да им продадат фермата?
	— Защо не. — Майк се изненада. — Не знам нищо за нея, освен че се руши. Защо ще я поиска някой?
	— Къщата е изградена около първата хижа, така че тя си стои там. А родът Макдауъл винаги е поддържал в добро състояние външните постройки, за да я запази.
	Майк съзнаваше, че изглежда равнодушен, защото нямаше представа за какво говори. Не проумяваше нито дума.
	Сара говореше все по-бавно, докато обясняваше по-нататък:
	— Къщата е завършена през 1674 година и когато е пристроявана и разширявана, старата хижа е оставена вътре без каквито и да е промени.
	Майк я гледаше, без да мигне.
	— Да не би да твърдиш, че тази ферма се е запазили непокътната от 1674 година досега?
	— Да, почти в същия вид е.
	— Надживяла е Революцията и Гражданската война!
	— Както и две световни войни. Моята майка все повтаря, че е оцеляла и по време на хипитата през седемдесетте, които безчинствали повече и от генерал Шърман.
	Майк почти не я слушаше. Не знаеше какво преследват Вендло, но инстинктът му подсказваше, че е свързано с „Фермата на Мерлин“. Друга причина Стефан да проявява такъв интерес към фермата нямаше. Нямаше и никакво намерение да я превръща в музей, това поне беше сигурно, освен ако той и роднините му не обираха посетителите.
	— Кога ще отидем да я разгледаме? — попита Сара.
	— Моля? — сепна се Майк.
	— Кога ще отидем да видим новия ти дом?
	— Не мисля, че за теб е безопасно да ходиш там. Тес ме предупреди, че старият Брустър Ланг не изпуска от ръце пушката си.
	Майк не искаше младата жена да припарва дори до оградата на имот, цел на фамилията Вендло.
	— Той се издържа от зеленчуци… предимно стари сортове домати… които продава на майка ми. Ще я накарам да го повика, когато решим да отидем там.
	— Под какъв предлог?
	— Само като й кажа, че искам да отида с теб, и тя сама ще ни откара дотам. — Погледна Майк много сериозно. — Значи не си дошъл тук, за да ни разделиш с Грег?
	Тук вече Майк нямаше равен — лъжеше, без да му трепне окото. Неведнъж беше подвеждал детектори на лъжата.
	— Моята сестра ми извади душата да дойда в Едилин и да подпиша документите, накара ме и да се закълна, че ще отседна в нейния апартамент. Възнамерявах да се промъкна, на следващия ден да отида в нотариалната кантора и после да си замина. Когато попаднах на теб, и аз се изненадах. Според теб Тес ли е замислила цялата работа?
	Неприятно му беше, че натопи сестра си, но в момента беше крайно необходимо да накара Сара да му повярва.
	— Да — отговори убедено Сара. — Тя го е замислила. Обадила се е на Люк и двамата са скроили плана.
	— Сега като се замисля, именно Тес настоя да мина през подземния проход, а не през входната врата.
	Обеща си тържествено да изпрати на сестра си цветя… или може би няколко сапфира.
	— Идвам с теб — каза лъчезарно Сара. — Господин Ланг продава зеленчуци всеки четвъртък, когато е пазарният ден, пада се вдругиден, значи тогава отиваме.
	— Не, невъзможно е да ме придружаваш. Аз трябва да…
	Тя стана от дивана.
	— Дали онези миди са готови? Мога да изям цяла дузина. С какво да ти помогна за вечерята?
	Загледан след нея, Майк си помисли, че за едно е сигурен — нямаше да вземе Сара със себе си. Докато не разбере в основни линии какъв е случаят с „Фермата на Мерлин“, тя нямаше да припари до имота. По този въпрос беше абсолютно непреклонен.


>	6.

	На път към „Фермата на Мерлин“ Майк не престана да се възхищава от себе си. През цялото време, докато вечеряха, Сара изтъкваше безброй причини защо трябва да го придружи в четвъртък, когато господин Ланг, както го наричаше, ще бъде на пазара за селскостопански продукти. Майк се държа възпитано, дори се престори, че обмисля предложението й, но в действителност и за миг не се подвоуми. В никакъв случай нямаше да допусне тя да дойде с него.
	Но за да бъде сигурен, че нищо няма да се обърка, реши да отиде един ден по-рано. Вечерта, след като сложи в ред кухнята, излезе в градината и се обади на Тес. Помоли я да измисли нещо, за да разкара на другия ден без много шум Ланг от фермата, а той през това време да направи пълен оглед, без Сара да узнае.
	— Ще се обадя на Люк — отговори Тес. — Само той може да се оправя със стареца.
	— Люк май управлява този град.
	— Струва ми се, че се получи нещо такова, когато стана собственик на господарската къща. Но пък като си наясно какво представлява Едилин, това вероятно е някакъв изостанал средновековен комплекс. Е, фермата заинтересува ли те?
	— Да — отговори Майк, но не й каза, че и годеникът на Сара се интересува от нея. Може би беше съвпадение, но също така имаше вероятност да е следата, от която се нуждаеха.
	Тес обеща да уреди въпроса и десет минути по-късно му се обади и му каза, че на Люк ще му бъде много приятно да причини на Брустър Ланг такива проблеми, че ще бъде принуден да отсъства цял ден. През последните няколко години, когато и да се опиташе да поправи нещо във „Фермата на Мерлин“, старецът се влачеше по петите му и се оплакваше толкова много, че на Люк му идеше да го удуши.
	Майк затвори телефона и се прибра в апартамента. Сара беше загасила лампата си и той остана доволен. Не му се слушаха повече тиради защо тя трябва да бъде с него. Възнамеряваше да й каже в четвъртък, че вече е разгледал имота, като по този начин ще сложи край на дискусията.
	Тази сутрин, когато тръгна рано за фитнес, завари Люк навън. Трупаше разни инструменти в ремаркето, закачено за неговия червен кавазаки.
	— Подготвям се да прекарам цял ден с добрия стар Брустър — рече, хвърляйки в ремаркето лопата за копаене на дупки. — Гориш ли от желание да се нагърбиш с тази стара къща?
	— Последното нещо, което искам на този свят, е да притежавам ферма. Идеята е изцяло на сестра ми.
	Люк се захили.
	— Иска да те върже на едно място, а? Колко срещи ти уреди?
	— Досега две. С…
	— Нека да отгатна. С Ариел Фрейзиър и Кимбърли Олдридж.
	— Да, с тях. Кажи ми, моля те, в този град има ли тайни?
	— Ти пазиш повече от няколко — отвърна Люк бързо.
	Майк не отговори, качи се в колата и смъкна стъклото.
	— Искаш ли утре да дойдеш с мен на фитнес?
	— Ходих вчера, не си ли спомняш? Сварих те на последното от упражненията ти. Четирийсет и шест адски минути. Не мога да издържа на твоето темпо.
	Майк продължи да го гледа. Люк беше едър тип, с добре развита мускулатура.
	— Утре в шест ще бъда готов — провлече Люк.
	Майк потегли и си помисли, че не му се ще да изминава целия този път до Уилямсбърг само заради фитнес залата. Позачуди се как ли са разположени постройките във „Фермата на Мерлин“ и дали ще има възможност да реорганизира някоя от тях в студио за тренировки по източни бойни изкуства. Може да привлече и клиенти срещу такса. След като се пенсионира, ще получава пенсия от полицията, имаше и спестявания, но един допълнителен доход винаги е добре дошъл.
	Прекара ръка по небръсната си страна. Неговата сестра и целият Едилин тровеха ума му. Трябваше да изминат цели три години, преди да дойде време да напусне полицията и да се премести в… по всяка вероятност в Едилин, след като сестра му и нейното детенце ще живеят тук, и при тази мисъл се усмихна. Но все така не чувстваше, че някой ден ще му хареса да живее във ферма.
	Докато паркираше в паркинга на фитнес залата, си мислеше какво ще прави със стареца Ланг. През всичките си осемдесет и пет години беше живял във „Фермата на Мерлин“, така че нямаше да се отърве лесно от него. Ще го настанят в същия старчески пансион в Охайо, където баба им прекара последните години от живота си. Персоналът там е свикнал да се оправя с опаки възрастни, знаеха точно как да се усмихват и да не се поддават на обидите. Като нямаше кого да тероризира, състоянието на баба му се влоши бързо и една сутрин я намериха в леглото й мъртва, с отворени очи, пълни с гняв.
	Час по-късно Майк излезе от салона и потегли към „Фермата на Мерлин“. Намираше се северозападно от Едилин и пътят минаваше през същата пустош, каквато обграждаше градеца, и внушаваше чувството, че е по-изолиран от света, отколкото в действителност. Пресече шосето „Мактърн“, което водеше към града и продължи нататък. На два пъти подмина автомобили, които влачеха моторни лодки, чиито собственици се бяха запътили към резервата на почивка.
	Докато проверяваше посоката по описанието в есемеса на Тес, си спомни какво му беше разказвала за имота. Някога се разпростирал на хиляда акра с голям хиподрум само на километър и половина от къщата. Но сега били останали само двайсет и пет акра землище, през средата на което се виело поточе.
	Първият знак, че фермата е близо, беше грамадна табела с надпис „Минаването забранено“. Майк спря колата доста встрани от пътя под един грамаден дъб. Въпреки че му бяха обещали Ланг да отсъства през целия ден, не искаше да влиза в имота и да се оставя на милостта на ядосан мъж. Забеляза падналата ограда, почти скрита под високо избуяли бурени, зад които се виждаше върхът на комин.
	Носеше дънки „Ливайс“, тениска с цвят охра и леко сако. Провери в джоба на сакото дали не е забравил пластмасовата торбичка. Беше я напълнил със смляно говеждо месо, напоено с широко разпространен транквилант, едно от лекарствата, които винаги пазеше в колата си, и беше готов да се изправи пред кучетата на Ланг. Тес го беше предупредила, че Ланг ги е обучил да лаят, щом някой прекрачи границите на имота. Кучетата представляваха още една причина да не иска Сара да идва.
	Майк реши да не върви по алеята, а да се приближи към къщата през обраслата с високи бурени тревна площ, като се придържа близо до алеята. Запромъква се тихичко през избуялите до гърдите диви моркови, сухи треви, нависнали от семена, нацъфтели полски маргарити.
	— Доколкото схващам, тук ще трябва да отглеждам реколта — промърмори под нос и не можа да не се подсмихне на абсурдната идея.
	Вървеше и се ослушваше, но освен птичия хор друго не долавяше. По едно време високата трева изведнъж свърши и зърна в далечината ъгъла на къщата. Въпреки че я хвалеха, тя изглеждаше като съвсем обикновена двуетажна къща, която се нуждаеше от боядисване и ремонт. Тухленият комин тръгваше от земята и се издигаше над покрива, и тъй като той притежаваше известен опит в тази област, прецени, че камината тегли добре.
	Имаше четири прозореца, по два на всеки етаж, и доколкото виждаше — дълга, издадена веранда откъм задната страна на къщата. От този ъгъл фасадата оставаше скрита.
	Ако не му бяха разказвали за къщата, никога не би предположил, че е изключителна, тъй като по нищо не се различаваше от стотици други фермерски къщи във Вирджиния. Но имаше едно изключение. Между него и къщата се издигаха четири постройки, сякаш излезли от филм на Джордж Вашингтон. Едната се намираше вдясно от него и беше абсолютно четвъртита, с покрив от насмолен материал. Не се виждаха нито прозорци, нито врата. Вляво имаше друга — по-дълга, но по-ниска и широка, с няколко прозореца. Между тях се намираше странна дървена структура, която приличаше на покрив, поставен направо на земята. Не му хрумваше никаква идея какво е нейното предназначение. Зад тези три постройки се различаваше безпогрешно външен клозет.
	Майк стоеше неподвижно и се вглеждаше внимателно. Около къщата растяха няколко грамадни дървета и хвърляха сянка над цялото пространство. Както поглеждаше ту едната сграда, ту другата, започна да разбира за какво му говореше Сара. Това беше автентична плантация, недокосната от времето, каквато е била преди двеста години, и той усети колко необикновено е това място.
	Майк се обърна и забеляза невисока ограда, единствената дървения, която изглежда, беше боядисвана през последните петдесет години. Тя заграждаше градина, разпределена на големи квадрати, с пътечки между тях, посипани с дребен бял чакъл. Независимо че градината приличаше на илюстрация от историческа книга, имаше и доста белези, които я свързваха този век. Старата маса, сложена до пътеката, беше отрупана с кълбета връв, земеделски сечива и пластмасови колчета. Имаше и стар метален шкаф със зеещи вратички, в който се виждаха инструменти за обработка на дърво.
	А в самата градина растяха най-великолепните зеленчуци, каквито беше виждал. Като че ли бяха реклама на изобилието. Каквото и друго да се говореше за стареца Ланг, не можеше да му се отрече, че умее да отглежда зеленчуци. Като тръгна предпазливо заради кучетата, Майк излезе от прикритието си и влезе в градината. Лехите й бяха идеално прави, нямаше нито един бурен.
	Цялото място му се струваше толкова странно… и толкова красиво… че не се сдържа и тръгна покрай редичките растения. В центъра имаше оформен квадрат, разпределен на триъгълници с бели пътечки, където предположи, че са насадени подправки, и във всеки ъгъл на триъгълниците растеше малко дърво.
	Именно докато се взираше в подправките, за пръв път му мина мисълта, че нещо не е наред. Изненада се, като видя, че петното в средата на всеки триъгълник беше като че ли висока, добре гледана марихуана.
	Когато пристъпи към най-близкото растение, чу тихичко прищракване. Звукът, ако беше някакъв друг, например кучешки лай, нямаше да го отбележи. Но той беше чувал веднъж същия звук и след секунди негов приятел беше разкъсан.
	Майк стоеше абсолютно неподвижно, само погледна надолу да види върху какво е стъпил. Не приличаше на мина, но забеляза в пръстта нещо като кръг.
	Без да отмества крака си, извади бавно нож от джоба на дънките си и с дългото острие разчисти пръстта. Като че ли беше стар железен капан със зъби. Ако щракне, ще се забият дълбоко в глезена му.
	Майк притисна внимателно надолу двата полукръга и ги задържа, докато вдигне крака си. Отвратителният малък капан щракна, щом го пусна. Приличаше на смъртоносно насекомоядно растение, което трябваше да рани всеки, който се опита да посегне на марихуаната.
	Чудесно, значи старикът си изкарва някакви пари с нелегална дрога. В живота на Майк това беше дреболия, но се зачуди дали няма капани около другите насаждения. Или имаше нещо друго, а канабисът служеше само за примамка.
	Така внимателно, както работеше винаги в живота си, Майк започна да изследва градината. До всяко насаждение от марихуана имаше капан и всеки беше замаскиран под пръстта.
	До портата видя четири дупки в земята, а тревата в центъра беше отъпкана. Осъзна, че тук се разпъва палатка, и си помисли, че има логика. Щом старецът отглежда трева, местните разбойници може би се мъчат да му я свият, така че Ланг сигурно спи навън, за да си я пази.
	Обяснението беше приемливо и все пак Майк не повярва. Нещо не беше наред. Например няма начин Ланг да отглежда така открито дрога и никой в Едилин да не знае. Бяха му казали, че Люк поправя сградите и често коси тревата около къщата. Щеше да забележи растенията и според Майк нямаше да ги търпи.
	Ако по някаква щастлива случайност Люк не беше изтръгнал растенията, Майк беше сигурен, че майката на Сара нямаше да се примири.
	По-малко от час беше разговарял с жената, но и толкова му беше достатъчно да разбере, че тя ще откаже да изкупува зеленчуците от човек, който отглежда марихуана.
	Стъпи върху бодливи, дъхави треви, за да стигне до едно от гнездата с канабис. Като изтръска пръстта, видя, че растението е засадено в саксия. Изглежда, Ланг ги отглеждаше на друго място и когато отсъстваше, ги пренасяше навън. Майк беше сигурен, че старецът ги използва да подмами някого в градината.
	Майк нагласи капана, който беше задвижил, заличи всички следи от своето присъствие и продължи обиколката си.
	Точно пред къщата имаше друга градина, оградена с жив плет, засаден във високи дървени сандъци.
	Скрита в клоните на дървото, надвиснали над градината, забеляза мрежа. Като опипа земята пред себе си с пръчка, откри жица. Ако беше минал направо, щеше да се хване в мрежата.
	— Като че ли съм в проклет филм за Тарзан — промърмори, измъквайки се от кътчето, което взе за цветна градина.
	По-нататък се простираше около половин акър окосена поляна и на него никак не му се искаше да мине през нея, но от другата й страна имаше друго оградено пространство, което трябваше да види. През средата на поляната минаваше тясна алея с настилка от ситен чакъл и по нея наскоро беше минала кола, тъй че очевидно там нямаше капани. Като че ли Ланг се пазеше да не се промъкне някой, без да го види.
	Майк тръгна предпазливо по алеята към място, което му заприлича на стара овощна градина, и когато стигна дотам, застана в единия край и не можа да не се възхити. Дърветата изглежда са били засадени първоначално в пет дълги редици, но сега се виждаха много празнини, където преди е имало дървета, а половината от останалите бяха на вид твърде стари, за да дават плод.
	За първи път Майк погледна имота с очите на собственик. Щеше да изкорени умиращите дървета и да засади фиданки. Помисли си колко хубаво ще бъде да си откъсне кайсии и сливи от своето дърво. Погледна голямата поляна и си представи как играе на топка с децата на Тес. А пък когато тя не е наблизо, ще покаже на момченцето… или момиченцето… някоя и друга хватка от кикбокс. Може би една от тези сгради ще бъде подходяща да монтира там гимнастически уреди и…
	Престана да си въобразява разни неща и се върна към работата. Ограденото пространство до овощната градина беше гробище. Не се изненада, като видя името Макдауъл върху дузина стари надгробни плочи, но като се приближи до портичката, нещо привлече вниманието му. На няколко метра от гробището имаше редичка с малки плочи от цимент с отбелязани имена и дати. Бяха гробове на домашни любимци и първият беше от 1920 година. По-новите бяха на животни с имена Крал и Кралица, Принц и Принцеса, Херцог и Херцогиня, Маркиз и Маркиза, Граф и Графиня, Виконт и Виконтеса. Последните два бяха пресни гробове, от тази година.
	Като разгледа гробовете, Майк осъзна, че всяко куче е живяло дълго, с изключение на последните две. Били са на не повече от три години, когато са умрели. Дали от онова, което беше видял в живота си, но той си помисли, че може би са били убити. Загубата на кучетата обясняваше защо Ланг беше заложил смъртоносни капани.
	Майк още не беше сигурен, но си помисли, че тук се води война и кучетата са станали жертва. Предположи, че някой е нападнал стареца и Ланг се е защитавал. Но същевременно като паяк и муха Ланг се е опитвал да примами неприятеля в капан. Ако някой посегнеше на марихуаната, кракът му щеше да бъде почти откъснат. Ако врагът се промъкнеше през старата цветна градина, щеше да се озове оплетен в мрежа.
	Естествено, първото нещо, което Майк искаше да разбере, беше, кой преследва стария Брустър Ланг. В случай, че не стигнеше до зложелателя… но предчувстваше, че вече знае кой е… тогава ще открие причината за тази война.


>	7.

	Сара вървеше по дългата алея във „Фермата на Мерлин“ и се чудеше колко малко промени има, откакто я видя за пръв път, а тогава беше осемгодишна. По време на вечерята в деня преди онова посещение майка й беше съобщила радостно на семейството си, че Брустър Ланг се е свързал с нея и е съобщил, че желае да продава от своите зеленчуци на магазините за органични храни „Армстронг“. Фактът, че той отглеждаше най-вкусните продукти в областта, а може би и в целия щат, беше добре известно.
	— И как се свърза с него? — беше попитал съпругът й, доктор Хенри Шоу. — С димни сигнали ли? Или с две консервени кутии и жица?
	Той не беше израснал в Едилин и често намекваше на жена си колко изостанал е според неговите представи градът.
	Само Сара се бе изсмяла на шегата, но пък тя си беше открай време „момичето на татко“. Колкото нейните две по-големи сестри бяха абсолютни традиционалистки, толкова Сара беше фантазьорка.
	— По телефона — беше отговорила Ели, подавайки купата със салата от моркови и стафиди на дванайсетгодишната Тейлър — най-голямата от техните три дъщери. — Утре отивам във фермата да се срещна с него и ти, Сара, идваш с мен.
	Всички на масата бяха млъкнали и се бяха вцепенили, загледани смаяни в Сара. Докато двете по-големи дъщери бяха организирани и решителни като майка си, но без хипарския уклон, Сара беше щастлива да играе с многото си кукли и да им шие безброй дрешки.
	Тя беше погледнала объркано, сякаш не разбираше наказват ли я или я възнаграждават.
	— Аз ли? — беше прошепнала.
	Беше ходила много пъти на работа с баща си. Отиваше, разбира се, винаги в събота, когато имаше повече писмена работа, отколкото прегледи на пациенти, но на нея й харесваше старинната болница в Уилямсбърг, беше запленена от неговия кабинет, но най-вече обичаше да бъде с баща си. Все пак, за разлика от сестрите си никога не беше ходила на работа с майка си.
	— Да, ти — беше казала Ели. — „Фермата на Мерлин“ е стара и тайнствена. Намира се след твоята пътечка. Ще стоиш отвън, докато преговарям с господин Ланг. Едва ли ще се забавя повече от половин час.
	Но се беше забавила повече от четири часа, а през това време Сара се разхожда наоколо, облечена с розова рокличка — подарък от леля й Лизи… и се влюби в старата ферма. Беше се сприятелила с двете кучета на господин Ланг, тича с ятото гъски, големи почти колкото нея, и изследва всяка стара сграда в имота.
	Когато майка й беше свършила работа и щяха да си тръгват, на Сара й се бе сторило, че е прекарала само няколко минути там. Но майка й явно се чувстваше по-различно. Толкова ядосана не я беше виждала никога.
	След нея вървеше нисък, тромав човек, така прегърбен, че й беше заприличал на Гърбушкото от Нотр Дам. Тътреше се подир вбесената жена и се усмихваше, сякаш бе спечелил награда.
	Но като видя Сара, застанала до колата, замръзна на място и впи поглед в момиченцето, а кръглото му лице придоби заплашителен вид.
	— Прилича досущ на нея — беше казал с дълбок глас, който според Сара беше смешен. Ако не я гледаше толкова намръщено, щеше да се разкиска.
	Ели отваряше вратата на колата, но тъй като беше превъзбудена, изпусна ключовете. Тя се наведе да ги вземе и старецът преобрази физиономията си, така че когато Ели се обърна, той почти не поглеждаше детето.
	— Имаш предвид моята леля Лизи. Да, Сара прилича на нея и е като нея.
	Отвори със замах задната врата на колата и почака дъщеря й да се качи. После се качи и тя и потеглиха.
	Сара се бе загледала през задното стъкло в господин Ланг и знаеше, че майка й не вижда как свирепо я гледа старецът и положително не виждаше как насочи показалеца си към нея. И докато се отдалечаваха, имитира пистолет и натисна спусъка.
	Сара се сниши на задната седалка ужасена и по целия път до вкъщи слуша оплакванията на майка си — какъв пират е Брустър Ланг.
	— Само дето не опря пистолет до главата ми — мърмореше майка й… и при тези думи Сара се смъкна още по-надолу на задната седалка.
	Сара не каза на никого как господин Ланг изпрати подире им въображаем куршум. През годините, които последваха, тя отдели старата ферма с прелитащи пеперуди от страшния старец, който изглежда я мразеше, защото приличаше на леля си Лизи. Веднъж Сара попита леля си за него, но тя й каза само, че трябва да се пази от Ланг.
	— И запомни, скъпа, никога не вярвай на Брустър Ланг, каквото и да каже.
	След това Лизи отказа да говори за господин Ланг. Леля Лизи вярваше в силата на позитивното мислене толкова дълбоко, че по никакъв повод от устните й не се отронваше лоша дума. На Сара й беше смешно, че някои хора в Едилин си спомняха тази характерна черта с голяма нежност, докато други казваха, че тя ги правела на луди.
	И днес, в този следобед, Сара пак беше във фермата на Мерлин. Случи се така, че в два часа седеше навън и шиеше, когато видя Люк да обикаля градината в имението заедно с някакъв нисък мъж. Не обърна внимание, докато не я полазиха ледени тръпки. Потръпна леко, потърка настръхналата кожа на ръката си и вдигна поглед. Само на няколко метра, впил поглед в нея с израз, който можеше да се опише само като омраза, стоеше страшилището от нейните сънища — господин Ланг. Не беше го виждала толкова отблизо от дете, защото старателно го отбягваше, но той не се беше променил много. Беше все толкова грозен, с голяма и кръгла като тиква глава. Може би се беше смалил малко и на лицето му имаше няколко бръчки в повече, но си беше същият.
	И сега отново, както и преди, направи жест, все едно я застрелва. Но този път Сара не беше малко момиченце. Усмихна му се с най-сладката си усмивка и му показа среден пръст. Той отвърна на усмивката й, но така, че тя настръхна пак, после се обърна и последва Люк.
	След това, колкото и да се стараеше, Сара не можа да продължи да шие. Събра нещата си, влезе в апартамента и заключи всички врати и прозорци. После се сети, че Майк живее при нея и няма да може да влезе.
	При мисълта за Майк всичко си дойде на място. Снощи на вечеря той се държа много мило, като изслуша внимателно всичките й доводи защо трябва на всяка цена да отиде с него в старата ферма. Легна си съвсем сигурна, че го е убедила. Откакто видя за пръв път „Фермата на Мерлин“, мечтаеше да отиде пак, но само ако „онзи“ не е там. Когато й хрумна идеята да придружи Майк (детектив с пистолет), реши, че по-добра възможност няма да има. Даже обмисли как да се облече и каква храна да приготви за пикник.
	Но Майк, изглежда, нямаше никакво намерение да я взима със себе си.
	— След всичко, което направих за него! — промърмори ядосано.
	Фактът, че едва ли можеше да каже какво по-точно е направила, не спря гнева й. Знаеше, че Майк е уредил Люк да се заеме със стария господин Ланг, а в това време той, Майк, да отиде да види фермата. При това сам!
	— Двама ще играят тази игра — промърмори тя и се обади на управителя на семейния магазин.
	Помоли го да й приготви кошница за пикник с обяд за двама. Знаеше, че това беше новина, и тя ще се разпространи из града за броени минути, но й беше все едно. До гуша й беше дошло от мъже, които се отнасяха с нея, като че ли е прекалено крехка, за да чуе истината! Грег не й каза какво толкова се е случило, та замина неочаквано. А сега Майк й даде да разбере, че според него тя няма да понесе посещение в някаква си ферма! С помощта на _нейните_ роднини беше отишъл там един ден преди уговореното.
	След двайсет минути с кошницата за пикник в колата Сара се отправи към „Фермата на Мерлин“. Като видя колата на Майк, полускрита под големия дъб, придоби още по-голяма самоувереност, че постъпва правилно.
	Но за себе си реши, че няма да се промъква тайно. Мина през портала, паркира колата пред къщата и слезе. Ако срещнеше Майк — хубаво, ако не го срещнеше, пак добре.
	Както взимаше дамската си чанта, усети, че телефонът й вибрира. Майка й беше изпратила имейл, за да съобщи, че е получила молохия по поръчка на Майк, а Джос я молеше с есемес да отиде при нея, за да й разкаже за страшното човече, което обикаля с Люк градината. А пък по гласовата поща Тес я питаше как я карат с Майк. Имаше и четири съобщения от клиентки, които питаха кога ще бъдат готови роклите им. Сара остави чантата си в колата, взе телефона и докато вървеше, натискаше бързо бутоните, за да отговори на всички.


>	8.

	Майк беше в стария плевник и претърсваше с вила сеното. Вече бе открил два капана — единият саморъчно изработен, а другият сигурно е бил поставен по време на Гражданската война. Зъбът на вилата се закачи в нещо до вратата и той се наведе да погледне какво е. Ръбът на единия крачол на джинсите му беше разкъсан и за малко не го улучиха полетелите стрели. Само тихото свистене го спаси. Хвърли се на пода и се претърколи, а смъртоносните остриета избръмчаха над главата му и се забиха в близкото дърво.
	Майкъл ругаеше, докато измъкваше стрелите от клоните и настройваше отново устройството на капана. Колкото и да му беше неприятно, беше се зарекъл старият Ланг да не заподозре, че някой е идвал.
	Следобедът вече преваляше и той беше почти готов да си тръгне. Откри навсякъде капани и примки. Нямаше сграда или градина, която да не е екипирана да осакати или дори да убие неканен гост.
	Оставаше му само да претърси плевника долу и щеше да си тръгне. Майк не се самозалъгваше, че е открил всички приспособления, но положително вече имаше представа, че са много. И през часовете, докато ги издирваше, научи много повече как сам да си изработи хитри уреди за убиване. Научи още, че Ланг е интелигентен и силен старец, който е лишен от съвест. В своята сляпа маниакалност да защити онова, което смяташе за свое, беше безмилостен, а за последствията не му пукаше. Ами ако някое дете се промъкнеше в овощната градина… На Майк не му се мислеше какво ще се случи.
	Очевидно Ланг се интересуваше само да се защити от евентуални посетители, независимо какви са те.
	Дочу шум долу и долови някакво движение. Без да издаде звук се просна по корем и погледна през пролуката между дъските, но нищо не видя. По дяволите! Люк обеща да задържи стареца до четири часа.
	Майк лежеше абсолютно неподвижно и се чудеше как да се измъкне, без да го види Ланг. Зад него на гредата над отворения прозорец беше преметнато въже. Не беше наясно със селските стопанства, но предположи, че служи да се качват балите сено. Като извърна само главата си, огледа въжето и гредата. Но след онова, което бе видял днес, нямаше да се учуди, ако щом се хване, тя се сцепи.
	Погледна пак през процепа и гледката, която се разкри пред очите му, го ужаси. Сара влизаше безгрижно в плевнята, вперила поглед в клавиатурата на телефона си.
	Щеше да й изкрещи инстинктивно да застане на едно място и да не мърда, но не знаеше има ли някой с нея.
	— Сара! — просъска той.
	Тя продължи да пише.
	Майк не проумяваше как е влязла, без да бъде ударена. Точно пред входа беше опънато почти незабележимо найлоново рибарско влакно, а отгоре висеше, готов да падне, стар конски хамут, изработен от дърво, кожа и желязо. Той не искаше да мисли какво ще направи подобно приспособление на хубавата Сара Шоу, ако се стовареше върху нея.
	— Сара! — повика я отново.
	Тя се поколеба и после за негов ужас тръгна да излиза от плевника. Може и да не беше уцелила примката на влизане, но на излизане със сигурност нямаше да я пропусне.
	Майк не се замисли какво прави. Годините тренировки го бяха научили да действа, без да мисли. Скочи на крака, прехвърли се през прозореца навън и се вкопчи във въжето. Ръцете му се израниха, но той се плъзна достатъчно надолу и точно когато Сара щеше да стъпи върху рибарското влакно, се залюля и я хвана с дясната си ръка.
	Стовариха се на тревата пред плевнята точно когато двайсет и пет килограмова конска сбруя тупна на мястото, където беше Сара.
	Тя лежеше върху Майк, едва дишаше и лицето й беше на сантиметри от неговото.
	— Наистина трябва да престанем да се срещаме по този начин.
	Майк не се засмя и се измъкна изпод нея. Изправи се, после се наведе към момичето.
	— Какво, по дяволите, правиш тук? Казах ти да не идваш. Казах ти…
	— Всъщност не ми каза нищо и започнах да си мисля, че каквото и да си ми казал, е лъжа. — Огледа го. — Мръсен си и си раздърпан. Ще бъдеш ли така добър да ми кажеш истината? Какво става тук?
	Майк се разкъсваше между желанието да я разтърси ядосано и да я целуне от радост, че не пострада. Беше толкова хубава с жълтата рокля с розови цветя на високата яка, че просто седна до нея на тревата.
	— Можеше да те убие.
	— И сама виждам — отвърна тя, загледана в сбруята. — Чудя се къде господин Ланг е намерил това нещо и от кой век е.
	Умът на Майк работеше трескаво, докато той се мъчеше да прецени какво да й каже и какво трябва да скрие.
	— Какво става тук? — повтори тя.
	Беше толкова спокойна, че той престана да се ядосва.
	— Само исках да огледам имота, който моята сестра ми даде.
	Сара отмести поглед от него към плевнята и после пак към него.
	— Затова ли не искаше да идвам с теб, защото предполагаше, че ще попаднеш на нещо подобно?
	Майк се усмихна накриво. Лесно нямаше да успее да я заблуди.
	— Умните жени са истинска напаст за моята работа.
	— Значи си в Едилин по работа.
	— Случайно да носиш нещо за ядене? Умирам от глад.
	— Нося пълна кошница.
	Майк стана и й подаде ръка, но тя не му обърна внимание. Гледаше конската сбруя.
	— Няма да разреша да останеш и минута в моя апартамент, ако не ми кажеш защо дойде тук днес.
	— Не мога.
	— Много добре. Майка ми има стая за гости. Ако според теб аз си навирам носа навсякъде, още нищо не си разбрал, докато не прекараш един ден с нея. Баща ми твърди, че може да изстиска тайна и от ананас.
	Майк седна отново. Може би беше по-добре да й каже поне част от истината.
	— Отдавна издирвана престъпница живее в този град или някъде наблизо.
	— Коя е тя?
	— Ако знаехме, щяхме да я арестуваме, но дори не знаем как изглежда. Единствената снимка на Мици Вендло, с която разполагаме, е направена през седемдесет и трета, когато е била на шестнайсет години.
	— Значи сега е на петдесет и три.
	— Да.
	Майк се възхити на способностите й да смята.
	— И ти знаеш със сигурност, че живее тук, в Едилин.
	— Няма начин да се сбърка името на града.
	— Какво е направила?
	Беше му крайно неприятно, че трябва да й каже, но по-добре това, отколкото да я зашемети с истината за Стефан.
	— Каквото се сетиш, все го е направила. Убила е съпруга си като начало. Не че той не го е заслужавал, но все пак е незаконно.
	— Да убие някого ли е дошла в Едилин?
	Сара сложи ръка на гърлото си.
	— Честно ли? Нямаме информация защо е тук и много от онова, което знаем за нея, е дошло до нас от втора и от трета ръка. — Поиска да разведри настроението: — Носи се слух, че е изключително грозна и за да подмами Марко Вендло, е трябвало да носи фередже върху долната половина на лицето си. Историята ще ти се стори още по-забележителна, като разбереш, че тя е била на шестнайсет, а той на петдесет и една.
	Сара не се остави да отвлече вниманието й от главната тема.
	— Щом е убила стария си съпруг, защо не са я арестували?
	Майк сви рамене.
	— В семейството се пазят един друг. Един информатор казал на инспекторите, които работели по случая, че съпругът бил паднал от някаква стълба и умрял. Но наскоро ексхумираха трупа му и откриха на черепа три вдлъбнатини, които отговарят напълно на удар със стик за голф. — Майк сниши глас: — Специализирала се да подмамва хора и да заграбва спестяванията им, и наистина държим да я разкараме от улиците.
	— Ако се занимаваше с нещо подобно в Едилин, целият град щеше да разбере.
	— Защо е дошла в това градче, е голяма загадка. Обикновено работи в големите градове, колкото по-големи, толкова по-добре, така че какво в Едилин я е привлякло? — Замълча в очакване Сара да отговори, но тя не каза нищо. — Никакви слухове ли не си чула?
	— Не че си спомням, но бях толкова заета с новия магазин и с Грег, че и да има, не съм обърнала внимание. Майка ми може би…
	— Не! Колкото по-малко хора знаят, толкова по-добре.
	— Ясно — съгласи се Сара, но не го погледна в очите.
	— Ами богатите жени, клиентки на твоя магазин? Какво знаеш за тях?
	Тя го погледна замислено.
	— Ако се интересуваш от тях, чрез мен най-лесно ще се свържеш с тях. Ти си планирал всичко това, нали? Люк ме изхвърли от моя апартамент, за да минеш през тунела и да нахлуеш при мен.
	Преди Майк да измисли как да й отговори, тя стана и тръгна бързо към колата си.
	Не беше направила и три крачки, когато той я настигна и я прегърна през раменете.
	— Да! Излъгахме те и те използвахме най-безсрамно. Но не знаеш живота на колко много хора е погубила тази жена. Имаше едно девойче, което…
	— Грег! Ти ли уреди да замине точно преди сватбата?
	Време за обмисляне на отговора нямаше.
	— Да. — Сара се задърпа, но той не я пусна. — А на мен ми запалиха апартамента само за да имам правдоподобна легенда. Сара, съжалявам, че си въвлечена в тази история, но ти имаш достъп до хора и къщи, до които никой друг в Едилин не припарва. Доколкото ни е известно, Мици е твоя клиентка.
	— Ти отвлече младоженеца точно преди сватбата! — каза Сара. — Това не е честно.
	— Не, не е — съгласи се кротко Майк. — Но онова, което Мици причинява на хората, е много повече от нечестно.
	— Къде е Грег?
	— Той е жив и здрав.
	— Какво значи това? Тикнал си го в някой затвор ли?
	Майк знаеше, че в момента Грег още е в ареста, но неговият адвокат всеки момент щеше да го освободи. Това не беше никак добре, защото той беше в една килия с агент под прикритие. Но Майк не можеше да каже на Сара нито един от тези факти.
	— Съобщиха ми много малко подробности. Моят капитан ме въведе в случая и когато казах, че ще отида да си приготвя багажа, ми показа вестника със снимка на апартамента ми в пламъци.
	Когато забеляза съчувствие в очите й, престана да я държи здраво, но не я пусна.
	— Много съжалявам — повтори той. — Един колега, с когото се обучавахме заедно, си спомнил, че веднъж съм споменал, че баба ми е от Едилин. Случи се, когато бях много млад и още не бях се научил да не говоря за себе си. Щом споменали името на града, той го свързал с мен, федералните — с моя шеф, и ето ме тук.
	Сара се мръщеше, но така, че на Майк му олекна още повече, и той махна ръката си от раменете й.
	— Изцапах ти роклята с кръв.
	Сара погледна петната, после хвана ръцете му и погледна разранените му длани.
	— Въжето ли ги разрани?
	— Да.
	Майк я наблюдаваше внимателно.
	— Никога повече няма да играя Джейн.
	Очите му светнаха.
	— В цветната градина по всяко време можеш да се озовеш оплетена в мрежа. А пък аз, захапал нож, ще дойда да смъкна препятствията.
	— Мрежата или роклята? — попита Сара сериозно.
	— Роклята. Ще оставя мрежата на мира.
	Погледна я така похотливо и така невъзпитано, че тя се разсмя.
	— Ето какво ще направим. Ще се качим в моята кола и ще карам аз. Ще отидем при твоята кола, после до потока на Кей, по пътя можеш да носиш кошницата. Там ще хапнем и ще си говорим. Ще ми обясниш какво става.
	— Доколкото мога.
	Тя го погледна ядосано.
	— Добре. Ще разкажа всичко. А как разбра къде ми е колата?
	— Лесна работа. Всички си въобразяват, че като са паркирали там, са се скрили. Половината от момичетата в Едилин са загубили девствеността си под това дърво.
	— А ти?
	Тя отвори вратата откъм шофьорското място.
	— Кой казва, че вече съм я загубила?
	Майк се разсмя и се качи в колата.


>	9.

	— Нима твърдиш, че това дърво е мое? — попита Майк.
	Беше се изтегнал до покривката на червени и бели карета, Сара седеше от другата страна, а кошницата за пикник беше между тях. Долу шумолеше потокът на Кей.
	— Всеки сантиметър от него.
	— Дървото на девственицата. Сън няма да ме хваща при тази мисъл.
	— Собственик си също на част от потока и на всички онези старинни сгради. Какво възнамеряваш да правиш с всичко това?
	— Ще се преместя да живея в къщата и ще назнача Ланг за мой иконом. Той ще ми сервира салата от домати с дресинг от марихуана, всичко набрано прясно от неговата градина.
	Хвърли й поглед, за да види дали остана шокирана, но освен леко потрепване на миглите с друго не се издаде. „Много добре — помисли си. — Запазва хладнокръвие.“
	— Ако Люк открие нелегалните растения, ще одере жив стареца.
	— И аз си го помислих, но онова, което ще направи майка ти, ме плаши повече, отколкото Люк.
	— Мен също — каза Сара и му се усмихна.
	Той сложи ръце под главата си и се загледа в небето.
	— Никога не съм имал свой дом.
	— Даже за пожизнено ползване на брега на океана в базата Лодърдейл!
	— Особено пък за пожизнено ползване.
	— Ще ми разкажеш ли вече какво става?
	— Не можем ли просто да се порадваме на деня?
	— Не — отсече Сара. — Искам да открия тази жена, за да си върна годеника за сватбата. Какво ще предприемем, за да я открием?
	— ДНК. — Майк се подпря на една страна и я погледна. — Трябва да съберем проби за ДНК анализ от всяка жена в този град на възраст около петдесет и три и да ги пратим в лабораторията. От Мици нямаме проба, но имаме от нейния син и от други роднини, така че разполагаме с база за сравнение.
	— Сигурен ли си, че тя е тук?
	— Не, но заради тази жена си струва да се провери и най-незначителната възможност, за да я заловим.
	Майк взе чепка дребно, сладко грозде, обърна се по гръб, провеси я над устата си и започна да яде зърната едно по едно.
	— Приличаш на ученик на Бакхус. В действителност не си толкова изтънчен, колкото се преструваш.
	— Ако по този начин ме питаш дали ще готвя всяка вечер по четири блюда, отговорът ми е „не“. Опитвах се да ти направя впечатление. Успях ли?
	Сара нямаше никакво намерение да отговаря.
	— Какъв е планът?
	— Бях разработил един, но той се провали, след като ти отказа да си стоиш у дома. Сега е твой ред да измислиш план.
	— Добре — съгласи се Сара. — Първо, трябва да уточним какви сме един за друг ние с теб.
	— Да, има смисъл. Е, и какви сме?
	— Приятели — каза бързо тя. — Можем да бъдем само приятели, след като аз се омъжвам. Нали ще освободите годеника ми за нашата сватба?
	— Стига майка ти да не открие къде е и да ни попречи. — Погледна я. — Майка ти всичките ли твои гаджета мразеше?
	— Имах само още едно гадже и тя не го мразеше. Запази всичкия си гняв за Грег. Нека да се върнем на темата, моля!
	— Защо не. Ще се омъжиш за човек, когото целия град мрази, и ще живееш сред такава враждебност.
	Тя го погледна с присвити очи.
	— Ако държиш да ти помогна, се налага да говориш любезно за Грег.
	— Струва ми се лесно, след като не го познавам. Ще го харесам ли?
	— Нямам представа, защото малко от онова, което знам за теб, е истина. Даже си мисля, че си ме излъгал за всичко.
	— Риск…
	— Как не! Рисковете на професията, ха! Моля те, не се отклонявай от темата.
	— Останах с впечатлението, че Грег е темата. — Когато тя го погледна свирепо, Майк вдигна ръце. — Добре, ще разгласим из целия град, че с теб сме приятели. Това ще те успокои ли и ще те накара ли да престанеш да се отнасяш към мен като към враг?
	— Може би.
	Той остави чепката грозде.
	— Досещам се, че между нас нищо не може да се случи.
	— Абсолютно.
	— Сигурна ли си?
	Сара избягваше да го погледне.
	— Ако се опитваш да ми въздействаш с този глас, ще се наложи да напуснеш моя апартамент. Няма да живея с теб… няма да ти помагам… ако намекваш за някаква връзка между нас.
	— Готово — съгласи се Майк и се обърна по гръб. — Ще бъдем приятели. Другари. Съквартиранти.
	— Като брат и сестра. Като теб и Тес.
	— Не! Не като мен и Тес. Ние сме брат и сестра.
	— Какво искаш да кажеш?
	— Тя се разхожда по бельо. Кара ме да й оправям, нали се сещаш, презрамките. На теб не мога да оправям нищо, защото ти си най-хубавата, най-привлекателната жена, каквато от много години не съм срещал. Сара, работя под прикритие почти откакто постъпих в полицията, което означава, че жените около мен обикновено са на някаква дрога. Повечето са омъжени и когато въпросът опре до дрехи, за тях колкото по-малко са, толкова по-добре. Изключение правят бижутата и гримът, тогава повече е по-добре. А ти… — Обърна се и я погледна. — Не приличаш на нито една жена, която съм срещал в живота си. Като че ли пролетен полъх те е довял току-що. Открих, че твоите дрехи, които те покриват почти от глава до пети, са по-секси от всичко, което съм видял през живота си. Походката ти, жестовете ти, интонацията ти, всичко у теб ми харесва. Обещавам, че няма да те притеснявам, но няма да ми бъде лесно. Останаха ли от тези малки сандвичи?
	Сара седеше и примигваше срещу него.
	— Ами, ъ-ъ-ъ…
	— Сандвичи има ли?
	— Да, в кошницата — успя най-после да промърмори тя. — Не знаех, че се чувстваш по този начин.
	— Че как иначе? — Той ровеше в кошницата. — Не мога да ги намеря.
	— Аз ще ги потърся — каза тя и докато отместваше ръцете му, лицата им се доближиха. За миг Сара почти се наведе към него, но после рязко се отдръпна. — Предполагам, че работата ти ще бъде по-лесна, ако спим заедно.
	— О, много, много по-лесна. Всъщност наистина вярвам, че ако сме заедно, ще помогнем на нашия край да стане по-велик.
	Сара поклати глава.
	— Това няма да се случи.
	Майк въздъхна дълбоко.
	— Не можеш да обвиниш един мъж, че се е пробвал. Но да се върнем на твоя план. Какъв е той?
	— Да направя, каквото каза, и да събера ДНК проби от жените, които идват в нашия магазин. Но…
	— Но какво?
	— Ерика.
	— И коя е тя?
	— Жената, която Грег доведе да управлява магазина. Тя няма да разреши…
	— Не си ли собственичка на магазина?
	— Съдружник съм само на хартия. Грег и Ерика взимат решенията.
	— Само ще се обадя и някой ще й счупи краката.
	— Ами ръцете? — попита Сара оживено.
	Майк се захили.
	— Май не си толкова невинна, колкото даваш вид?
	— Примири се. На девствена весталка ли приличам или на секси килър?
	— И на двете. Остана ли от зелевата салата?
	— Не ти ли дойде в повече?
	— Цял ден пълзя из тази ферма, даже с опасност за живота, и сега седя с разкошна дама, която казва, че не бива да я докосвам. Да, умирам от глад.
	— Ако ми разкажеш дума по дума какво видя днес, аз пък ще ти разкажа за моите две срещи с господин Ланг.
	От закачливо лицето на Майк стана сериозно.
	— Трябва да ми кажеш всичко, което знаеш.
	— Не и преди да чуя поне половината от онова, което ти знаеш.
	— За кое?
	Тя го замери с филия хляб и Майк я хвана с лявата си ръка.
	— Сара, красавице моя, съвсем честно и искрено ще ти отговоря, че не знам какво става. Зная само, че една от най-големите престъпнички в американската история живее или е живяла в това прелестно градче. Може би „Фермата на Мерлин“ няма нищо общо с нея, но тук нещо се мъти.
	Как да й каже колко е сигурен, че желанието на Стефан да има фермата свързва Вендло или с Брустър Ланг, или със старата плантация.
	Майк погледна Сара и видя, че тя очаква да чуе обясненията му.
	— Когато отидох тази сутрин да разгледам фермата, очаквах развалини, както ми беше казано. Но попаднах във военна зона.
	— Как така военна зона?
	Разказа й на какво се натъкна. Описа с най-големи подробности капаните, като изрази мнението си, че марихуаната е примамка. Когато стигна до пресните кучешки гробове, Сара сви вежди озадачено.
	— Ами гъските?
	— Не видях нито една.
	— Господин Ланг и неговият баща винаги са гледали гъски. Бяха от рядката порода „Севастопол“. Имаха вълнисти пера и по природа нямаше на света по-кротки от тях. Моята майка казва, че гъските са тайната за великолепните зеленчуци на господин Ланг.
	Майк я погледна озадачено.
	— Гъските се хранят с буболечки и бурени и произвеждат тор.
	— О! Знаеш много за земеделието.
	— Рискът да съм дъщеря на майка си.
	Майк се подсмихна, че му натри носа с неговите думи.
	— И какво ти направи господин Ланг?
	Сара му разказа как той два пъти е направил жест, все едно я застрелва, а Майк се захили на средния пръст, който Сара показала на стареца при втората им среща.
	— Защо според теб се държи така, защото приличаш на пралеля си ли?
	Той нямаше никакво намерение да й казва, че знае доста за тази лична омраза.
	— Предполагам. Освен ако ненавижда децата изобщо. Какъвто е, кой знае? Но в едно съм сигурна, че когато бях малка, във фермата нямаше „трева“ и капани. Тогава обиколих всички плевни и обори.
	— Всред ято гъски и сюрия кучета — каза Майк. — Сигурно си приличала на момиченце от книжка с приказки.
	Тя го погледна, както се беше изтегнал, вече заситен. Черната му брада отново беше набола. Помисли си, че устните му наистина са красиви. Колкото до късо подстриганата коса и високото чело, беше започнала да свиква с тях. Онова, с което още не бе свикнала, беше фактът, че „Фермата на Мерлин“ никога нямаше да бъде нейна. Децата й нямаше да пораснат там.
	Майк не я гледаше, но усещаше как тя се е вторачила в него.
	— Кажи ми, Сара, как се виждаш след пет години?
	— Майка на две деца — отговори тя на секундата.
	— А съпруг?
	— Ще имам, разбира се. Представях си, че ще бъда с Грег и ще си гледам децата, и…
	— И какво?
	— Щях да върна славата на „Фермата на Мерлин“. — Не й се говореше за края на нейните мечти, затова смени темата: — Не успях да видя много, преди да скочиш върху мен. — Погледна го замислено.
	— Защо ме гледаш така?
	— Малко са мъжете, които могат с една ръка да се държат за въже, а с другата да вдигнат жена с нормални килограми.
	Майк сви рамене.
	— Ти не си с нормални килограми, по-лека си. Колко тежиш? Четирийсет и пет ли?
	— Колко си сладък! Грег твърди, че трябва да отслабна с десет килограма.
	Така тялото й по-лесно ли ще се смести в багажник на кола?
	— Щом Грег не може да те вдига, трябва по-често да спортува.
	— А ти как се виждаш след пет години? — попита тя.
	— Не съм се замислял. Оставям моето бъдеще на Тес.
	— А тя иска да се ожениш, да имаш деца и да живееш във „Фермата на Мерлин“.
	— Откраднах твоето бъдеще — рече меко Майк и като забеляза тъгата в очите й, прииска му се да я разведри. — Искаш ли да ти кажа една тайна?
	— Да.
	Тя се взираше в потока и видът й беше отнесен.
	— Хубава тайна е.
	— О, така ли? — рече незаинтересувано.
	— От онези, които жените обичат.
	Сара се обърна и го погледна.
	— Какво знаеш за женските тайни?
	— Тес ще си има бебе.
	Сара се ококори и Майк беше доволен, че я е зарадвал. Обаче в следващата секунда за негово най-голямо изумление тя избухна в сълзи.
	Той седна, подаде й салфетки и я погали по гърба.
	— Съжалявам. Не исках да те разстроя. Моля те, не плачи.
	— Плача от радост — каза тя, бършейки сълзите си. — Наистина, толкова се радвам за тях. Освен че, освен че… — Погледна го. — Моите две най-близки приятелки са бременни, а пък аз дори не съм омъжена!
	Майк беше разбрал, че Сара има чувство за хумор.
	— Много бих се радвал да ти помогна в една от тези беди. Наистина много ще се старая.
	В първия момент тя не се досети какво има предвид.
	— Ужасен си! — възмути се, но се усмихваше.
	— Не, наистина — продължи Майк със загрижен поглед. — Говоря сериозно. Мое кредо е да помагам на дами в беда.
	Сара подсмърчаше.
	— Благодаря ти. Развесели ме. — Издуха носа си и започна да прибира нещата в кошницата. — Трябва да тръгваме. Стана късно. Какви приказни гозби ще сготвиш за вечеря?
	— Тази вечер е твой ред. Аз ще направя салатата.
	— Тогава по-добре да отидем в „Макдоналдс“.
	— Шегуваш се, нали? Онези мазнини и…
	— И ти си като майка ми! Успокой се, пошегувах се. Да нападнем склада на мамината бакалница. — Наведе се към него. — Искаш ли и аз да ти кажа една тайна?
	Майк затаи дъх.
	— Да.
	Показа му връзка ключове.
	— Имам ключ от задната врата на магазина за органични храни „Армстронг“.
	Отначало не разбра защо това е тайна, но после си спомни една от историите за Стефан, според която той настоявал да получава безплатно стоки от магазина на майка й. Ако не се лъжеше, тя му предлагаше нещо, което беше отказала на човека, за когото щеше да се омъжва. Не искаше Сара да забележи какво удоволствие му достави този факт.
	— Свободен достъп до всички тези органични храни! Какъв ти секс, по-добре ми дай узрели праскови.
	— Кога ще кажеш на господин Ланг, че си собственик на фермата, която смята за своя? Майка му го е родила в официалната гостна.
	— Виж ти, не е ли било в обора?
	Преди Сара да отговори, телефонът й звънна и тя го погледна.
	— О, не! Покрай теб забравих, че обещах на Джос да отида при нея днес следобед. Колко съм ужасна! Горката Джос е прикована на легло, защото на бебетата може да им хрумне да се появят прекалено рано. Баща й почина преди няколко месеца, Люк работи по цял ден, Тес я няма, така че през повечето време тя е сама.
	— И ти ходиш да й правиш компания. Хей! Хрумна ми една идея. Защо не ги поканим на вечеря? Не спомена ли Тес, че Люк е монтирал нова кухня в голямата къща?
	— И да, и не. Люк искаше да изхвърли всичко старо от кухнята, но баща му и Джос забраниха. Тогава се залови да поправя старите шкафове и да ги пребоядисва, и Джос най-накрая склони да се наместят отгоре… — И с дълбока въздишка добави: — Бели мраморни плотове.
	— Не беше ли това любовно обяснение? Като се сетя за Дървото на девственицата и начина, по който произнесе „да се наместят отгоре“, положително няма да мигна цяла нощ.
	— Няма да ти се хвана на въдицата. Иначе, да, приемам идеята да им приготвим вечеря. Горката Джос е оставена на милостта на Люк да купува храна от ресторант или на любезността на съгражданите си.
	Сара стана, заглеждайки се в Майк. „Вечеря с приятели — помисли си тя. — Съвсем обикновено нещо и същевременно толкова хубаво.“ Грег винаги недоволстваше и все намираше недостатъци на каквито и да е срещи в Едилин.
	При тази мисъл се намръщи. Беше прекалено късно да сравнява мъжа, за когото ще се омъжи, с друг.
	Когато Майк взе кошницата и й предложи ръката си, тя му се усмихна. Беше прекрасно люлеещ се на въже мъж да я хване през талията и да я спаси.


>	10.

	— И така, какъв е той в действителност? — попита Джос. — Освен че е невероятно красив, искам да кажа.
	— Не гледам на него по този начин, пък и съм влюбена в друг.
	Сара произнасяше думите ясно, за да е сигурна, че приятелката й ги чува. Малко преди това двамата с Майк нахълтаха в склада на майка й, после се прибраха право вкъщи. Сара вече се бе обадила на Джос, която каза, че Люк ще се разридае при мисълта за домашно сготвена храна.
	— Тогава може да ми прави компания — промърмори Сара, но не обясни какво има предвид. — Нали нямаш нищо против да сготвим вечерята в твоята кухня?
	— Сара, ако искаш, премести се тук и готви по три яденета на ден.
	— Майк е готвачът, не аз.
	— Ама той и да готви ли може?
	Сара знаеше, че обстоятелствата я тласкаха към друг мъж, но беше взела решение по отношение на Грег и щеше да се придържа към него.
	Щом отидоха в господарската къща, Люк отведе Майк навън, където скарата с дървени въглища беше вече запалена. На долния етаж беше преместено легло за Джос и тя лежеше там, а огромният й корем издуваше леките завивки. Сара стоеше до нея и гледаше през прозореца двамата мъже, които разговаряха и се смееха.
	— Изглеждат ужасно близки — отбеляза Сара.
	— Майк най-после убеди Люк да тренира утре заедно с него и аз съм много доволна. Люк кръжи около мен, като че ли ще хвърля топа всеки момент. Обещай ми, че ще бъдеш с нас в родилната зала. Страхувам се, че той ще припадне.
	— Обещавам — каза Сара. — И се надявам, че ти ще бъдеш с мен и Тес.
	— Да не си…
	— Не съм — прекъсна я бързо тя. — Тес е, но не съм сигурна дали Рамзи знае.
	— Дотам ли напреднахте с Майк, че вече си споделяте тайни за сестра му?
	— Ние не…
	— Лесно ли се живее с него?
	— Всъщност аз…
	— Той има ли си гадже?
	— Престани! — викна Сара, после се успокои. — Виж, преди да останеш с погрешно впечатление, ще ти кажа, че Майк е тук, за да разследва един случай. И това не бива да излиза от тази стая.
	Джос кимна.
	— Какъв случай?
	— Някаква жена, голяма престъпничка, живее в Едилин и Майк е дошъл да я открие.
	— Как е разбрал, че е тук?
	Сара вдигна рамене.
	— Не знам. Казва ми само откъслечни сведения и не мога да изкопча цялата история от него. Известно ли ти е, че твоят съпруг ме изхвърли от моя апартамент, с цел Майк да попадне на мен в спалнята на Тес, след като влезе през тунела?
	Джос вдигна вежда.
	— Подразбрах, че нещо се мъти, защото той не напръска твоя апартамент. Но махна тоалетната чиния и кухненската мивка.
	Сара се загледа ядосано в братовчед си, който пиеше бира от кутийка, обръщаше бифтеците на скарата и се смееше на нещо, което Майк разправяше. Обърна се пак към Джос:
	— Ще ми помогнеш ли да разбера какво става?
	— След като съпругът ми има тайни от мен, с най-голямо удоволствие.
	Двете жени се спогледаха съучастнически.
	След трийсет минути вечерята беше готова и те насядаха около леглото на Джос, всеки с табличка на колене, отрупана с бифтеци, салата и печени на скара зеленчуци.
	Говореха главно Майк и Люк за спорт и тренировки.
	— Видях този приятел на какво е способен в залата и той иска да ходя с него! — оплака се Люк.
	— Знам, че е готов за ролята на Тарзан — каза Сара и с Майк се погледнаха усмихнати.
	— Какво имаш предвид? — попита Люк, като местеше поглед ту към нея, ту към него.
	Преди Майк да отговори, Джос се обади:
	— Как разбра, че жената, която преследваш се намира в Едилин?
	Люк нямаше представа за какво говори жена му, но видя, че Майк като че ли всеки момент ще избухне.
	— Майк — продължи Джос, — не се тревожи. Никой няма да разгласи тайната ти. Искаме да помогнем.
	Той изпепеляваше с поглед Сара, но тя само му се усмихваше.
	— Какво става? — попита Люк.
	— Майк е дошъл тук да разследва един случай — отговори жена му. — Издирва престъпник, някаква жена.
	— Така ли? — учуди се Люк.
	— Трябва да тръгваме — каза Майк, като гледаше Сара. Беше стиснал зъби.
	— Няма да тръгна — отговори тя. — Точно сега не искам да бъда сама с теб.
	Никак не се страхуваше от Майк, но не й се слушаше как ще я упреква, макар че си го заслужаваше. Но пък той не познаваше като нея братовчед й и жена му.
	— Каквото и да има, можеш да ни кажеш — обърна се към него Люк. — Бъди сигурен, че всичко, което чуем, ще бъде запазено в тайна.
	— Не останах с такова впечатление от клюките в този град. — Майк все така не сваляше поглед от Сара, която си хапваше и не изглеждаше ни най-малко смутена от неговия свиреп поглед.
	— Майк — започна Джос меко, — зная как се чувстваш. Аз също съм нова в този град и още не съм свикнала с порядките му, но те умеят да пазят тайни. В началото, когато пристигнах тук, целият град се съюзи да не науча разни неща за мъжа, в когото се влюбих и…
	— Нима? — учуди се Люк. — А пък аз не знаех. Мислех си, че ти и Рамзи…
	— С Рамзи гаджета ли сте били? — изненада се Майк. — Но още щом го видя, Тес се влюби в него. Каза ми…
	— Мици! — прекъсна ги Сара с висок глас. — Забравихте ли? Ужасната престъпница.
	Майк се загледа в чинията си. Не беше свикнал да споделя живота си с никого, освен с Тес и дори тя не знаеше половината от онова, с което се занимаваше.
	— Така ли се казва жената? — попита Джос.
	Всички мълчаха и го чакаха да започне да говори. Виждаха, че се двоуми, но нямаше начин да отрече това, което вече им бе казано. Реши, че е много по-важно да предаде Вендло на правосъдието, отколкото да се ядосва, че е принуден да говори за себе си.
	— Карти таро — рече най-после.
	— Какво общо имат картите? — попита Сара.
	— Попитахте ме как е била открита и отговорът е „карти таро“.
	Всички го гледаха вторачено, но Майк не изглеждаше склонен да говори.
	— Сега видяхте ли какво съм принудена да търпя? — ядоса се Сара, като размахваше вилицата си. — Прави го постоянно. Казва някое интригуващо изречение и после нито дума повече.
	— Съчувствам ти — намеси се Джос. — Спомена тунел, а на мен никой не ми е казвал, че под моята къща има тунел.
	Погледна Люк с израз, който говореше, че е длъжен да даде някакви обяснения.
	— Майк — каза Люк, — ако не проговориш и не ме спасиш, ще изпадна в немилост за цяла година!
	Той трябваше да поеме няколко пъти дълбоко дъх, преди да заговори:
	— Всеки си има слабости.
	— Дори ти ли? — попита Сара, примигвайки невинно.
	— Моята, струва ми се, е нежна млада жена, която тича сред ято гъски.
	Тя сведе очи и лицето й придоби прелестен розов оттенък. Не видя как Джос и Люк се спогледаха с надежда.
	Майк им разказа набързо същата история като на Сара, избягвайки старателно факта, че годеникът на Сара е син на Мици Вендло.
	— И така, върнахме се на моя първи въпрос — каза Джос. — Какво ти дава основание да мислиш, че тя е тук? Освен съдбата да я е довела. Пък и никой в Едилин не гадае с карти таро. Поне не за пари. Иначе щеше да се разчуе.
	— Имаме информатори, които се опитват да спасят кожата си, като съобщават за техните приятели и роднини. Един от тях ни каза каква е голямата слабост на Мици.
	Тримата се приведоха в очакване.
	— Колекционира карти таро.
	Един по един се облегнаха.
	— Това ли е? — попита Сара. — Толкова шум за тесте карти с цигански картинки ли е?
	— Да, за това е — отвърна Майк с тон, който не допускаше повече въпроси. — Иска ли някой още чай или бира?
	— Бих изпила една „Маргарита“ с много сол — каза Джос, като се почесваше по корема.
	— Не си прави с него шега на тема храна — предупреди я Сара. — По-фанатичен е от майка ми.
	Джос и Люк го погледнаха със страхопочитание.
	Когато Майк се изправи, за да отиде в кухнята, Джос каза:
	— Ако не ни разкажеш останалото, ще родя тук, в този момент, и ти ще израждаш бебетата. Седни! Говори!
	С усмивка, от която се образува трапчинката на едната му страна, Майк седна и им разказа всичко, което беше прочел в досието. От един информатор бяха научили, че Мици Вендло вероятно има най-хубавата и може би единствена колекция в света от цигански карти таро. При един опит да я заловят федералните се снабдили с колода, която била някога в музей.
	— Доколкото е известно, тази беше единствената колода в света и само мога да гадая как са се добрали до нея. Предложили я за продан в иБей.
	— В иБей ли? — попита Сара.
	— В най-обикновения, стар иБей ли? — изуми се Джос.
	— Да, федералните организирали лудо наддаване, но когато цената стигнала 75 000 долара, всички се отказали да наддават повече, с изключение на един участник. Продължили, докато неизвестното лице спечелило търга за 82 000 долара.
	— Мици ли е била? — попита Сара.
	— Те са убедени. Отнело им шест седмици да проследят купувача. След като минали през няколко корпорации, които притежавали други корпорации, стигнали до пощенска кутия в Ричмънд. Била собственост на жена с адрес в Едилин според шофьорската книжка.
	Майк излъга за последното, но внимаваше да не се издаде. Всъщност кутията била на името на човек от Пенсилвания. Федералните наблюдавали кутията, без да я отварят. И един ден на паркинга избухнала кола, всички служители от пощенската служба били евакуирани. Когато се върнали, картите били изчезнали.
	За Едилин разбрали чрез Стефан. След като години нищо не се чувало за него, се появил за кратко, колкото да се разведе след двайсетгодишен брак, и после пак изчезнал неизвестно къде. Следващият път, когато бил забелязан от полицай в отпуска в Ричмънд, бил сгоден за госпожица Сара Шоу и живеел в Едилин. Тогава федералните започнали да го следят, за да стигнат до Мици. Сторило им се като сбъдната мечта, когато установили, че полицай, който работи под прикритие, има сестра в Едилин.
	Но Майк не биваше да казва всичко това. Щеше да каже на Сара, но моментът още не беше дошъл.
	— Може би е усетила, че я следят, и е напуснала града — предположи Джос.
	— Не вярвам. Тя има цел в Едилин, но не знаем каква е. Случайно да сте чували за съкровище, заровено някъде наоколо?
	Всички се умълчаха и тогава Сара каза:
	— Разкажи им какво видя във „Фермата на Мерлин“.
	Майк не се намръщи, въпреки че му струваше усилия. Налагаше се да я скастри да не разпространява онова, което й казваше под строга тайна.
	Майк се колебаеше и Сара изгуби търпение.
	— Аз ще им кажа. — След това предаде съвсем точно описанието на Майк за находките му във фермата. — Пропуснах ли нещо?
	— Не — отговори предпазливо той. — Но като знаеш къде са капаните, не означава, че можеш да ходиш там сама. Утре ще отида при Ланг и ще му съобщя, че съм новият собственик, и…
	— Майк ще я задържи само ако заживее там с Ариел и си произведат безброй деца — каза Сара с престорена въздишка.
	Той вдигна ръце, преди някой да заговори.
	— Не познавам тази жена, никога не съм я виждал. Но моят зет е вписал в нотариалния акт доста ограничения.
	— Мога да си представя — обади се Люк. — Братовчед ми е роден адвокат.
	— Безчувствен — допълни Джос.
	— Прекалено безчувствен — повтори Сара.
	— Как да помогнем? — попита Джос, но гледаше съпруга си.
	Майк видя, че Люк е изпаднал в нещо като транс. Очите му бяха изцъклени и вторачени в стената. Погледна озадачено двете жени.
	— Това е неговата писателска физиономия — обясни Джос. — Хрумнала му е идея за роман и няма смисъл да му говорим, преди да слезе от облаците.
	— О — рече Майк, — досега не бях виждал жив писател.
	— И Джос е писателка — каза Сара.
	— Но аз пиша биографии. Издирвам материали за разни личности. Не е същото като да измислиш фабула. Люк започва на чисто бял лист и…
	— Панаира — обади се Люк.
	— Какво за панаира? — попита Майк. — Всъщност къде ще се организира?
	— В нивата на Нейт — отговориха жените в един глас.
	— Фермата на Мерлин, Нивата на Нейт, Потока на Кей — изреди имената Майк. — Какъв е произходът на тези имена?
	— Нямам представа — отговори Джос, загледана в Люк.
	Той се обърна към Майк:
	— Имаш ли план как да подмамиш тази жена да се покаже?
	Майк в никакъв случай не можеше да каже, че възнамерява да използва годеника на Сара, за да накара жената да излезе от скривалището си.
	— Някаква идея ли ти хрумна?
	— В моето издателство има фантастичен илюстраторски отдел с най-модерна апаратура.
	— Много добре — рече Майк, но не виждаше връзката.
	— Ами ако нарисуваме карти таро с цигански картинки и моето издателство ги отпечата, и после намерим някой да гледа с тях на панаира? По този начин тази…
	— Мици — помогна му Сара.
	— Мици… ако е тук… ще ги види.
	— И ще ги пожелае — допълни Джос.
	Майк примигваше срещу тях, като си мислеше, че идеята или е блестяща, или някой щеше да бъде убит.
	— Аз… аз не знам дали ще се получи. Къде ще намерим художник за толкова кратко време?
	— Шеймъс — казаха в хор тримата срещу него.
	— Не го познавам — усмихна се Майк, като видя колко са уверени. — Кой е той.
	— Най-малкият от Фрейзиърови — каза Люк.
	— Изтърсакът — добави Сара. — Изненадата на неговите родители.
	— Само на петнайсет е, но е Фрейзиър — уточни Джос.
	— Какво значи това? — попита Майк.
	Другите трима се спогледаха, но не отговориха.
	— Аз ще съм врачката, разбрахме ли се? — заяви Джос. — Мога да лъжа, излегната на шезлонг, и да обръщам картите, които Шеймъс ще нарисува.
	— И дума да не става. — Люк беше категоричен. Беше казал тежката си дума.
	— Така ли? — попита тя с вдигнати вежди. — Досещам се, че имаш предвид да остана в тази къща по време на панаира. Да лежа, да се грижа за твоите бебета, за твоята къща и за твоята храна, и…
	— Къщата беше твоя, когато се спомена тунелът, а сега е моя. — Люк беше спокоен и гласът му — непреклонен.
	— Време е да си тръгваме — предложи Майк и подаде ръка на Сара.
	Тя стана от леглото, хвана подадената ръка и след като се сбогуваха, си тръгнаха.
	Като излязоха навън, ги обгърна вечерният хлад. Спогледаха се и се разсмяха.
	Майк не пусна ръката на Сара.
	— Кой според теб ще спечели?
	— Залагам двайсет долара, че Джос ще ми се обади утре и ще ме помоли да й ушия някакъв костюм за врачка.
	— Не се хващам на бас, ако знам, че ще загубя. Тес нямаше ли едни обици-халки?
	— Сещам се за кои говориш. Малко дете може да ги използва като обръч.
	Майк се усмихна и целуна ръката й.
	— Хей! — възкликна тя и дръпна ръката си. — Омъжена жена съм, сещаш ли се.
	— Още не си прекрачила прага на църквата, даже си далеч от този момент. — Беше тъмно и хладно и щурците пееха като луди. — Да се поразходим ли?
	Сара познаваше голямата градина, затова той тръгна след нея. Навън нямаше лампи, но луната беше ярка.
	— С нетърпение ли чакаш да приключиш този случай и да се прибереш във Флорида?
	— Аз тъкмо дойдох. Да се отървеш от мен ли искаш вече?
	— Не, когато си свършиш работата, ще бъдеш свободен.
	Майк се зарадва, че в тъмното не се вижда усмивката му. Сара си мислеше, че Мици Вендло ще се хване на хитрината им с картите таро. Представяше ли си Сара как полицаи отмятат брезента пред отвора на шатрата и надяват белезници на жената?
	— Смееш ли ми се?
	— Не, разбира се.
	— Смееш ми се. Чувствам го.
	— Женска интуиция ли?
	— Ако не престанеш да ми се подиграваш, ще…
	— Какво ще направиш?
	Гласът му стана по-тих. Когато тя се обърна да го погледне, лунната светлина, обливаща лицето й, го подлуди от желание да я прегърне. Повечето жени, които бе познавал през съзнателния си живот, му даваха да разбере, че са благосклонни, тогава защо Сара го гледаше, като че ли той е неин… приятел?
	— Ще ти отмъстя, като ти уредя втора среща с Ариел.
	— Мразиш я истински, нали?
	Сара пак тръгна.
	— То е взаимно, повярвай ми. Искаш ли да ти разкажа какво ми направи, когато бях в четвърти клас?
	На него никак не му се слушаха детски истории.
	— На какво мирише?
	— Сигурно на парфюма на майка ми. Кога е първата ти среща с Ариел?
	— В събота. Да не би майка ти да се е скрила в тези храсти и затова да ми мирише на нея?
	— Не това имах предвид и ти го знаеш. Използвам нейния парфюм.
	Той хвана ръката й и я погледна на сребристата светлина.
	— Имаш ли нещо против да го помириша по-близо?
	Сара вдигна брадичка, за да помирише шията й, но после изправи глава изведнъж.
	— Почакай! Да не си вампир?
	— Какво се мъти в главата ти?
	— Гледала съм тийнейджърски филми. На кого да му хрумне, че тийнейджърите обичат секс?
	— На всеки социален работник, ангажиран с бременност в пубертета — каза Майк. — Какво стана с парфюма?
	— О, да.
	Сара извърна главата си, той се наведе към нея и приближи лицето си до шията й.
	Когато устните му докоснаха кожата й, тя се отдръпна рязко и се намръщи.
	— Не, недей! Аз съм човешко същество.
	Майк заотстъпва, докато не усети зад гърба си ствола на дърво.
	— Сара, подлудяваш ме.
	— Радвам се да го чуя, но не ти вярвам.
	Той се мъчеше да се овладее. Топла вечер, сумрак, красивата, прелъстителна Сара с бяла рокля, сякаш изтъкана от лунна светлина, и еротичен, обаятелен мирис, който ги обгръщаше.
	— Откъде купува майка ти парфюма? — едва успя да попита с нисък и гърлен глас.
	Сара го гледаше замислено и онова, което й се искаше най-много на света, беше да сложи ръце на гърдите му.
	— Тя…
	Трябваше да поеме няколко пъти дъх, за да дойде на себе си. „Грег, Грег, Грег“ — повтаряше наум и се мъчеше да забрави, че от месеци не бяха правили любов. Даже още по-отдавна не бяха се целували, освен съвсем леко за довиждане.
	— Гледаш ме странно — каза Майк, подавайки й ръка.
	Сара отстъпи крачка назад.
	— Майка ми.
	— Какво искаш да кажеш за нея?
	Майк направи крачка напред.
	— Прави за свое удоволствие козметични продукти. Но този е единственият парфюм, който е направила. Казва се…
	— Как?
	Той направи още една крачка напред.
	— „Полъх на лятна нощ“.
	— Сара…
	Майк протегна ръце към нея.
	Тя тръгна назад по пътеката, която познаваше добре, гледаше го в лицето и бъбреше:
	— Името смущава мен и сестрите ми. Преди около осем години моите родители заминаха на дълъг уикенд и се върнаха… ами, как да кажа… засмени глуповато. Два дни по-късно мама изобрети парфюм и го нарече „Полъх на лятна нощ“.
	— Харесва ми — каза Майк тихо и нежно. — Харесва ми ароматът, харесва ми и името.
	— Със сестрите ми й казахме, че не може да се излага така, но тя само се разсмя и ни каза…
	— Какво?
	— Че и млади, и стари обичат секса. Да се прибираме. Захладня.
	Преди да отговори, Сара изтича край него към къщата.
	Колкото до Майк, налагаше му се да постои навън, преди да може да се покаже пред хора. Трябваше да се овладее и душевно, и физически.
	Положението, в което се намираше в момента, го объркваше. Едно време правеше любов с жени само за да изтръгне информация. След това някои от тях се озоваваха в затвора. Една раздяла не беше проблем, защото знаеше, че няма да ги нарани. Те всичките имаха пари, деца и хубави домове. Може и да се оплакваха, че Майк им е разбил сърцето, но той знаеше, че ще им мине.
	Сара беше съвсем различен случай. Какво щеше да стане с нея, след като си заминеше? Особено ако станеха любовници. Надяваше се, че двамата Вендло, майка и син, ще бъдат закопчани и тикнати в полицейска кола, ами после? Майк също ли ще се качи в своята кола и ще замине?
	Представи си сцената. Ще помаха ли за довиждане на хората в Едилин? На Люк и Джос? На Тес и Рамзи, така нареченият новопридобит брат, когото не познаваше.
	Ако един ден се върнеше, за да види сестра си и нейното дете, хората от града нямаше ли да го мразят, защото е изоставил Сара?
	Ами „Фермата на Мерлин“? Ще може ли да живее там, след като се пенсионира? Дотогава Сара ще се омъжи ли? Дали ще бъде някой местен юначага, който пуши и гледа футбол през целия уикенд? Мъж, който пече пуйка и подпалва къщата? Или ще се влюби в друг пришълец, който със сладки приказки ще я…
	Майк прокара ръка през лицето си. Много отдавна се беше научил да не се обвързва емоционално с лицата, с които се среща в работата си под прикритие. Невинаги успяваше, но без значение какви са чувствата му, в края на краищата заминаваше и се захващаше със следващия случай. При мисълта да постъпи така със Сара му се повдигна. От друга страна, той се разправяше с престъпници, а Сара беше невинна.
	Може би именно този град го тревожеше. А може би фактът, че му предстои пенсиониране и няма никаква представа как ще живее по-нататък. Спомни си как беше застанал в овощната градина на „Фермата на Мерлин“ и му се мерна бъдеще, когато нямаше да стреля по хора и дори да ги предава. Може би сестра му знае какво прави, като му дава тази стара ферма.
	Обърна се и погледна към къщата. Ако залавянето на Вендло не беше толкова належащо, щеше да замине, преди някой, особено Сара, да бъде съкрушен.
	Но това беше немислимо.
	Влезе в апартамента и се усмихна, като подуши миризмата на пуканки. Сара се занимаваше с видеото.
	— Искаш ли да гледаш филм? — попита тя.
	— Само ако е любовен. Те са ми любимите.
	— Странно. Аз си падам по Джейсън Стейтъм. Но ако не ти харесва, някъде тук имам два сезона на „Анатомията на Грей“.
	— Ще понеса един екшън, щом се налага.
	Отиде до дивана, където на масичката имаше голяма купа с пуканки.
	— Как е вратът ти?
	— Чист, така че можеш да забиеш зъби в сънната ми артерия.
	— Зъбите ми си кротуват, друга част от мен се бунтува — каза той, седна и потупа мястото до себе си.
	Сара взе купата с пуканки и я сложи до него.
	Майк възнегодува.
	— Дай ми го — посегна към дистанционното.
	Тя потисна смеха си и седна в другия край на дивана.

	* * *

	В голямата къща Джослин изпращаше есемес на Тес:
	„Знаеш ли, че брат ти се влюбва в Сара?“
	Тя й отговори веднага:
	„Утре целия ден ще прекарам в една от катедралите тук и ще отправям благодарствени молитви. Ами Сара? Тя се отнася към него, като че ли е поредният братовчед. Измисли нещо да го види разсъблечен.“
	Джос погледна Люк.
	— Спомена, че си видял Майк в спортната зала. Случайно да е бил без дрехи?
	— Не е нещо, на което бих обърнал внимание, нали?
	— Е, как изглежда гол?
	— Дебел, с голям корем, тънки крака, без нито един мускул по тялото си.
	Джос написа на Тес:
	„Ще измисля. Ти наистина си най-добрата ми приятелка.“


>	11.

	Майк търсеше Сара от единия до другия край на землището, за което му казаха, че е Нивата на Нейт, но не я виждаше.
	— Сигурно трябва да търся жена с пламнала от гняв коса — промърмори той, като си спомни как го беше видяла да седи в края на бюрото на Ерика и открито да флиртува с нея.
	Из голата ливада имаше около дванайсетина души с кожени пояси за инструменти, които строяха павилиони за предстоящия панаир. Ако не се налагаше да претърсва още един ден „Фермата на Мерлин“, щеше да дойде да помага. „Може би утре“ — помисли си той. Джослин беше нахвърлила няколко скици за шатра на врачка и ги беше дала на Сара. Майк и Сара се смяха, че Джос е спечелила спора за нейното участие в панаира.
	— Нали няма да й се случи нищо? — попита Сара. — Имам предвид тази персона Мици нали няма да удари Джос по главата, за да вземе картите?
	— И да изпусне онова, което иска, каквото и да е то! Не, няма да рискува — успокои я Майк.
	Не го изрече на глас, но не искаше Сара да се срещне лице в лице с Мици. Трябваха му ДНК проби на повече жени. Неговият нов план, който пазеше в тайна от Сара, беше, да накара всеизвестната Ерика да му помогне. Тя щеше да се обади на всичките си клиентки на съответната възраст да дойдат в магазина, щеше да им представи новите тоалети и да ги почерпи с вино в картонени чашки. На всяка чаша щеше да напише името и да я прибере в найлонови торбички. Не беше много, но беше начало.
	Майк разпита няколко души за Ерика и ако беше наполовина толкова сексуално ненаситна, както подочу, знаеше как да се оправи с нея. Беше склонил много жени като нея да правят каквото поиска.
	Тази сутрин, преди да отиде в спортната зала, се отби при майката на Сара и я накара да намери работа и на Сара, и на Брустър Ланг през целия ден, за да огледа на спокойствие фермата. Ели каза, че ще заръча на дъщеря си да прави гирлянди и нанизи за щанда на Люк, но Ланг бил като хлъзгава змиорка и с него работата не била лесна. Обеща да направи всичко възможно.
	След това Майк отиде в магазина — собственост на Сара и на Стефан. От красивия градски площад, където хората се чувстваха, все едно са се върнали назад във времето, влезе в магазин от хром и стъкло. Не можа да се сдържи да не погледне през витрината, за да се убеди, че все още се намира в Едилин. Според градския правилник външният вид на сградата не беше променен, но вътрешното пространство беше свръхмодерно. Огледала имаше навсякъде, мебелите бяха позлатени и тапицирани с коприна. Майк погледна една табелка с цена 1200 долара за обикновена бяла блуза.
	Нищо чудно, че в Едилин мразеха Вендло. Клиентелата на такива магазини носи печалба на магазина, но не и на града. Не, те паркират своите скъпи коли, купуват, каквото им трябва, и си заминават.
	Докато Майк се оглеждаше, видя какво хора като Вендло си представяха, че е изискано, но не видя нищо, което да му напомня Сара. В апартамента й не беше влизал още, но се съмняваше, че ще прилича на това място.
	— С какво мога да ви помогна? — попита млада жена.
	Майк я огледа от глава до пети. Черният й тоалет беше по-подходящ за Ню Йорк, отколкото за Едилин.
	— Търся Ерика — отговори той.
	Час по-късно излизаше от магазина. С Ерика — четирийсетинагодишна и отчаяна — всичко мина, както го беше замислил, и успя да я накара да се заеме с неговия проект с жените. Проблемът се появи, когато Сара, натоварена с куп дрехи, влезе в магазина, преди да е свършил работата.
	Забеляза Сара да излиза и по бързината, с която се движеше, личеше колко е ядосана. Искаше да тръгне с нея, но в този момент беше невъзможно да прекъсне обсадата на Ерика. Всъщност наложи се да удължи визитата си, за да я успокои и да й внуши подходящото настроение след неочакваната поява на Сара. Знаеше, че на Сара сигурно й се е сторило, че не е по работа с Ерика, но си беше работа.
	И сега въпросът с Ерика беше уреден. В края на деня щеше да дойде служител да прибере чашите и да ги отнесе в лабораторията. Много се надяваха, че някой от образците ще бъде на роднина на Стефан.
	Ланг през целия ден щеше да бъде на пазара за плодове и зеленчуци и на Майк му оставаше само да успокои Сара.
	— За тази работа заплатата ми трябва да бъде удвоена — мърмореше си под нос, докато кръстосваше панаирната площ.
	Няколко души го поздравиха, но Люк знаеше кого търси Майк. Посочи към дърветата в края. Майк зърна златистата глава на Сара, сведена над нещо, което приличаше на куп бурени.
	Вдигна поглед, видя Майк, понечи да се усмихне, но пак стана сериозна и се залови за работа.
	Около него мъже, които не познаваше, го гледаха любопитно, а Люк го тупна по рамото със съчувствие.
	— Желая ти успех — рече той, явно развеселен.
	Майк отиде при Сара. В скута й бяха струпани телчета и растения с пурпурни цветове с дълги стебла. Позачуди се дали не им говори.
	Не биваше да се тревожи.
	— Отвратителен си! — Сара сви презрително устни. — Беше се подпрял на бюрото на Ерика като някаква кокетна секретарка от петдесетте. И се навеждаше към нея, и й говореше с онзи твой фатален глас, и… и флиртуваше с нея.
	— Нима? И какво? Оплакваш ли се?
	— Така не се върши работа, ето какво. Знаеш как се клюкарства в този град. Ако не ти пука как ще те приемат хората, помисли за Тес. Тя ще живее тук с децата си.
	— И как трябва да се държа?
	Сара не можеше да сдържа повече гнева си:
	— Професионално. Сядаш на стола срещу бюрото и говориш сдържано.
	— Нима искаш от мен да я помоля учтиво да свърши твоята работа? Да шпионира клиентките си! И да събира информация за федерално разследване, но да си държи устата затворена!
	Тя остана поразена.
	— Каза ли й за Мици?
	— Не, разбира се. Представих се като служител от Дирекцията по здравеопазване, каквато не съществува, изследващ болести, предавани по полов път. Изглежда, в Едилин всеки спи с всеки.
	— Не си казал подобно нещо!
	— Казах го.
	— Даваш ли си сметка как ще реагират хората, когато чуят подобна лъжа?
	— Кой ще повярва на външен човек като Ерика? И по този повод, предполагам, че няма да каже на никого. Между другото Ерика ми направи впечатление на човек, на когото му се понрави възможността другите да страдат от венерически болести. Искаш ли да се хванем на бас, че още днес следобед тя ще отиде на преглед при своя лекар?
	— Въпросът не е в това какво си говорил, а как. Нямаш ли гордост?
	— В достатъчна степен, за да съзнавам, че повечето жени, с изключение на теб, ме харесват.
	— Защото аз мисля за по-възвишени неща, а не само за физическо привличане. За твое сведение, за да се влюби човек, е необходимо повече от обикновен секс.
	— Прозвуча ми като жена, чийто извор е пресъхнал.
	— Това е абсурдно… и вулгарно. — Сара отвърна поглед от него и се зае да вие венци. — Не че ти влиза в работата, но ние с Грег имаме пълноценна връзка във всяко отношение.
	Майк не направи коментар, тогава тя го погледна и видя, че се усмихва така, като че ли не й вярва.
	— Откога не си била с него?
	— Грег го няма само от няколко дни.
	Той продължаваше да се усмихва самодоволно.
	Сара присви очи срещу него.
	— Откога не си бил с гадже?
	— От години. От векове. Толкова отдавна, че забравих какво е.
	Сара се помъчи да не се разсмее, дори да не се усмихне, но не можа да се сдържи. Загледа се пак в цветята.
	— Изгладихме ли недоразуменията? — Тя не отговори и той добави деликатно: — Сара, правя каквото е необходимо, за да не се разхождат престъпници по улиците. При нормални обстоятелства не бих правил сексуални намеци още щом се запозная, но аз имам цел и този беше най-бързият начин да я постигна.
	— Нали ти е ясно, че сега Ерика ще очаква да легнеш с нея?
	— Не ми се вярва — отговори той важно.
	Тя въздъхна.
	— Добре, какво научи от нея?
	— Мисля, че си има гадже.
	— Ерика ли? Тя никога не излиза извън града.
	— Тогава значи е някой от Едилин.
	— Щях да зная, ако имаше. Всички щяха да знаят, а аз не съм чула нито дума. Тя е работохолик и прекарва с Грег по дванайсет часа на ден.
	Майк възкликна тихо, като че ли щеше да каже „охо“, и тя го погледна гневно.
	— И през ум да не ти минава. Каквито и оплаквания да имат хората срещу Грег, той работи много. Никой не може да го отрече. С изключение на Джос, ако трябва да съм точна, но тя…
	— Какво тя?
	— Нищо. Какво ще правиш днес? Майка ме накара да правя венци за щанда на Люк.
	— Имаш ли нужда от помощ?
	— Да. Ако работим и двамата, ще свършим много по-бързо.
	— Сара, виж, имах предвид някой друг да ти помогне, някоя братовчедка например.
	Майк отстъпи назад.
	— Чудесно. Разбрах намека. Това са женски работи и ти искаш да си тръгваш. При Ерика ли ще отидеш?
	Говореше шеговито, но когато хвърли бегъл поглед към Майк, забеляза равнодушния израз, който беше започнала да познава.
	— Възнамерявам да отида в салона в Уилямсбърг да поспортувам, после на пазар в някой мол. Имам нужда от още дрехи.
	Говореше някак си неубедително и тя разбра, че не казва истината.
	— Лъжеш — заяви спокойно. — Върви по дяволите, най-безочливо лъжеш!
	— Откъде ти хрумна? Трябва да тръгвам.
	Сара погледна венеца в ръката си, после Майк й се усмихна.
	— Надявам се да прекараш един наистина приятен ден, а пък аз ще сплета поне сто от тези венци. Сигурна съм, че ще се продават много добре.
	Промяната на тона й от гневен в любезен го озадачи. Тя се усмихваше.
	— Искаш ли аз да сготвя вечерята?
	— Риба тон от консерва ли? — подразни я той.
	— Риба тон сюрприз.
	— Интересно — каза той, но гледаше подозрително. — Добре ли си?
	— По-добре от това, здраве му кажи. Хайде, тръгвай. Купи си нови дрешки. Довечера ще ми ги покажеш. Може и модно дефиле да ми организираш, а пък аз ще запазя най-хубавите си венци да ги видиш.
	Той отстъпваше назад.
	— Ще бъде страхотно. Ще се видим около пет.
	— Около пет е идеално.
	Все така изпълнен с подозрения, Майк се обърна и тръгна към колата си. „Защо се предаде толкова лесно?“ — се питаше.
	В един момент му казва да върви по дяволите, загдето лъже, в следващия пожелава всичко хубаво.
	Изведнъж му просветна. Тя знаеше къде отива и защо. Когато дойде и паркира до Нивата на Нейт, забеляза колата на Сара под едно голямо дърво. За две минути отиде дотам и не се изненада, като я видя облегната на дървото.
	— Доста време ти отне да се сетиш — каза тя. — Сигурен ли си, че си ченге? С моята или с твоята кола ще отидем?
	— Сара…
	— Да?
	За миг си представи как я връзва, напъхва я в багажника на колата си и я отвежда на някое сигурно място. Но тя беше в центъра на събитията и не биваше да изчезва.
	— С моята. Твоята за нищо не става.
	— Ти си сноб! Не всеки може да има кола с десетцилиндров мотор с петстотин конски сили, който за 4.6 секунди вдига от 0 до 100.
	Той я погледна учудено.
	— Проверих я в интернет.
	— Тършуваш в стаята ми и проучваш колата ми! Друга потайна хитрина хрумвала ли ти е?
	— Нали няма да бъде тайна, ако ти кажа? Замислял ли си се колко много време ще спестим, ако ми кажеш какво търсиш?
	— Ако се закълна в живота на Тес, че не знам, ще ми повярваш ли?
	— Да — отговори тя сериозно. — Но ключът за разрешение на загадката съм аз, нали?
	Стигнаха до неговата кола и той я загледа напрегнато.
	— Не е необходимо да ми казваш. Не съм глупава. Зная, че съм една от жените, с които флиртуваш с определена цел. Защото имам магазин за облекло ли или защото познавам много хора?
	Моментът да й каже за Стефан още не беше дошъл.
	— Да. — Отключи колата и се качиха. — Сара, всъщност няма как да ти кажа всичко, но трябва да ми вярваш. Наистина ти си в центъра на този случай. Възможно е да е свързано с магазина, но не сме сигурни. Не мога да ти кажа защо или как, отчасти защото не зная, но сме убедени, че притежаваш нещо или знаеш нещо, което интересува Мици.
	Усещаше как тя се мъчи да запази спокойствие и да се държи, като че ли той не й каза нищо особено, а всъщност остана като ударена от гръм.
	— Леля Лизи ми завеща бижута — отрони се от устата й най-накрая. — Може би са ценни.
	Майк искаше да я прегърне, но имаше много хора наоколо. Вместо това изреди наум бижутата, които Мици Вендло беше събрала през годините. Нейните клиентки й ги даваха в знак на благодарност за онова, което си въобразяваха, че е направила за тях.
	— Може би.
	— Ти наистина си най-лошият лъжец на света. В този случай става въпрос за нещо много по-голямо, отколкото за някакви си бижута, нали не греша?
	— Отговорът е не, освен ако не е диамант от кралската корона на Англия.
	Докато Майк потегляше, тя забеляза едно мускулче на челюстта му да потрепва.
	— Ти ли накара майка ми да ме затрупа с тези венци?
	— Да.
	— Досещам се, че си й заръчал да задържи и господин Ланг на пазара през деня.
	— До четири часа.
	— С майка ми не станахте ли много близки?
	— Нашепнах й няколко думи за ензими и беше моя. Какво ще си помисли Люк, като види, че венците не са направени?
	— Няма проблем. Имам две по-големи сестри, които са много усърдни. Държат да са отличнички във всичко.
	— Какво значи това?
	— Когато разберат, че съм зарязала горкия Люк с всичките тези венци и гирлянди, ще се надпреварват да ме засенчат. Научих отдавна, че като си придам безпомощен вид, се спасявам от работа.
	Майк й се закани с глава.
	— Кой, освен мен знае каква си в действителност?
	— Моят татко… и донякъде Тес.
	— А майка ти?
	— Според нея съм безпомощна и скучна.
	— Ами гаджето ти?
	— Ще приема, че имаш предвид Грег, моя годеник. За него съм сладка, кротка и готова да се съгласи с всяка негова идея.
	— Подобна лъжа хубава основа за брак ли е?
	— Може би ще ме научиш какво е честност между хората.
	Двамата се спогледаха за миг, после се разсмяха.


>	12.

	— Трябва да бъдеш по-внимателен, когато се промъкваш из „Фермата на Мерлин“ — говореше Сара на Майк, докато той шофираше по пътя с много завои. — Зная, че не си оставил следи от посещението си, но ако господин Ланг разбере… Ами той е известен с репресивните си мерки.
	— Например какви?
	Сара го наблюдаваше как шофира. Не отделяше очи от пътя и държеше волана с две ръце, сякаш се беше подготвил да се случи нещо лошо.
	— Никой нищо не може да докаже, но ние в Едилин знаем, че ако се пречкаш на господин Ланг, ще си получиш наказанието. От деца ни говорят това, а пък на мен са ми казвали, че и баща му бил като него.
	Майк поглеждаше постоянно и в трите огледала.
	— Страхуваш се някой да не ни преследва ли?
	— При този случай никога не знам какво трябва да правя.
	— Предполагам, че това включва и да сваляш някоя изгладняла за секс като Ерика.
	Майк я погледна.
	Очевидно Ерика нямаше да е темата на по-нататъшни дискусии.
	— Нека да видим. Откъде да започна? През целия си живот съм слушала тези истории. Когато бях около дванайсетгодишна, един човек се премести от Уилямсбърг да живее тук със семейството си и много се гордееше със своя конфитюр от сливи. Спомням си, че майка ми му каза, че господин Ланг ще му бъде съперник на местния панаир и че обикновено той печели.
	— Ланг трябва да спечели, иначе да му мислят.
	— О, не. Случвало се е да загуби, но неговите плодове са толкова хубави, че рядко не излиза победител. Но когато загуби тогава, отиде при майка ми, която беше в журито, и й каза, че човекът мами. Спомням си, че тя се ядоса, и каза на господин Ланг, че е от онези, които се сърдят, щом загубят, така че за съжаление не проучи обвинението.
	— А той какво направи?
	— Трябва да разбереш, че господин Ланг е много проницателен по отношение на хората. — Сара замлъкна. — Той е като Надзъртащия Том от легендата за лейди Годайва. Никой не е в състояние да го докаже, но всички знаем, че е истина. Ако го срещнеш случайно, той ще ти разкаже тайни за теб, каквито не ти се ще хората да знаят.
	— Какво направи на мъжа с конфитюр?
	— Аз самата не съм присъствала, но ми разказаха, че на следващия светски прием в гимназията в Уилямсбърг, били показани най-изненадващо диапозитиви на мъжа, докато целува съпругата на директора. Освен това били облечени крайно оскъдно.
	Майк не можа да не се подсмихне.
	— Нека да отгатна. Майка ти е изследвала конфитюра.
	— О, да. Съдържаше бял ром, което е против правилата. Господин Ланг заяви също така, че мъжът е откраднал плода от неговата градина, но това нямаше как да се докаже.
	— Интересно ми е дали господин Ланг се спотайва да гледа хубавички момичета, или изобщо шпионира.
	Майк си помисли, че щом старецът си навира носа навсякъде, може и да е видял нещо полезно.
	— Никога не съм чувала да се говори, че е воайор. Той просто слуша и гледа. Мама казва, че няма свой живот, затова наблюдава другите хора.
	— Никой ли от града не го е набил?
	— Семейство Ланг са едни от нас, а пък ние внимаваме да държим завесите си спуснати.
	— Отключени врати и закрити прозорци! — Майк поклати глава. — Какво друго е направил?
	— Веднъж някакъв човек решил да вземе под наем „Фермата на Мерлин“. Бащата на Рамзи му казал, че ако накара господин Ланг да се махне оттам, негова е. Горкият човечец не е знаел, че чичо Бенджамин се е пошегувал. Майка ми отказа да опише подробностите, които господин Ланг разкрил за човека, но той се отказал от мястото си в университета „Уилям и Мери“ и се преместил в Мейн. — Сара млъкна. — Но за да бъда честна, в биографията на господин Ланг има и добри дела. Когато бях тринайсет-четиринайсетгодишна, едно момиченце избяга от къщи. Господин Ланг не само знаеше къде е, но и защо е избягало. Когато го намериха и то дойде на себе си, арестуваха един съсед.
	— Много интересно — отбеляза Майк. — Него никой ли не се е опитвал да го шпионира?
	— Как не! Люк и Рамзи посветиха голяма част от детството си да дебнат какви ги върши господин Ланг. Криеха се в храстите около „Фермата на Мерлин“ да го наблюдават, но с изключение на един път, той винаги ги хващаше.
	— Ланг наранил ли е някого? — попита остро Майк, като се сети за капаните.
	— Не е толкова глупав. Крещи на всеки, който се приближи, пък и кучетата му бяха страхотни пазачи. Децата казваха, че господин Ланг е като прилеп — вижда и чува в тъмното.
	— Сетивата му сигурно са по-изострени, след като живее сам.
	— Само от баба си ли знаеш за Брустър Ланг? — Майк кимна и тя добави: — След като е държала на фермата, а пък той е живял там, да не би да са били влюбени?
	Майк изсумтя.
	— Баба разправяше как се е смеела на начина, по който я зяпал, когато си мислел, че тя не го гледа. Но на мен и Тес заяви, че ако имотът стане неин, той ще й бъде момче за всичко.
	— Момче ли? Сигурен ли си, че го е наричала така? Не са ли били на едни години?
	Майк паркира под дървото, наречено „Дървото на девицата“, но този път я скри така, че да не се вижда от пътя.
	— Баба повтаряше едни и същи истории, така че знам някои неща със сигурност. С Тес израснахме, слушайки колко неблагодарни са хората от този град и какви сплетници са. Ланг е бил на петнайсет години, когато баба ми напуска Едилин, а тя е била на двайсет и две. Все ни говореше, че един ден ще се върне във „Фермата на Мерлин“ и Ланг ще я чака, а тя ще го направи иконом. За нея той си остана момче, което не е от нейната класа. В представите й не порасна повече от петнайсет години. Ще можеш ли да прекосиш ливадата така?
	Говореше за бледожълтата рокля на Сара и италианските й сандали с каишки.
	— Щеше да останеш разочарован, ако се бях облякла с джинси и тениска.
	— Щяха да бъдат по-подходящи за обиколката на стара ферма.
	Тя го погледна.
	— Съгласен съм — каза най-накрая. — Щях да се разридая от разочарование.
	Не се усмихваше, но трапчинката му се появи.
	— Върви след мен и прави, каквото ти кажа.
	— Винаги го правя — промърмори и когато Майк изпъшка, се разсмя.
	Той тръгна по същата пътека, както първия път и внимаваше да не оставят следи. По едно време подхвана Сара и й помогна да прескочи кална локва. Но след това не свали ръката си.
	— Мога да вървя и сама — каза тя.
	— Нима?
	— Разбира се. Мога… — Усети се, че той се шегува. — Кажи ми на кое място съм в твоя списък с жени, с които флиртуваш, за да получиш облаги — преди или след Ерика?
	— Трябва да помисля. Хващам се на бас, че Ерика знае някои номера, за които ти си невежа.
	— Не се съмнявам — отговори Сара. — Но пък аз съм, ох, толкова схватлива.
	— Не започвай нещо, което нямаш намерение да завършиш — подметна той.
	Сара не успя да потисне усмивката си. Майк умееше да я накара да се чувства най-желаната жена. Знаеше, че това е част от работата му, но все пак беше приятно. Тя и Грег отдавна изживяха периода, когато той й говореше, че е красива и секси. На практика като че ли бяха престанали да си говорят за каквото и да е, освен за бизнес.
	Загледа се в гърба на Майк, докато вървеше през неокосената ливада. Прескачаше пъргаво от едно място на друго и веднага се обръщаше да й подаде ръка. Осъзна, че винаги можеше да разчита на него, ако се нуждае от помощ.
	— Защо ме гледаш така? — попита Майк.
	— Мисля си, нищо особено.
	— За това какво иска Мици ли?
	— О, да. Именно. Точно за това си мислех.
	— Сега кой лъже?
	— Научих се от теб.
	Захилен, Майк излезе на окосено място, спря и се заоглежда.
	— Щом майка ми ти е обещала да намери работа на господин Ланг днес, няма страшно. — Сара стоеше до него. — След подписването на договора дадоха ли ти ключ за къщата?
	— Да, но нямам намерение да го използвам.
	— Тогава как…
	Той я огледа.
	— Бих искал да ти помогна да влезеш през прозореца.
	— А пък аз ще…
	Млъкна и не каза, че чака с нетърпение да й помогне, и си напомни, че е сгодена и ще се омъжва. Точно вчера прекара три часа с организаторката на сватбата и промени доста неща. Бяха премахнати карамфилите и заместени с рози. Знаеше, че Грег ще се вбеси, но сега не й беше до това.
	— Ще влезем през някой прозорец, защото при вратата Ланг може да е заложил капан. Щом влезем вътре, няма да пипаш нищо, разбра ли? Някоя хубавичка кутийка може да се окаже капан за мечки.
	— Съмнявам се… — Погледът му я накара да млъкне. — Нищо няма да пипам.
	— С изключение на мен — каза Майк съвсем сериозно.
	— Да, схванах. Ще пипам само Майк. — Не се усмихваше. — Кое по-специално място ще ми бъде разрешено да пипна?
	— Коленете би било чудесно. Започваш от тях и продължаваш нагоре. Но много бавно.
	Тя се разсмя:
	— Хайде. Води, аз съм след теб.
	— Цял живот чакам някоя жена да ми го каже.
	Обърна се и тръгна през окосеното място толкова бързо, че Сара едва го догонваше. Щом стигнаха до къщата, той сръчно отключи прозореца и го вдигна нагоре. После се прехвърли вътре. „Атлет е — помисли си Сара. — Хем Тарзан, хем атлет.“
	Когато Майк се наведе и й подаде ръце, тя не се поколеба, и отново й дойде наум как за краткото време, откакто бяха заедно, започна да му вярва.
	Докато я изтегляше, той докосна повече части от тялото й, отколкото беше необходимо. Когато ръката му се плъзна по крака й, си помисли да се престори и да го погледне гневно, да му напомни, че е сгодена и ще се омъжва. Но не можа. Харесваше й усещането и особено много й харесваше да я докосва мъж с толкова горещо желание в погледа.
	„Любовта и бракът не означават само фантастичен секс“ — напомни си тя, докато Майк й помагаше да влезе. Започна да оглежда старата фермерска къща. В брака имаше и други неща, които бяха също толкова важни, като например приятелството и… Не й се мислеше повече по този въпрос, защото с Грег не бяха приятели, както тя разбираше приятелството, и положително не като нея и Майк. Грег и тя бяха…
	Майк се взираше в нея, очаквайки да излезе от унеса си.
	Сара никога не беше влизала в къщата, но знаеше за нея доста, защото се беше ровила в разни книги.
	— Искаш ли да те разведа?
	Сара чувстваше необходимост да говори, за да не мисли за Майк. Напоследък като че ли постоянно го сравняваше с Грег. Всеки, който се запознаеше с Майк, го харесваше. Той не се стараеше, просто се държеше естествено. Грег с всички сили се мъчеше да се хареса на всеки клиент, но към семейството й и към приятелите й не криеше презрението си. „Селски идиоти“ така наричаше хората от Едилин. Особено много се подиграваше на Люк. „Този сигурно е натрупал цяло състояние от романите, които пише. Тогава защо не наеме градинар да коси ливадата вместо него?“ Сара се бе опитала да обясни, че да преуспееш, не означава да се превърнеш в цар Мидас. Фактът, че Сара спомена име, което Грег никога не беше чувал, го вбеси.
	— Сара?
	Майк я гледаше любопитно.
	— О, извинявай. Бях се замислила. Какво каза?
	— Не си споменавала, че си влизала в къщата и си я разглеждала.
	— Аз не крия информация — сопна се тя, но след това се извини. Подразни се от спомените за Грег, а не от Майк. — Зная какво е разпределението на къщата от АОИН.
	— Защо не ми каза, докато обикаляхме наоколо? — попита той внимателно, сякаш знаеше, че нещо я измъчва.
	Сара се извърна, за да не забележи Майк нещо повече, отколкото би допуснала. Защо разбираше повече Майк, когото познаваше само от няколко дена, отколкото Грег, с когото беше повече от година? С Грег свършиха много работа. Отвориха заедно магазин. Наистина, може би Грег взимаше решенията, а през ръцете на Сара минаваше огромното количество дрехи за шиене, но бяха заедно. Нали така?
	— Какво означава това аоини? — попита Майк.
	— Съкращение е и няма множествено число. Обзор на американското историческо наследство.
	Гледаше я сериозно, като че ли премисляше онова, за което тя говореше. И пак го сравни с Грег. Той никога нямаше да я попита нещо, което може да научи от нея. Понякога й се струваше, че според годеника й трябва само да си мълчи и да прави, каквото той нареди. И още по-лошо, напоследък, когато престанаха да правят любов, Грег започна да й натяква, че ако наистина го обича, ще знае какво иска той. Тя някак си долавяше интуитивно потребностите му. Една вечер й каза, че ако го обича толкова, колкото би трябвало, щеше да знае, че не иска пилешко за вечеря, понеже е обядвал същото. Сара му отвърна: „Ако ми се беше обадил, щях да…“. Грег я прекъсна: „Имаш ли представа колко бях зает през целия ден? Нима очакваш да ти съобщавам какво съм обядвал? Следващия път сигурно ще пожелаеш да ти кажа и с кого съм обядвал. За това ли става въпрос? За ревност ли?“.
	От споровете с Грег понякога й се завиваше свят, докато в края на краищата губеше представа за какво говорят.
	— Добре ли си?
	— Да, добре съм.
	— Може би трябваше да останеш в колата.
	— И да не видя къщата на мечтите си! — възрази Сара и после се впусна да говори за къщата.
	Майк не разбра какво й стана, щом влязоха в старата къща, но нещо в израза й го радваше.
	Слушаше с половин ухо историята за основаването на Американското общество за историческо наследство от президента Франклин Рузвелт с цел създаване на работни места по време на голямата икономическа криза. Чу, че имало стари фотографии и дори строителни планове на някакъв сайт в интернет и той реши да ги прегледа възможно най-скоро. Но в момента целта му беше да претърси къщата, която баба му… и Сара превъзнасяха. Щеше да се помъчи да открие причината защо фамилията Вендло може би се интересува от това имение.
	Докато Майк оглеждаше и прекарваше ръка по стените, Сара не преставаше да говори. От устата й не слизаха изразите „Детайли с форма на корона“ и „автентично“. Говореше за вратите и каза нещо в смисъл, че имало кръст върху тях.
	— Да отблъсква злото — допълни тя.
	На партерния етаж минаха през четири големи стаи и широк коридор. Къщата не беше грамадна или величествена като имението Едилин, но Майк си даде сметка, че с пребоядисване и ремонт ще стане обитаема. Представи си как детето на Тес кара детско колело в голямата трапезария. Но пък Сара сигурно нямаше да разреши от страх старинната дървена ламперия да не се повреди.
	Хвърли й поглед, притеснен да не би да е прочела мислите му, както му се струваше, че се случва понякога. Но тя продължаваше да говори за пропорциите и за височината на стаите. Не беше от мъжете, които стават за женене и за деца, така си бе мислил винаги, но като си представяше, че живее в тази старинна къща, Сара присъстваше във всяка картина.
	Гледаше я, докато тя сочеше таваните и говореше, и се удиви колко много време навярно е отделила на изучаването на тази къща.
	Продължи да оглежда и да търси нещо необичайно. Нима не е възможно Вендло да е искал да купи къщата заради Сара? Друга причина, освен да й достави удоволствие и да я убеди да се омъжи за него, не виждаше. И все пак не му се вярваше.
	Тъй като се интересуваше повече от настоящето, забеляза, че Ланг поддържа добре къщата. Беше чисто и подредено… с оскъдна мебелировка. На мястото на едното краче на дивана в голямата гостна имаше дървено блокче, а диванът беше покрит с протрито платно. Столовете преди всичко бяха с многократно кърпена тапицерия.
	Нищо не напомняше за личен живот. Нямаше книги, нито снимки, само един каталог за семена и растения беше оставен на малката масичка.
	Докато Майк вървеше след Сара, разбра, че Брустър Ланг невинаги е живял в къщата. Стигнаха до стая, която някога вероятно е била библиотека, което си личеше от празните вградени рафтове. По стените имаше по-светли квадрати, където са висели картини.
	Обърна се към Сара:
	— Знам, че Ланг и неговото семейство са били пазачи на къщата през 1941, сега той я пази, но кой е живял в този дом междувременно?
	Сара го погледна изненадано.
	— Наблюдателен си. Един историк от Уилямсбърг със семейството е живял тук десет или дванайсет години.
	— Защо никой от семейство Макдауъл не обитава имота?
	Сара сви рамене.
	— Не го харесват. Рамзи не може да го понася, също и неговата сестра.
	— Защо не го продадат тогава?
	— До скоро нямаха право, защото имаше забрана в завещанието, която важи до двайсет и първи век. Преди двеста години някой си Макдауъл оставил завещание с клауза фермата да не се продава до…
	— До двехилядната година — довърши вместо нея Майк. — А историкът кога се появява?
	— Не знам подробности, но мисля, че майката на господин Ланг избягала с някакъв мъж, когато той бил още момче. След като заминала, бащата на господин Ланг престанал да се грижи за имота, затова вуйчо Алекс преместил в друга къща двамата мъже. Тогава господин Ланг е бил на седемнайсет-осемнайсет. По това време вуйчо Алекс дал фермата под наем на историка. Той бил младоженец и тук отгледали децата си. Но всичко това е било много отдавна. Когато съм се родила, бащата на господин Ланг бил вече покойник и синът живеел сам в тази къща.
	— Има ли този Ланг друга къща, където да се премести?
	— Обмисляш да живееш тук ли?
	— Може би. Ами с Тес, с нейното дете и…
	— Не забравяй Рамзи.
	— О, да бе. И с него.
	— Сестра си само за себе си ли я искаш?
	— Мисля си — каза той тихо, — че искам някоя друга само за себе си.
	За миг очите им се срещнаха. Сара първа отмести поглед.
	— Да се качваме ли вече на втория етаж?
	— Ще те следвам, където и да отидеш — отговори той.
	— Тогава отивам в обора.
	— Само през… — Майк се подсмихна. — Хвана ме натясно. Води.
	Обиколиха четирите спални и просторната баня. Беше облицована идеално според модата от 1930 година с бели и черни плочки.
	— Бих я оставила точно каквато си е.
	— Знам, защото е „автентична“.
	Гласът на Сара прозвуча превзето:
	— Когато използвам термина по отношение на тази къща, имам предвид времето, когато е била построена — 1674 година. За твое сведение банята е съвсем съвременна.
	Майк погледна старовремския умивалник и необичайно високата тоалетна чиния.
	— Нима е нова тази баня?
	— Да.
	Тя продължи да говори за детайли и ламперии и когато спомена отново „автентични“, той й се присмя.
	— Не оценяваш колко е забележителна тази къща! — каза тя, но се усмихваше.
	— Щом ти ще се грижиш за нея, какво има да му мисля. Можеш да правиш всичко, което… — Като осъзна какво говори, млъкна. — Кухня има ли?
	На практика тя изтича по стълбите, докато той никак не бързаше.
	Мисълта, че къщата е негова, още го смайваше. Както стоеше на стълбищната площадка, загледан надолу, си представи мрежестата врата да се хлопва и деца да тичат навън-навътре… и Сара, която ги вика.
	— Хайде, какво си заседнал като тежка гемия — подкани го тя и погледна към него. — Кухнята е ужасна. Почакай само да видиш пода.
	Майк слезе и се запъти към кухнята, която по думите на Сара била пристроена някъде около 1930 година.
	— Вероятно заедно с банята — допълни тя.
	Но банята имаше чар, докато кухнята нямаше. Линолеумът на пода бе протрит и оръфан. Всичко в нея беше боядисано в тъмнозелено сигурно през седемдесета година и вратичките на долапите едва се крепяха на пантите.
	— Това помещение трябва да се ремонтира изцяло — отбеляза Сара.
	— Да, знам, с бели мраморни плотове. Моля те, нека чуя отново как изричаш тези думи.
	— Помоли Ариел в събота. Тя ще живее тук с теб. Освен ако Ерика не я превари.
	Дали от споменаването на действителността или от чегъртането на катерица в комина, и двамата осъзнаха настоящия момент. Спогледаха се за миг.
	Мълчанието наруши Майк:
	— Старият градински павилион още ли стои? Не го видях онзи ден, когато бях зает да избягвам оръжията на Ланг.
	Лицето на Сара светна.
	— Виждал ли си го? Спомням си, че го разгледах, когато бях малка. Наистина е прелестен; остъклен е и стъклата са ромбовидни.
	— Баба разправяше, че обичала да ходи там, когато й идвало до гуша от този град.
	— Колко тъжно!
	— Доколкото я познавам, ако се е замесила в нещо, сама си е била виновна. Ще откриеш ли павилиона сега?
	Сара извади от джоба си лист, на който като че ли беше начертана карта.
	— Другото предимство на роклите е, че имат джобове. Джинсите нямат.
	— Джинсите имат един куп джобове и джобчета.
	— Прилепнали плътно към онези части от тялото, които жените искат да изложат на показ.
	Майк прихна да се смее:
	— Абсолютно вярно. Е, къде е градинският павилион?
	Той посегна да вземе картата, но тя я дръпна.
	— Не я давам. Харесва ми да ме следваш.
	— А на мен гледката ми харесва.
	След десет минути се озоваха при старинния градински павилион и той беше по-прелестен, отколкото Сара си го спомняше. При първото си посещение Майк не го беше забелязал, защото около него храстите не бяха подкастряни и височината им надвишаваше два метра. Откъм алеята изглеждаха непроходими, но младата жена знаеше точно откъде може да се мине.
	Не беше необходимо да се промъкват през храсталаците, защото господин Ланг го беше разчистил около постройката дотам, че приличаше на място за отдих. Красив червенолист бук надвисваше клони, а земята под него беше покрита с мъх.
	Павилионът беше осмоъгълен и вътре имаше място само за двама души, а пък решетъчната конструкция наскоро беше боядисвана със синьо-зелена боя. Постройката беше така усамотена и романтична, както бабата на Майк я беше описвала.
	Докато той разглеждаше, Сара седеше под дебелата сянка и го наблюдаваше. Качи се на покрива, приличен на камбанка, след това провери всеки сантиметър от основата. Досети се, че интересът му към прелестния павилион не е продиктуван само от случая, но също така се досещаше, че той няма да й каже причината. Трябваше да измисли как да го изнуди, за да проговори. Тази игра започваше да й харесва.
	Когато Майк завърши огледа, беше сигурна, че ще предложи да тръгват — „заради нейната безопасност“, но той я изненада, като се просна до нея на мекия уханен мъх под дървото, и сложи ръце под главата си. Лакътят му беше до бедрото й и почти го докосваше.
	Сара се облегна на дървото. Не искаше да напуска това място. Никога.
	— Къщата се нуждае от основен ремонт — изрече той в тишината.
	— Ммм, да.
	— Стори ми се, че се чувстваш щастлива от този факт.
	— Помагах на Люк да ремонтира къщата в имението и си прекарах чудесно.
	— И ще ти бъде приятно да работиш и тук. Знаеш ли какво, ти ще правиш проектите, а аз ще дърводелствам.
	Искаше й се да се разсмее, но всъщност не й беше смешно. Още не беше свикнала с мисълта, че „Фермата на Мерлин“ никога няма да бъде нейна.
	— Съпругата ти ще пожелае да го прави.
	— Не бързам да се женя. При моята работа може да не доживея до утре.
	— От онова, което чух, може би ще ти правя компания — додаде весело Сара.
	— Докато дишам — не — каза нежно Майк.
	Настъпи неловко мълчание, затова тя заговори отново за къщата:
	— Поне повечето ламперии на първата „Мерлин“ са непокътнати.
	— И кой ги е сложил?
	— Предполагам Александър Макдауъл. — Тя се усмихваше. — Извинявай, това е семейна шега. Всички първи синове Макдауъл се казват Александър. Родословието води до Шотландия и Ангъс Мактърн Харкорт. Той е основал нашето градче и го е нарекъл на жена си.
	— Още едно име, което съм чувал често.
	Тя го погледна озадачено.
	— Баба казваше, че в Едилин само на потомците на Ангъс Харкорт им се отваря парашутът.
	— Може би е истина — каза Сара, — но пък това е нашият град.
	Майк изпъшка:
	— Говориш като истинска аристократка.
	— Потомка на шотландец, който по всяка вероятност е крадец и похитител, не може да се нарече аристократка. Ариел твърди, че мъжът се е качил тайно на кораба, който при това не е бил „Мейфлауър“.
	Майк се претърколи на една страна да я погледне.
	— На мен ми изглеждаш като истинска лейди. — Помисли си, че е много красива, както беше седнала на земята под грамадното старо дърво. Представи си я с шапка с широка периферия и ръкоделие. — Това място ти подхожда.
	Обърна се пак по гръб. Трябваше да престане да я гледа, иначе щеше да се пресегне и да я погали. Припомни си разследването и Стефан Вендло. Вендло никога не би живял в стара къща, особено малка като тази. От онова, което видя в магазина, той беше от хората, които обзавеждат банята за гости със златни кранове.
	Умълчаха се за малко, после Сара не се сдържа и попита:
	— Влюбвал ли си се?
	— Не. — След кратка пауза Майк прибави: — Но веднъж почти се влюбих.
	— Какво се случи.
	— Когато тя откри, че не съм онзи, за когото съм се представял, и след като арестуваха съпруга й заради моите разкрития, тя ме намрази на секундата.
	— Виж ти.
	— По-късно научих, че платила гаранцията на неговата любовница и двете заминали нанякъде. Но на мен никога не ми прости.
	Сара се разсмя:
	— Какъв странен живот имаш.
	— Зависи от гледната точка. А ти какво ще направиш, ако този имот е твой?
	Тя не се двоуми:
	— Първо ще засадя фиданки в овощната градина.
	— Няма ли да се заемеш първо с къщата? А белия мрамор в кухнята?
	— На дърветата им е необходимо време, за да пораснат. Мраморът ме чака в някой магазин.
	— Ами Андерс? Той ще се съгласи ли?
	— Андерс ли? Защо престана да го наричаш Грег?
	— Сара — започна внимателно той, — не познавам мъжа, за когото си сгодена, но от онова, което чух, той не е подходящ за теб. Сигурна ли си, че искаш да се омъжиш за него? Не е ли по-добре…
	— Не говори повече. — Думите му щяха да засилят съмнението, което се беше промъкнало у нея. — Сватбата е подготвена. Вчера се срещнах с организаторката.
	— Как ще вземеш „Фермата на Мерлин“, след като е моя?
	— Не знам. — Тя усети разочарование в гласа му. — Откакто те срещнах, като че ли всичко в живота ми се преобърна. Преди това знаех точно какво ще правя, а сега, не знам. Като че ли мисълта ми се замъгли.
	— Това е най-хубавото нещо, което съм чувал от месеци, да не кажа от години.
	— За теб, може би, но не и за мен — промърмори тя.
	Майк се изправи и й подаде ръце. Когато и тя се изправи, той не пусна ръцете й.
	— Сара — гласът му беше тих, — понякога ми се струва, че съм те познавал цял живот.
	Наведе се да я целуне и когато тя не се отдръпна, Майк се окуражи.
	Но тъкмо да я докосне с устни и тя продума:
	— Казвал ли си същото на жената, чийто съпруг си арестувал?
	Той се отдръпна.
	— Моля?
	— Питам за онези жени, които си ухажвал и после си изоставял. Казвал ли си им същото като на мен? Сещаш се — че съм най-красивата, най-…
	Майк пусна ръцете й. Да, беше говорил какво ли не като на Сара, но… Разликата беше, че този път говореше сериозно… и това откритие го шокира.
	— Тръгваме ли?
	— Ядоса ли ми се?
	Майк се обърна към нея:
	— Правил съм каквото е трябвало, за да има правосъдие. И за твое сведение не съм пратил в затвора нито един човек, който не го е заслужавал. И съм пускал много от жените, които трябваше да бъдат подведени под отговорност.
	Сара не се обезпокои от гнева му. Когато Грег й се ядосаше чувстваше пристъп на паника… и често се объркваше. Знаеше само, че трябва да го успокои, да го накара да й прости и да възобнови отношенията им от първите месеци на познанството им.
	С Майк не се чувстваше объркана. Той се ядосваше само когато имаше причина, и понякога вината наистина беше нейна. Именно ирационалният, безпричинен гняв на Грег я побъркваше.
	Напомни си, че независимо от това колко много е започнала да харесва Майк, той е тук за кратко. Озоваха се заедно заради работата му и щом я свърши, той ще си замине и тя повече няма да го види, освен може би като брат на Тес. Но дори и в това се съмняваше. Тес от години живееше в Едилин, а Майк никога не беше идвал.
	Колкото до „Фермата на Мерлин“, Майк даде ясно да се разбере, че идеята е на Тес, не негова. След като се пенсионира, той вероятно ще остане в слънчевата Флорида и фермата ще се върне на семейство Макдауъл.
	— Защо ме гледаш така? — попита Майк.
	— Мислех си колко сме различни. Аз търся постоянство, някой, който да сподели живота си с мен. Искам деца и овощни дръвчета. А ти… Какво искаш? Изобщо знаеш ли?
	Досега нито една жена не му беше задавала тези въпроси и той нямаше представа как да отговори. Цял живот бягаше от разни връзки, никога не ги търсеше. Но Сара не беше като другите жени и го накара да се замисли и да си зададе сам въпроса.
	— Като ми говориш, че съм съвсем различна от всички други жени, не го ли правиш в името на дълга?
	Толкова на място го каза, че той не можа да не се разсмее.
	— Размишлявам по въпроса. — Погледна небето. — Ще вали. Трябва да тръгваме.
	Сара тъкмо тръгна, но Майк я хвана за ръката и я притегли до себе си. В първия момент тя си помисли, че ще я целуне, но той сложи пръст на устните й.
	Докато я държеше, се оглеждаше. Имаше само два пътя — единият през бурените зад павилиона, но щяха да оставят следа, а другият през окосената ливада и към плевнята. Но човекът, който се приближаваше, щеше да ги види.
	Майк погледна старото дърво и след това Сара. Тя кимна.
	Доловиха хрущенето на ситния чакъл и мърморенето на господин Ланг, което нямаше как да се сбърка. Когато беше малка, сестра й я подиграваше, защото когато господин Ланг минаваше покрай техния щанд в пазарен ден, тя се шмугваше под щанда. Дори днес, като чу, че се приближава, се изплаши.
	Майк посочи краката й, после се потупа по рамото. Веднага разбра какво има предвид и кимна. Той се приближи до дървото, клекна и подкани с поглед Сара. Ако тишината и бързината не бяха толкова важни, тя щеше да му възрази, че от тази позиция няма да може да я вдигне. Но време за разговори нямаше. Събу бързо сандалите си, пъхна ги в колана си и стъпи върху раменете на Майк. Той се изправи веднага така бързо, че тя едва не ахна. Достигна един клон и се прехвърли лесно на него. Намести се там.
	Майк я гледаше въпросително. Тя кимна и след секунда той подскочи, хвана се за клона и се метна на него.
	Сара чуваше стъпките на господин Ланг по-ясно и забелязваше някакво движение. Той беше вече наблизо. Майк докосна ръката й и когато го погледна, той кимна нагоре. Искаше да се изкачат още. Направи й знак да остане там, където е, а той се изправи. Сара ахна гласно от страх.
	Майк се обърна и я погледна намръщено, но като разбра, че се страхува за него, се подсмихна. В следващата секунда се хвана за по-горен клон и се прехвърли на него. След това подаде ръце на Сара.
	Не се поколеба. Протегна се към него, също както когато прескачаха през прозореца, с тази разлика, че ако този път паднеше, щеше да пострада сериозно.
	Майк я хвана за китките и я изтегли нагоре. Стана малко тромаво, защото въпреки че твърдеше, че е лека, тя виждаше, че му струва доста усилие.
	Вторият клон беше по-малък и пространството върху него беше по-малко. Майк се облегна на ствола и намести Сара пред себе си.
	Ако обстоятелствата бяха различни, тя щеше да се отдръпне. „Може би“ — си помисли. Може би, но трябваше да си признае, че тялото й съвпадаше идеално към неговото. Брадичката на Майк лежеше върху главата й. Съвършенство.
	Беше се замислила дълбоко и беше забравила защо с Майк са на дървото, затова когато чу приближаването на господин Ланг, едва не се обади. Но Майк я притисна по-силно в прегръдката си и тя се облегна на него. Усети наболата му страна до врата си и затвори очи. Дъхът му беше лек и приятен.
	Той обхвана главата й и тя почувства, че заравя ръце в косата й. Затвори очи и отпусна глава назад върху рамото му, за да може да целуне шията й.
	Но не усети целувката. Вместо това тялото на Майк се напрегна и ръцете му замръзнаха.
	Сара неохотно отвори очи. Страната на Майк опираше до нейната и той наблюдаваше господин Ланг. Тя помръдна леко, за да вижда стареца по-добре. Той носеше две големи пластмасови кофи, пълни с нещо. Мърмореше си със своя гърлен глас. Не долавяше думите, но звучеше ядосано.
	Интересуваше се много повече от факта, че се е притиснала към Майк, отколкото от противните занимания на господин Ланг. „Сигурно ще копае още един капан“ — помисли си тя.
	Сара потърка страната си в тази на Майк, но той се отдръпна и тя потисна една въздишка. Естествено, че не беше вярно, но първата й мисъл бе: „Ето още един мъж, който загуби интерес към мен“. Много мъже беше срещала през живота си, но само двама от тях… и Майк се заинтересуваха от нея. Но пък Майк едва ли влизаше в тази категория.
	Именно докато размишляваше, чу господин Ланг да произнася „Андерс“. Чу го съвсем ясно и преди да помисли, ахна.
	Майк на секундата запуши устата й с ръка. Под тях старецът престана със заниманието си и се заоглежда.
	Майк махна ръката си и Сара си пое дъх. Ако старецът ги откриеше на дървото, никога нямаше да разберат защо промърмори името на Грег.
	Майк посочи клона под тях и тя се досети, че възнамерява да слезе по-долу, за да чува по-добре. Бързо и много ловко се отмести от Сара, изправи се, хвана се за един по-горен клон и стъпи на по-долния. Прилепи се по корем към него и се заслуша.
	На Сара като че ли не й се искаше да чуе какво говори старецът. Нямаше ли да бъде по-добре, ако не знаеше, че човекът, за когото щеше да се омъжи, участва в тази война, както се изрази Майк? Грег положително не е направил или не би могъл да направи каквото и да е, което да принуди господин Ланг да заложи капани из цялото имение.
	Но чу думата „кучета“ и наостри уши. Под нея Майк се обърна да я погледне. И той беше чул същата дума.
	Първият й инстинктивен жест бе да си запуши ушите с ръце. Ако Грег причиняваше неприятности, тя не искаше да знае.
	Но пък от друга страна, знаеше, че така само ще отложи неизбежното.
	Сара се изпъна на клона също както Майк и съсредоточи цялото си внимание в стареца долу. Видя как той залага поредния капан. Опъна почти невидимо въдичарско влакно през входа на павилиона, после монтира нещо вътре, но не се виждаше какво.
	След минута го чу да се подхилва — неприятен, тих звук, после отстъпи встрани, за да се полюбува на творението си. После взе едно камъче и го хвърли върху найлоновото влакно.
	За ужас на Сара четири големи стрели с метални върхове полетяха и се забиха в дървото насреща.
	Тя притисна с ръка устата си, за да не се разкрещи възмутено. Погледна Майк и той прошепна: „Добре ли си?“. Кимна, но не й беше лесно. Ако бяха дошли по-късно или утре, съществуваше вероятност стрелите да го пронижат, защото той вървеше винаги напред.
	Но Майк й се усмихна и неговото спокойствие й върна равновесието. Той се загледа отново в Ланг, защото старецът започна пак да мърмори, но този път по-високо.
	— Ще те науча аз теб, Грег Андерс — говореше Брустър Ланг, докато издърпваше стрелите от ствола на дървото. — Не можеш да убиеш кучетата ми и да ти се размине. Надявам се тези стрели да убият теб!
	Прибра гневно инструментите си в кофите и си тръгна.
	Майк се загледа към Сара и почака поне десет минути, преди да се изправи върху дебелия клон.
	— Можеш ли да се спуснеш към мен? — попита.
	Тя беше разсеяна от онова, което чу.
	— Да.
	Майк хвана ръката й, тя направи крачка и се подхлъзна. Но той я хвана. Държеше се с едната ръка за клон над главата си, а с другата подхвана Сара. Той се бе облегнал на ствола и когато тя се прилепи до него, я обгърна здраво с ръце.
	Тя стоеше с ръце, свити до гърдите, и се чувстваше в безопасност до него. „Кога Грег е убил кучетата?“ — зачуди се. Та той винаги беше в магазина. Кога беше намерил време да отиде във „Фермата на Мерлин“?
	И защо? Само защото искаше имота ли? Според Грег господин Ланг ли беше причината Рамзи да отказва да му го продаде? Или причината беше Сара, жената, която обича?
	Майк хвана брадичката й и вдигна лицето й да я погледне.
	— Наистина ли си добре?
	— Да — отговори тя. — Шокирана съм, но съм добре. А ти?
	— Аз не съм шокиран — отговори той бързо и се огледа. — Въпреки че бих останал тук цял ден, време е да слезем и да си тръгнем.
	На нея също не й се тръгваше. Освен това, щом слезеха, тя трябваше да се изправи пред истината за мъжа, за когото щеше да се омъжи.
	— Да, готова съм — отговори тя и се хвана за клона над главата си.
	Майк направи крачка встрани, но после се обърна и я целуна нежно по страната.
	— Всичко ще се нареди. Обещавам ти.
	— Да, не се съмнявам — каза тя и се опита да се усмихне.
	Майк скочи долу и пое Сара. Пошегува се в смисъл, че едва не го събори, но като видя изражението й, се отказа повече да се шегува.
	Поведе я бързо покрай храстите и покрай къщата към колата. Отключи я и задържа вратата тя да се качи. Видя, че ръцете й треперят, и закопча предпазния колан вместо нея, после и той се качи.
	Бяха изминали половината път към къщи, преди да проговорят. Майк даде време на Сара да приеме онова, което чу. Колкото до него, щеше му се да намине при Ланг и да го разцелува. От тук нататък Майк започваше процеса, който щеше да свърши с разкриването на истината, че човекът, за когото възнамеряваше да се омъжи, й е предложил брак само защото… Още не беше открил защо.
	Погледна я. Тя седеше мълчаливо до него. По красивата й рокля се бяха закачили листа и клечки, на рамото беше скъсана.
	— Жалко за роклята ти — изрече той.
	— Според теб Грег заради мен ли се опитва да купи фермата?
	— Сама можеш да си отговориш по-добре от мен.
	— Възможно е Грег да направи, каквото му хрумне, за да накара господин Ланг да напусне, но кучетата не би убил. Сигурно има някакво съвпадение и господин Ланг няма доказателства.
	Още беше рано да й каже, каквото знаеше. Когато беше по-млад, научи по доста мъчителен начин, че не бива да казва твърде много, когато е още твърде рано. При неговия първи случай под прикритие каза веднага на една жена, че мъжът й продава оръжие и има две любовници. Със своята наивност си мислеше, че тя ще му бъде благодарна. Но реакцията й беше точно обратната. Нарече Майк лъжец и застана до съпруга си до самия край. Когато я отвеждаха в затвора, тя го заплю. Да, научи се да бъде предпазлив.
	— Познаваш ли го достатъчно добре, за да го защитиш?
	— Грег може и да не е най-почтеният, но е добър човек. — Сара помълча и продължи: — Да, Грег постъпва понякога по начин, който не ми е приятен, но…
	— Как например?
	Разказа му за хитростите, които прилагаше Грег с номерата на дрехите.
	— Но така жените се чувстват по-добре. Съвсем различно е да отровиш куче.
	— Не съм споменавал отрова, дори не зная как са убити. Какво те накара да помислиш за отрова?
	Тя се двоуми цяла минута.
	— Собственикът на дрогерията в Едилин ми каза да напомня на Грег да внимава с отровата за плъхове, която купил.
	— Да разбирам ли, че ти нямаш проблеми с плъховете?
	— Когато го попитах, той ми каза, че в задната стена на магазина имало гнездо. Това обяснява защо е купил отровата. — Тя въздъхна. — И все пак не вярвам, че Грег е способен на подобно нещо, освен това бих искала да върна на господин Ланг кучетата.
	Майк й се подсмихна.
	— Ето, че извади късмет.
	— Защо?
	— В случая разследвам за правителството и знаеш ли защо там понасят безропотно самозаблудата за собственото си величие?
	— Не.
	— Пари. Разполагат с много пари. Кажи ми какви са били кучетата на Ланг, и ще му купим същите.
	— Виждала съм ги само веднъж като дете и не зная каква порода са. Но бяха много хубави. Мама веднъж спомена, че са ирландски.
	— Ще ги познаеш ли, ако ти покажа снимка?
	— Може би.
	Подаде й телефона.
	— Напиши есемес на Тес да ти изпрати снимка на кучета ирландска порода.
	— Постоянно говориш за сестра си и забравяш, че е омъжена за мой братовчед. Защо да не се обадя на Рамзи да ми каже каква порода кучета е отглеждал господин Ланг?
	— Още по-добре — усмихна й се той.
	— Защо ме гледаш така?
	— Мислех си колко малко приличаш на всички онези жени, с които съм работил.
	Зарадва се на неговия сарказъм.
	— Те не са ли се крили с теб в клоните на дърветата?
	— Не, и са изпуснали много. Много приятно ми беше да те държа. — Сара гледаше напред и той допълни: — На тях няма да им хрумне да купуват кучета на старец, когото не харесват.
	Майк трябваше да прикрие какво удоволствие изпитва от изминалия ден и от начина, по който тя се беше замислила. Това беше първата реална пукнатина в мита за Грег Андерс.
	— Имаш ли нещо против една вечер да си дадем почивка от този случай? — предложи той.
	Очите й засияха.
	— И да гледаме заедно филми!
	— Мислех си дали да не отидем в твоя апартамент и там да приготвим вечерята. Още не си ми го показала.
	— Забрави ли, че нямам мивка в кухнята? — Погледна го с присвити очи. — Да провериш какво имам ли искаш?
	— Да — отговори той, но с такава страст, че тя прихна да се смее.
	— Нямам нищо против. Не само ще погледнеш бижутата, които леля Лизи ми завеща, но ще можеш и да ги пробваш.
	— Предпочитам ти да ми ги представиш.
	— След онова, което чух за моя годеник, с удоволствие.
	Лицето на Майк светна от радост.


>	13.

	В апартамента на Сара всичко нашепваше „семейство“. Докато апартаментът на Тес приличаше на онези, които Майк наемаше, за предпочитане мебелирани със стандартно обзавеждане, Сара не притежаваше дори една чиния, която не е наследила от приятели и роднини. А нещата, които сама беше купувала, бяха подбирани внимателно, защото изглеждаха старинни и употребявани по онзи романтичен начин, който жените харесват.
	Щом Сара отвори вратата, естествено незаключена, тя изтича в спалнята си. Майк стоеше на прага и се взираше.
	Въпреки че гостната беше със същото разположение и размери като тази на Тес, едва ли можеха да бъдат по-различни. Тази на Сара сякаш беше от предаване за мебелите през вековете по историческия канал.
	Диванът беше дамаска в прасковен цвят, с облегалки за ръцете като големи рула. Майк не си падаше много по историята, но веднага си представи на този диван дами с дълги рокли, които пият чай. Канапето до него беше също толкова елегантно, с калъф на цветни мотиви. От другата страна имаше кожено кресло, което по стил му заприлича на едно от филм за Втората световна война.
	Навсякъде имаше малки масички и украшения, които напомняха за годините от времето на Томас Джеферсън до 1980. Нямаше нито един нов предмет. Имаше и много снимки в рамки. Бяха в диапазон от средата на XIX век до снимка от сватбата на Тес. Майк се усмихна, като видя, че е облечена в тъмносин костюм, който след това сигурно щеше да носи в кантората. Двамата с Тес бяха научени да бъдат разумни много преди да стане модно. Спомни си какви усилия положи, за да дойде тогава, но беше завързан… в буквалния смисъл на думата.
	— Кой ти даде всичко това? — извика, за да го чуе Сара.
	— Кой ли не? — отговори тя. — В града казват: „Ако не искаш нещо, дай го на бедната Сара“.
	Майк се изсмя. Нищо не беше по-далеч от истината, защото всеки предмет беше внимателно подбран. Плъзна ръка по една разтегателна масичка. Не разбираше от антикварство, но беше прекарал доста време в богати домове и знаеше, че масичката на Сара никак не е евтина. Познаваше престъпната психика, затова ако един престъпник търсеше някакво съкровище, щеше да прерови тази стая. Но Стефан беше живял със Сара в апартамента и сигурно знаеше какво има тук… или пък беше разбрал, че някъде другаде има нещо по-ценно.
	Сара влезе в гостната. Беше се изкъпала и преоблякла с бледосиня рокля от памучна тъкан, и той си помисли, че никога не е изглеждала по-миловидна.
	Тя пристъпи до Майк и се обърна с гръб към него.
	— Моля те, би ли ме закопчал?
	На гърба имаше може би трийсет копченца и той започна от най-горното. Под роклята очевидно носеше старомоден комбинезон и той се зачуди дали и дрехите си не е наследила.
	— Тази рокля не се съблича набързо — пошегува се той, като я закопчаваше много бавно.
	— Не е ли това целта?
	Майк се подсмихна.
	— Предполагам. Готово, закопчах ги. Разкажи ми за твоя дом. Купувала ли си през живота си поне една мебел?
	— Не, само дреболии. Фактически татко е наел в Уилямсбърг склад, който е пълен със стари мебели и снимки, които роднините ми дават. Те харесват „Икеа“; аз харесвам стила от времето на крал Едуард VII.
	— Прозвуча ми като ракла с чеиз.
	— Някога и аз така си мислех.
	— Показвала ли си на Андерс какво има в склада?
	— Не зная как се сети, но с Грег три дни го преравяхме. Искаше да види с какво разполагаме за нашия нов дом. Възнамерявах да взема всичко с мен, с Брайън, но…
	— Кой е той? — попита Майк.
	Загледа се в снимка на две хубави млади жени с техните също толкова прелестни деца. Предположи, че са по-големите сестри на Сара.
	— Първото ми сериозно гадже.
	Не каза колко сигурна беше, че ще се оженят шест месеца след като се запознаха, поради което отказа страхотна работа в Бостънския музей като реставратор. Животът й с Брайън щеше да я отведе в съвсем различна посока, което тя искаше с цялото си сърце.
	— Заряза ме. Глупава работа. „Извинявай, Сара.“
	Знаеше, че говори на шега, но почувства болката в гласа й.
	— По-глупав мъж не съм срещал — отбеляза той и се зарадва, като видя, че момичето се усмихна. — А какво е мнението на годеника за твоя вкус?
	Сара се разсмя.
	— Според него мебелите стават само за огъня. Той харесва хром и стъкло.
	Майк се извърна, за да не забележи тя колко е озадачен. Ако Вендло е бил толкова искрен за това какво харесва и какво не харесва и Сара е толкова различна, защо, по дяволите, ще се омъжва за него? Седна на големия кожен фотьойл.
	— Допада ми вкусът ти. Не харесвам хром и ненавиждам масички със стъклени повърхности. При бой се чупят и могат да наранят човек. Веднъж видях прерязана артерия, която… — Замълча и сви рамене.
	Сара стоеше права и го гледаше.
	— Да не са ми поникнали рога?
	— Изглеждаш като у дома си в този фотьойл. Приличаш ми на пилот на бомбардировач от Първата световна война. Липсва ти само коженото яке.
	— Онези момчета, които умират, преди да навършат двайсет и три ли имаш предвид? Които влизат в бой и политат надолу в пламъци.
	— Да, точно тях имам предвид. — Седна на ръба на дивана, без да сваля очи от него. — Грег…
	— Какво за него?
	Майк се постара да не прозвучи силно заинтересуван.
	— Нищо особено. Тази стая ти подхожда. Повечето мъже се чувстват неловко тук, но ти като че ли току-що си чел книга и си я оставил, като че ли живееш тук.
	— Сара — започна внимателно, но тя стана, преди да продължи.
	— Ще донеса бижутата.
	Забърза по късия коридор към спалнята си.
	Майк обиколи апартамента. Кухнята се нуждаеше от ремонт и на мястото на мивката зееше дупка. Не можа да не се усмихне на начина, по който Люк беше направил непригоден целия апартамент.
	— Има ли тук нещо, което Андерс харесва? — извика той. — Даже стол или снимка.
	Тя се върна в гостната.
	— Няма.
	Подаде на Майк малка дървена кутийка.
	Като я отвори, видя шест бижута. Бяха старомодни и не се съмняваше, че камъните са истински, но дори при това положение, нито един не беше толкова голям, че да струва много. С положителност недостатъчно, за да изкуши един Вендло. Затвори кутийката.
	— Не са особено…
	— Зная. Доведената й дъщеря наследи най-ценните. Майката на Рамзи има от леля Лизи някакво бижу, което никога не носи. Аз получих красивите украшения.
	— Сара, и железни да си сложиш, ще заблестят като истински.
	— Аз…
	Майк видя как по страните й плъзва руменина.
	— Картината с подпис КЕЙ.
	— Моля?
	Тя отиде до отсрещната стена.
	— Веднъж Грег каза, че единственото мое нещо, което в действителност харесва, е тази картина. Искаше да му я дам.
	Откачи картината в рамка с размери около 30/50 и му я подаде.
	Сърцето му се разтуптя за миг, но като погледна пейзажа отблизо, се разочарова. Като че ли беше детска рисунка на езеро с патета, само че небето беше зелено, езерцето — розово, а горките патета — лилави.
	Акварелът изглеждаше стар, но не му се струваше ценен. Да не би пък Вендло да го иска за бъдещите си внуци? По семейна традиция сигурно скоро щяха да омъжат петнайсетинагодишната му дъщеря за някой стар мъж.
	Майк погледна в долния край на акварела трите главни букви: КЕЙ.
	— Някой от твоите прародители ли е?
	— Не зная. Леля Лизи също не знаеше. Казваше, че картината открай време е в семейство Макдауъл, но само двете с нея я харесвахме. Предполагахме, че е викторианска.
	— Едва ли е от онази детска илюстраторка Беатрикс Потър.
	— Де да беше. Някой я е изхвърлил, както всичко тук. Както и мен — добави тя и се извърна.
	Майк сви вежди и закачи картината на стената. Когато се обърна към Сара, раменете й бяха приведени, което никак не му хареса. Изглежда е била изоставена от първото си гадже и съвсем скоро щеше да разбере, че вторият мъж в живота й я иска заради онова, което може да вземе.
	Майк не осъзнаваше какво прави, просто взе ръцете й и я притегли към себе си. Докосна устните й със своите и я целуна с целия копнеж, който чувстваше от първия миг, когато я видя.
	Донякъде очакваше, че тя ще възнегодува, но вместо това го прегърна през врата и отметна глава назад. Устните й бяха нежни и тялото й прилягаше към неговото по-съвършено от всяко друго женско тяло.
	На Майк му струваше много целувката да не стане прекалено страстна и да не доведе до нещо повече.
	Престана да я целува. Само я притискаше към себе си и докосваше с устни шията й.
	— Сара — прошепна. — Искам…
	Тя го отблъсна.
	— Знам. Аз съм твое служебно задължение. И искаш… — Без да довърши, забърза към входната врата. — Ще се срещнем при Джос след час. Трябва ми време да помисля.
	След това излезе и Майк се отпусна тежко на фотьойла. Неговата задача беше да направи всичко възможно да спаси Сара от Вендло.
	— Проклятие! — промърмори. — Бях подмамен в този град със стръв една стара ферма, удобни фотьойли и с най-хубавата, най-сладката изкусителка под слънцето. — Прокара ръка през лицето си. — Ако има прелъстен, това съм аз.


>	14.

	Джос беше в леглото, заобиколена от родословни таблици.
	— Искаш ли да знаеш кой е твой трети братовчед шест поколения назад?
	— Не особено — отговори Сара. — Имам предостатъчно братовчеди и братовчедки в момента.
	Джос погледна приятелката си и седма братовчедка, както току-що откри.
	— Какво има?
	— Майк ме целуна.
	— О! Добре. Всъщност е ужасно, понеже си сгодена за друг, но преди да се разридаеш, кажи как беше?
	— Невероятно. Но пък той има голям опит.
	Тя нямаше намерение да коментира последната забележка.
	— А като го сравниш с Грег?
	Сара се настани на стола до леглото.
	— Случвало ли ти се е да си абсолютно сигурна, че онова, което правиш, е правилно, а после да те връхлети нещо и ти да се усъмниш във всичко?
	— Ако говориш за мъже — да. В колежа имах гадже, което обожавах. После си отидох у дома… имам предвид при госпожица Еди и прекарах при нея цяла седмица. Една сутрин закусвахме и аз си представях какво ли би било, ако той е с нас. Веднага си помислих, че всяка минута щях да се разправям с неговата ревност. Ако някой ме беше попитал ден преди това дали е ревнив, щях да отрека. Но той беше ревнив. Ревнуваше ме от моята работа, от приятелките ми, даже от ужасните ми доведени сестри. Това ли имаш предвид?
	— Горе-долу. Започнах да виждам и да си спомням разни неща, които преди седмица съм подминавала. — Сара въздъхна. — В началото нашата връзка с Грег беше толкова прекрасна, че бих минала през огън заради него.
	— От онова, което чухме с Тес през стените, останах с впечатлението, че няколко пъти се хвърли в пламъците.
	Сара кимна.
	— Всичко беше страхотно. Случи се наскоро, след като Брайън ме заряза и…
	Джос не познаваше другото гадже на Сара, но й бяха разказвали за него. Бил млад археолог от Англия и със Сара били неразделни повече от шест години. Всички, както и Сара, вярвали, че ще се оженят. Но един ден той й казал, че ще се ожени за своя приятелка от детството, и Сара направо рухнала.
	— А най-лошото — каза Тес на Джос — беше, че всички в града се отнасяха към Сара, като че ли е на ръба на лудостта.
	— А тя беше ли? — попита Джос, защото знаеше доста за това какво означава да си накрая на силите си.
	— Да — отговори Тес, — беше.
	И сега Джос хвана ръката на Сара.
	— Грег те караше да се чувстваш желана, че има някой, който иска да бъде с теб.
	— Да, а пък това, че целият град не го харесва, ме караше да се чувствам, като че ли се боря срещу… Не зная. Че като Жулиета на Шекспир се боря за истинската любов. Сега си мисля, че съм искала само да покажа на хората… И аз не знам какво.
	— За бунтарството знам нещичко — каза Джос сериозно. — Ядосвах много онова мое загубено семейство, защото твърдо отказвах да си направя татуировка.
	Сара се разсмя.
	— Нито една ли?
	— Отказах даже пеперудка на левия си глезен.
	— Бунтарка си.
	Джос позамълча, преди да попита:
	— Ами сватбата?
	Сара сложи ръце на лицето си.
	— Не знам. Наистина не знам! — Погледна Джос. — Само дни, след като се запознах с Грег, се захванахме заедно за работа и пътувахме, и…
	— Работехте.
	— О, да. С толкова много работа бях затрупана, че постоянно бях заета — седем дни в седмицата.
	— Освен това и секс.
	— От началото — да. Толкова много исках да докажа, че съм поне така желана, както Брайън… Че съм желана като жена, за която иска да се ожени, затова бях ненаситна.
	— Ами сега?
	— Сега осъзнавам какъв е Грег. Не е лесно да се живее с него и е невъзможно да му се угоди. Но нямах време да помисля за каквото и да било, след като се запознахме. Уредената среща беше последвана от планове за женитба като че ли същата минута.
	— Майк къде се вмества във всичко това?
	— Никъде.
	— О! — учуди се Джос.
	— Какво искаш да кажеш?
	— Нищо. Просто си мислех, че ти и той сте…
	— Ние сме приятели. Нищо повече. — Джос мълчеше и тогава Сара се предаде: — Добре де, може би Майк ми припомня какво е да се радваш на мъжка компания. Двамата с него правим разни неща заедно.
	— Какви например?
	— Катерим се по дърветата. — Тя вдигна ръка. — Не е важно.
	— Убедена ли си? Това, че ми харесваха нещата, които с Люк правехме заедно, ме накара да избера него, а не Рамзи.
	— Джос, не си криви душата. Падна си по Люк още в деня, когато изсипа бурканчето с горчица върху роклята ти. Рамзи нямаше никакъв шанс. Пък и той беше влюбен в Тес, но беше толкова тъп, че не го осъзнаваше.
	— Права си — съгласи се тя. — Знам, че е клише, но според мен трябва да последваш сърцето си.
	— Ако последвам сърцето си, ще се венчая за „Фермата на Мерлин“. Нея обичам наистина.
	Джос така прихна да се смее, че бебетата се разритаха.


>	15.

	Майк беше облечен за фитнес, беше много рано и под вратата на спалнята на Сара нямаше светлина. Снощи, щом паркира колата си, Люк излезе навън, за да поговори с него насаме.
	Попита го тихо как се развива случаят и има ли нужда от помощ. Обичайната реакция на Майк в такива случаи беше да бъде предпазлив, но с всеки изминал ден доверието му растеше.
	— Не мога да открия какво притежава Сара, което представлява интерес за семейство Вендло.
	Когато Майк произнесе „семейство“, Люк остана шокиран и му пролича.
	— Не е ли тук само Мици? — Майк само го гледаше, без да продумва, и тогава той ахна: — Грег, нали? Как е свързан?
	— Син е на Мици.
	Люк подсвирна тихо.
	— Сара знае ли?
	— Искам да ми има пълно доверие, преди да й кажа.
	— От онова, което виждам, тя ти вярва и повече от това здраве му кажи.
	— Нима?
	Не успя да скрие колко му е приятно.
	Люк вдигна вежда.
	— Нали си наясно, че ако нараниш нашата Сара, ще те убием.
	— Ами ако моето сърце стане на парцали?
	— В камиона имам телбод.
	Майк се разсмя.
	— Поне голям ли е?
	— Джобен формат.
	Докато стигнат до вратата, се смяха и точно тогава излезе някакво момче. Беше високо колкото Люк, но поне с четирийсет килограма по-тежко от него, и както изглеждаше, цялото само мускули.
	Момчето не каза нищо, но като зърна Майк, се спря и го зяпна. Хвана брадичката му, обърна лицето му на една страна и прокара пръст по носа му. Беше чупен няколко пъти, но превъзходно оправян. В резултат имаше една лека извивка на върха, за която му казваха, че прилича на острие на секира.
	Момъкът не каза нищо, само пусна брадичката на Майк и си тръгна. До портала на имението беше спрял малък, лъскав мерцедес със спуснат гюрук. На шофьорското място седеше изключително хубава млада жена с гъста тъмночервена коса. Тя помаха на Люк, загледа Майк и когато момчето се качи в колата, се понесе с пълна скорост сред вихрушка от ситни камъчета.
	— Кои, да му се не види… — започна Майк.
	— Фрейзиърови.
	Люк се запъти към къщата.
	— Грамадният хлапак…
	— Шеймъс. Той рисува циганските карти.
	— Защо ме разглеждаше?
	— Обича лица, но кой да ти каже какво си мисли един Фрейзиър!
	— Момичето е хубавица.
	— Ариел, истинска напаст. Наследила е нрава на Фрейзиърови.
	— Със Сара съм си по-добре — каза Майк.
	— О, и още как.
	— В този град всички ли си изкарват хляба със сватосване?
	— С изключение на господин Ланг — отвърна на секундата Люк.
	Майк се разсмя и в това време чуха гласовете на жените. Влязоха в гостната, където бяха Джос и Сара.
	Както и преди, вечерта мина много приятно. Майк почти забрави разследването, докато си говореха за храна и за приключението на Люк във фитнес салона тази сутрин.
	— Четирийсет и шест адски минути — говореше Люк. — Как да му хрумне на човек, че ще се скапе за толкова кратко време? — Хвана рамото си. — Утре всичко ще ме боли.
	— И теб си те бива. Едва те догонвах.
	— Да бе — присмя се Люк. — Виж какви ги говори човек, който за отмора изпълнява акробатични номера. — Погледна двете жени. — Трябва да видите какво прави този момък във фитнеса. Заклевам се, че половината от посетителите спряха да тренират, за да го гледат.
	След това заговориха за „Фермата на Мерлин“. Докато Сара разказваше какво е видяла в старата къща, Майк се възхищаваше на нейния ентусиазъм. Никога не му беше хрумвало да се влюби в неодушевен обект, както явно тя обичаше тази ферма. Но пък Сара можеше да му възрази, че обича по същия начин своята кола. Вече го беше взела на подбив, че поддържа колата си безукорно чиста, всеки ден я мие, почиства я с прахосмукачка. Какво лошо имаше да се смазват спирачките постоянно?
	— После дойде господин Ланг и развали всичко — завърши разказа си тя, поглеждайки бегло Майк.
	Спести частта, когато двамата се криеха на дървото, сгушени един до друг като новоизлюпени птичета в гнездо.
	След вечерята Сара и Люк отидоха в кухнята, а Майк седна до Джос и взе да разглежда необикновено подробните й родословни таблици. Каза й, че работата й е блестяща.
	— Сара те харесва — промълви тя. — Откъсваш я от онзи отвратителен Грег.
	— И ти ли не го харесваш?
	— Той прави всичко възможно хората да се чувстват зле. Освен ако имат пари. Подмазва се на жените, които ходят в магазина. — Наведе се към Майк и добави тихо: — Само ако можеш да предотвратиш тази сватба…
	Майк взе ръката й и я целуна по дланта.
	— Затова съм тук.
	— Нима? — Очите й се разшириха. — Останах с впечатление, че твоята работа е да хващаш лошите.
	— Това влиза в цялата схема. Не казвай на Сара.
	Джос го погледна с благодарност.
	— Жена ми ли задиряш? — попита Люк, застанал до вратата.
	— Не можа да овладее страстта си.
	Джос поглади грамадния си корем.
	— Разбирам и прощавам — рече Люк. — Кой иска торта?
	— Колко парчета ми се разрешават? — попита Джос и всички се разсмяха.

	* * *

	И ето че сега беше ранно утро и Майк тръгваше на фитнес, но гласът на Сара го спря. Отиде до спалнята й и отвори вратата. Седеше в леглото с бяла нощница сякаш от филм на Би Би Си.
	— На фитнес ли отиваш?
	— Искаш ли да дойдеш с мен?
	Тя направи гримаса.
	— Какъв е планът за днес?
	Майк влезе в стаята.
	— Мисля да помогна за подготовката на панаира.
	— Разбираш ли нещо от конструкции?
	— Научих това-онова при един от моите първи случаи. — Сара го гледаше с широко отворени очи, сякаш разказите му наистина бяха вълнуващи; този поглед беше неустоим. — Започнах работа под прикритие при един предприемач, който взимаше подкупи от производителите. Сградите му можеха да се стоварят върху главите на хората.
	— Имаше ли афера с жена му?
	— Не — отвърна важно той. — Нищо подобно. — Очите му заблестяха. — Аферата беше с нейната двайсет и две годишна дъщеря. Тя ме научи на туй-онуй. Не, не беше така! При този случай повалих половин дузина юначаги и спасих момичето. Беше на дванайсет, струва ми се. Дали пък не беше онзи случай, когато…
	Сара прихна.
	— Хайде, тръгвай. Без теб няма да отворят салона.
	— Оправят се някак. А ти какво ще правиш днес?
	— О, това-онова.
	— Нали няма да се залепиш за шевната машина? Казах на Ерика да си намерят някоя друга за тази работа, защото ти не си работничка, а шеф.
	— Благодаря ти.
	— Предполагам, че до довечера няма да те видя.
	Сара се усмихна, но не отговори, и той излезе от спалнята.
	Щом чу, че колата на Майк се отдалечава, изпрати есемес на Джос:
	„Имаш ли нещо против да използвам кухнята ти днес?“
	„Само ако ще ти помагам.“
	„Ще седиш и ще белиш плодове. Шеймъс при теб ли е?“
	„Да. Уредих да не ходи на училище. Детето ме обожава.“
	След десет минути Сара беше на път към магазина на майка си.

	* * *

	Веднага щом излезе от фитнес салона, Майк провери телефона си. Беше го търсила Тес и той й позвъни.
	Както обикновено тя мина направо на въпроса:
	— Ако накараш Сара да се влюби в теб и после я изоставиш заради някоя от твоите мацки, заклевам се, че никога няма да ти проговоря. Ще се отрека напълно от теб.
	— Няма такава опасност — отговори той. — Сара няма никакви намерения — при тези думи едва не се задави, — освен да й бъда приятел. Ядем пуканки и гледаме заедно филми. Постоянно я ухажвам, но тя като че ли не се интересува.
	Тес замълча и когато заговори отново, гласът й се бе снишил до едва доловим шепот:
	— Откакто влезе в пубертета, жените те харесват, а се опитваш да ме убедиш, че Сара не те иска!
	— Подиграваш ли ми се?
	— Не, но не ми е лесно да се сдържам. Тогава как ще я накараш да не се омъжва за онзи нещастник?
	— Ще я вържа, предполагам.
	— И после ще й предложиш приятни забавления ли?
	— Каква е тази ваша женска солидарност? Да закопчая на вашата приятелка белезници ли искате?
	— Много добре знаеш, че искам да се ожениш за Сара и да живеете щастливо завинаги във „Фермата на Мерлин“. С кого ще си играе моето дете, ако не се заловиш здраво за работа?
	— Не подписах нотариалния акт, за да се женя. Мисля, че…
	— Затварям. Рамзи дойде.

	* * *

	Двайсет минути по-късно Майк беше на Нивата на Нейт. Целта му беше да помогне, но и да чуе клюки. Сара беше му казала всичко, което знаеше, но той все откриваше нови сведения.
	В широкото празно пространство имаше само циментирани пейки и няколко дървета. Когато Майк се приближи, всички се умълчаха и той разбра какво става. Мъжете са си мъже и чакаха да видят знае ли от коя страна се хваща чукът. Без съмнение всички бяха чули от майката на Сара, че разбира от органични храни и как да ги сготви, все неща, които беше научил посредством работата си под прикритие. На два пъти се наложи първо да го обучават, преди да поеме задачата. През годините беше участвал в строежа на много и различни сгради, така че се чувстваше отлично с колана за инструменти.
	След като наблюдаваха Майк два часа, мъжете най-после се отпуснаха и започнаха да го включват в разговорите си. Но с Люк се сработваха най-добре. Двамата издигаха дървените рамки и ги приковаваха.
	— Пробвал ли си такъв инструмент? — попита Люк, показвайки му електрически пистолет за пирони.
	— Върху човек или върху дърво? — отвърна Майк, така че никой друг да не го чуе.
	— Когато приключиш случая, ще те помоля да ми помогнеш с моите криминални истории.
	— Между другото моят капитан иска екземпляр от последния ти роман с автограф.
	— С удоволствие — съгласи се Люк и взе един трион. — Знаеш ли как се използва това?
	— Искаш ли да ти разкажа как бях принуден да скова собствения си ковчег без всякакви електрически инструменти?
	— Целият съм в слух — каза Люк искрено.
	— Те бяха отегчени, така че докато чакаха, им хрумна план, според който аз трябваше…
	— Кои са тези „те“?
	— Не мога да ти кажа, но бяха лошите.
	Люк кимна и се заслуша.
	Към десет часа дойдоха трима младежи, грамадни и яки като професионални борци.
	— Кои са тези здравеняци? — попита Майк Люк.
	— Братята Фрейзиър — наши противници в игрите на панаира.
	Майк ги гледаше и се чудеше дали ако се стигне до бой, ще ги надвие. Напомни си, че никога не се е случвало да загуби, но пък от друга страна, късметът можеше да му изневери. Въпреки ръста и мускулите тримата Фрейзиър не се движеха пъргаво, пък и не им бе необходимо.
	— Утре имам среща със сестра им. По-добре да внимавам с нея.
	— Ариел и сама се оправя. — Майк го погледна въпросително и Люк се усмихна. — Не се притеснявай. Ще видиш, че тя не е грамадна като четиримата си братя.
	— Да бе, само като се сетя за малкия Шеймъс! Как я кара той?
	— Вкъщи е с жена ми. Наведен над чертожната маса, рисува цигани. Не иска да ги показва на никого, затова Джос планира голямо шоу.
	— Много добре — усмихна се Майк.
	В десет и половина прекъснаха работа за почивка и Люк го запозна със своята братовчедка Кимбърли Олдридж. Беше на годините на Сара, много хубавичка и многократно му бяха намеквали, че тя е добра партия.
	— Ким прави бижута и освен в други магазини ги продава и в магазина на Сара. Тя изработи годежния пръстен на Тес.
	По тона на Люк си личеше, че се гордее с нея. След малко се извини и отиде да разговаря с един човек за някакви растения.
	— Из целия град се носят слухове за теб — каза Ким и му подаде картонена чаша с лимонада.
	— Лоша работа.
	Изпи лимонадата и подаде чашата си да му налее още.
	Тя се наведе към него и сниши глас:
	— Искаш ли да съм искрена с теб?
	— Моля те.
	— Всички обичаме Сара, но тя скъса с приятелите си и със семейството си. Двамата с Грег намират време за техните клиентки, но не и за нас. Когато я каним да дойде на пикник, на рожден ден или на каквото и да било събиране, тя е или много заета, или трябва да замине някъде с Грег. Мисля си, че Сара няма представа какво прави той с нея. Градската клюка е, че си я върнал при семейството й.
	— Не съм постигнал много — отвърна той скромно. — Тя по природа е вярна.
	Ким го загледа внимателно.
	— Изглеждаш гузен.
	— Не, аз… — Не знаеше какво да каже.
	Тя се усмихна.
	— Не се притеснявай. Няма да й кажа. Сара заслужава да й се случи нещо хубаво. Последните няколко години бяха трудни за нея.
	Към дванайсет и половина дойдоха Сара и майка й с пикап, пълен със сандвичи и салати. Имаше и огромно количество пай. Мъжете взеха да потупват Майк по гърба и да казват: „Благодаря, човече!“ и „Заслужаваш да те черпя едно“.
	— Защо е всичко това? — попита Люк.
	— Сара много отдавна не е правила сладкиши. Докато растеше, не минаваше градско тържество без нейните… плодови сладкиши. Легенди се носят за онова, което може да сътвори от едно плодче. Но не е правила нищо, откакто…
	— Нека да позная. Откакто Андерс се е появил в града.
	— Всъщност престана малко преди това. Предполагам, че си чул за първото й гадже. Повратът в живота й настъпи, когато той я заряза по начин, който още ме вбесява. Исках да отида в Англия и да му прегриза гръкляна, но Рамзи ме спря. — Люк вдигна глава и извика на братовчедката си: — Ким, ако излапаш целия пай с праскови, ще ти покажа за какво в действителност се използва пистолетът за пирони. Извинявай, трябва да тръгвам.
	Майк видя Сара до пикапа. Държеше хартиен плик и червен съд за пай. Усмихна се, защото тя като че ли бе запазила обяд само за него.
	Същата вечер пак вечеряха с Люк и Джос и си говориха за панаира. Когато се прибраха в нейния апартамент, Сара се прозяваше.
	— Извинявай, но цял ден съм на крак и съм изтощена.
	— Не знаех, че умееш да правиш такива фантастични сладкиши. Какво сложи в пая с кайсии?
	— В забалионе слагам мускатово вино от Асти — отговори и влезе в спалнята си. — Лека нощ, до утре сутрин.
	Майк стоеше и примигваше. Беше използвала италианско десертно вино за сметановата заливка. Откакто се познаваха, не беше останал с впечатление, че може да готви. Тес наистина му беше изпратила ябълков сладкиш, правен от нея, но това можеше да е единственото, което знае да приготвя. Но от онова, което видя и вкуси днес, Сара ставаше спокойно за главен майстор на сладкиши в петзвездния хотел, където Майк беше работил под прикритие и където съперничеството е жестоко.
	Колкото повече научаваше за Сара, толкова повече я харесваше.


>	16.

	Съботният ден Майк прекара на игрището за голф в Уилямсбърг с бащата на Сара, пенсиониран лекар, толкова улегнал, колкото жена му беше чувствителна и емоционална. Той говореше за дъщеря си с много обич и Майк усещаше постоянно, че доктор Шоу го наблюдава.
	Беше против принципите на Майк да отстъпва безпричинно победата в каквото и да е спортно състезание, но не му се искаше бащата на Сара да изглежда непохватен. Още в началото на играта Майк запрати топката доста встрани от дупката.
	Доктор Шоу погледна замислено Майк.
	— Колкото по-спортсменски играеш, толкова по-хубави думи ще кажа на най-малката си дъщеря за теб.
	Майк позагледа доктора за един кратък момент, промърмори „ето ти още един сватовник“ и вкара топката в следващата дупка.
	До края на играта половин дузина мъже пожелаха да играят с него.
	— На тях са им необходими преди всичко уроци — рече тихичко доктор Шоу и го потупа по рамото.
	— Ами нашата игра? — попита Майк.
	— Ще играем при всички случаи. Люк каза, че си роден атлет, и искам сам да се уверя дали е истина.
	— Сега виждам откъде Сара е наследила страстта си към конспирациите.
	Бащата се разсмя от все сърце.
	— Не казвай на майка й. За Ели Сара е „крехка“.
	Двамата мъже обядваха заедно и лекарят представи Майк на всички като „приятеля на Сара“. Не се намери нито един, който да спомене, че сватбата на Сара с друг мъж наближава.
	Същата вечер Майк имаше уговорена среща с Ариел Фрейзиър.
	— Ще я отменя, ако искаш — каза на Сара, когато се върна.
	— Че защо да искам? Ариел е интелигентна, пътувала е много и е хубава. Сигурна съм, че ще си прекараш чудесно.
	Абсурдно беше, разбира се, но той изпита разочарование, че тя няма нищо против срещата му с друга жена. През последните няколко дни бяха станали… е, добре, почти живееха заедно. Хранеха се заедно, ходеха почти навсякъде заедно и хората в Едилин като че ли ги възприемаха като двойка.
	— Наистина ли? — попита.
	— Хайде, тръгвай. Прекарай си добре. Аз ще видя какво прави Джос. Люк каза, че ще пише, значи тя е сама.
	— Ако си сигурна, че всичко е наред…
	— Върви! Приятно прекарване.
	Щом Майк захлопна външната врата, Сара изпрати есемес на Джос:
	„Споменавала ли съм ти, че мразя Ариел Фрейзиър?“
	Джос отговори:
	„Майк няма да я хареса. Ела да обсъдим въпроса.“
	Щом Сара затвори телефона, се помъчи да си спомни лицето на Грег. Не си го представяше ясно. Пък и нямаше негова снимка. Едно от бившите гаджета на Грег била фотографка и той казваше, че тя се държала ужасно с него, защото постоянно го снимала. Като се замисли, Сара се зачуди дали и тази история е истинска.
	Напоследък не само образът на Грег избледня… ами и той самият като личност. Сякаш не си спомняше нищо друго, освен работата, с която я затрупваше, и как я потискаше, от което се чувстваше объркана и неадекватна.
	„Къде е — питаше се тя. — И какво прави?“ Още му изпращаше от време на време есемеси, но те вече не бяха тревожни.
	Знаеше, че Майк е виновен за това. Той беше непринуден, имаше лек характер и когато не бяха заедно като тази вечер, й липсваше.
	Не й се искаше да се замисля, но Грег не й липсваше.
	Сара излезе и тръгна да се срещне с Джос, за да поговорят за мъжа, който преобърна живота й.

	* * *

	Още щом зърна Ариел Фрейзиър в колата пред имението „Едилин“, Майкъл разбра, че тя няма да го заинтересува. Диамантените й обици и трите златни гривни му напомняха твърде много за жените от миналото му. Освен това от пръв поглед долови нейната агресивност и самонадеяност.
	И ето че сега тя седеше пред бара в заведението, което имаше претенции за най-изискания клуб в Едилин, издокарана с черни панталони, зелена блуза и обувки с високи токчета, които сигурно струваха колкото месечната му заплата. Поне четирима мъже я зяпаха и се канеха да се присламчат до нея.
	При други обстоятелства и по-точно, преди да срещне Сара, Майк щеше да се поласкае, че такава жена го чака. Но сега си помисли, че е прекалено фрапантна и прекалено гримирана.
	Той се взря в очите й и от насмешливия им израз разбра, че на нея й е ясно какви мисли му минават. Отиде до бара, застана до нея и даде на двама от мъжете да разберат, че е време да се разкарат. Едва след това се обърна към Ариел. Тя наистина беше хубава. Не беше необходимо да се запознават, затова и пропуснаха ритуала.
	Когато управителят дойде и им съобщи, че масата им е готова, Майк отстъпи, за да мине Ариел пред него. Настаниха се на масата и без да отваря менюто, тя си поръча:
	— Като антре ще хапна севиче, след това пъстърва.
	— За мен същото — поръча и той.
	Щом останаха сами, тя каза:
	— Сара те е омагьосала, нали?
	— Не те разбирам напълно, но наистина я харесвам.
	Сервитьорът наля бяло вино на Майк. След като го опита и кимна, сервитьорът наля и на Ариел.
	Когато се оттегли, Майк рече:
	— Значи ще ставаш лекарка?
	— Защо ми се струва, че никак не те интересува каква ще стана? Предчувствам, че прие срещата, за да научиш нещо повече за Сара. Греша ли?
	Изрази се съвсем точно. Искаше да подразбере какво знае тя, но не каза нищо. От опит знаеше, че хората говорят само за да избегнат неловко мълчание.
	— Всеки в града знае какво правиш — каза Ариел, след което отпи глътка вино. — Опитваш се да накараш Сара да зареже годеника си.
	Майк тайничко въздъхна от облекчение. В първия момент си помисли, че тя и целият град знаят за неговото разследване.
	— Сара каза ли ти, че като ученички бяхме съпернички? — Без да чака отговор, Ариел продължи. — След нея все се влачеха момчета, които я канеха на среща или искаха да учат с нея, и така нататък, но тя не им даваше да припарят и те обезумяваха. Колкото до мен, не ми се случваше нищо повече от: „Хей Ариел, ела да поиграем баскетбол“ или „Ариел хвани масата за пикник от другата страна и ми помогни да я пренесем“. Нямах търпение да се махна от този град и от прекаленото покровителство на баща ми и братята ми. Исках да отида някъде, където мъжете ще ме гледат като жена, а не като „една от Фрейзиърови“.
	Майк усети онова deja vu, като че ли обстоятелствата в някой от случаите му се повтаряха. Ариел имаше всичко, но хленчеше за минали случки от гимназията.
	— Не се получи, а?
	— Кое? — Гласът му беше хладен.
	— Моята сценка „горката аз“.
	— Никак.
	— Е, добре — заключи тя и си взе хляб, — щом не мога да те заинтригувам, тогава нека да бъдем приятели, което означава, че не е необходимо да се правя на изтънчена дама. Ще ми подадеш ли маслото?
	Майк се усмихна искрено.
	— Чудесно предложение.
	— Какво искаш да знаеш за сладката, малка Сара?
	Майк я погледна така, все едно й каза „престани“ и тя се разсмя.
	— Разкажи ми за първия й приятел — започна той докато им сервираха. — Брайън някой си.
	— Не го познавам.
	Ариел отхапа от намазаната с масло филия.
	— Струва ми се, че си спомняш всяка дума, която си чула за Сара. Не греша, нали?
	Тя се усмихна.
	— Хвана ме натясно. Казваше се Брайън Толуърти и беше археолог. Сара отиде в Уилямсбърг и като в приказките се върна с разкошен англичанин. И естествено беше наследник на задължителната Голяма къща и състоянието, което вървеше с нея. Сара щеше да стане лейди Толуърти. Запомнила съм името, понеже като се прибрах за Коледа, майка ми не говореше за друго. Бяха ме приели да следвам медицина, но нея не я интересуваше нищо, освен да се омъжа и да имам бебета, какъвто щеше да бъде животът на съвършената Сара.
	— Тя защо не се омъжи за него?
	— Из града се носи слух, че Джос и Люк заговорничат да ви съберат със Сара. Вярно ли е?
	— В този град се говори прекалено много. Защо Сара не се омъжи за англичанина?
	Ариел стана по-сериозна.
	— Тогава не бях тук, но майка ми писа, че някой се обадил посред нощ и му съобщил, че родителите му били загинали в автомобилна катастрофа. Сара го откарала на летището и… — Ариел сви рамене. — Чух, че повече не го видяла. След около два месеца мама ми писа, че Сара получила писмо, с което й съобщавал, че се е оженил за детската си любов. — Тя го погледна. — Щом живееш със Сара, защо сам не я попиташ?
	Майк се беше научил да не обръща внимание на въпросите, на които не желае да отговори.
	— И после какво се случи?
	— Какво друго се случва на принцесите по света? Веднага се появява друг мъж.
	— Андерс.
	— Точно той. Грег Андерс. — Ариел се подсмихна. — Познаваш ли го?
	— Не го познавам, но много съм слушал за него.
	— Той обича да създава проблеми.
	Тя все така се подсмихваше.
	— Като че ли го познаваш.
	— Всяка прилична на вид жена в този град, която евентуално няма да каже на Сара, си е имала работа с него. Брат ми Колин каза, че през последните месеци Сара едва ли се радва на ласки в леглото, защото той бил прекалено зает с Ерика и с още две клиентки. Изглежда, че си пада по възрастни жени.
	Майк се замисли за онова, което беше прочел в досието. Бракът на Стефан бил от уредените — предпочитани в неговото семейство. Когато бил на шестнайсет, го оженили за трийсет и четири годишна вдовица. В момента синът на Стефан бил на осемнайсет, а дъщеря му — на седемнайсет. Доведеният му син бил една година по-голям от него. Но независимо от разликата във възрастта бракът бил успешен. Било известно, че Стефан обичал искрено жена си, която била с една година по-възрастна от майка му, но това не му пречело да й изневерява. От сведенията ставаше ясно, че ако се съди от многобройните му връзки, той наистина харесва по-възрастни жени.
	Ариел се загледа в чинията си.
	— Не зная как ще ти прозвучи, но старото училищно съперничество умира трудно. В гимназията трябваше денонощно да полагам усилия, за да имам приятели. Бях мажоретка, издавах годишника. Каквото се сетиш, все го правех. И знаеш ли кой печелеше титлата „Най-харесвана“? Сара. А не участваше в никакви извънучилищни дейности. — Тя направи пауза. — Възнамеряваш ли да я разделиш с Андерс и после да се върнеш… Къде живееш?
	— В Южна Флорида.
	— О, значи ще живеете на брега на океана и ще се борите с урагани всяко лято.
	— Ураганите тревожат само хора, които не живеят там.
	— Ето как се отговаря, без да казваш нищо.
	— Друг отговор нямам. Ще тръгваме ли?
	— При Сара ли бързаш да се прибереш?
	Майк тъкмо щеше да отговори нещо неопределено и истината се изплъзна от устните му.
	— Да.
	— Завиждам й.
	Той плати и излязоха от ресторанта. Заведе Ариел до колата й, изпрати я и тогава се обади на Тес. Помоли я да открие всякакви възможни сведения за Брайън Толуърти.
	— Да го наругая ли в един мейл?
	— Познаваш ли го?
	— Разбира се. Всички мислехме, че ще се ожени за Сара, но той я заряза наистина много гадно. Искаше ми се да отида в Англия и да го сритам, или още по-добре да пратя теб да го набиеш. Писах ти.
	— Така ли? Мога ли да помня всяко зарязано момиче, за което ми пишеш? Ще потърсиш ли сега новини за него? Обади се на капитана да ми изпрати всичко, с което разполага, и да се свърже с полицията в Англия. Нека да изпратят човек да разговаря с Толуърти, който да запише разговора. Искам да чуя версията на този негодник за отношенията им със Сара.
	Тес се умълча за известно време.
	— Мислиш, че Грег има нещо общо със случая, нали? Усетих го по гласа ти. Дали не е заплашил Брайън и по този начин да го е принудил да замине? Грег се появи съвсем наскоро, след като Брайън замина, и всички ние мислим, че Сара тръгна с Грег от разочарование. Сякаш искаше да докаже на нас и на себе си, че може да си намери мъж и да го задържи.
	— Не ти ли хрумна да ми кажеш всичко това?
	— Казах ти! — викна Тес. — Дума по дума.
	— Сигурно си ми казала — отговори Майк спокойно, — но съм забравил. Нали ще ми намериш сведенията?
	Тес се укроти.
	— Как върви работата с картите таро?
	— Не съм ги виждал още. Ще пуснеш ли слух в града, че Джос ще гадае с много особена колода цигански карти?
	— Готово. Ще се обадя на някоя позната и след три часа всички ще знаят. Майк, нали не е опасно за Джос?
	— Не е, но се надявам едно тесте или две да изчезнат. Ще сложим завеса, която да се дърпа, така че Джос да вижда клиентките на възрастта, която ни интересува. Ако Мици дойде, дано да свие някое неотворено тесте. Братовчед на Люк монтира камери, така че ще се записва всичко, което става в шатрата.
	— Кой? — попита Тес.
	— Камерите са произведени от…
	— Не те питам това! Кой братовчед монтира камерите?
	— Откъде да знам, да му се не види! Всеки, с когото се запознавам, е или братовчед, или братовчедка, или леля или друг някакъв роднина на Сара.
	— Ами Ариел как ти се видя? Прекалено много хубост на едно място, а?
	Сестра му не се шегуваше с него; Майк знаеше какво точно иска да чуе.
	— В сравнение с теб е цяла вещица.
	— Нима?
	— Лека нощ, сестричке.
	— Лека нощ, брат ми.
	Когато Майк се върна, се зарадва, че Сара си е легнала. Извади отново досието и започна да го преглежда, за да види какво пропуска.
	След часове затвори папката и я пъхна под матрака. Без значение за кой път четеше за Мици, прочетеното пак го шокираше. Фактът, че подобни престъпления са останали неразкрити и ненаказани толкова дълго време — цели поколения — го отвращаваше.
	Беше шест часът сутринта, когато загаси лампата, и въпреки всичко, което проучи, все така нямаше никаква представа защо Вендло преследват Сара.


>	17.

	В събота сутрин Сара каза на Майк през затворената врата на неговата спалня, че трябва да стане, да се облече и да отиде на църква.
	— Остави ме — каза той с глас, идващ като че ли изпод възглавница.
	— Без теб няма да отида. Ставаш всяка сутрин преди разсъмване, за да отидеш на фитнес. Сега е девет сутринта, така че нищо не пречи да станеш и да отидеш на църква.
	Почака малко, но не получи отговор. Завъртя тихичко топката и влезе в спалнята. Беше много тъмно и Сара предположи, че Тес е закачила дебели завеси. „В очакване на посещението на брат си ли?“ — зачуди се тя.
	Отиде на пръсти до прозореца и дръпна завесите. В стаята нахлу слънчевата светлина. Майк изпъшка и тя се обърна. От него се виждаше само ръката, която притискаше възглавницата до главата му.
	— Ставай, господин Поспаланко. Време е да тръгваме.
	— Едилин…
	Не разбра какво мърмореше, затова повдигна възглавницата, но Майк я дръпна.
	— Неприлични думи ли изрече в деня Господен?
	Той обърна глава на другата страна, но не махна възглавницата.
	— Майкъл Нюланд! — каза Сара с ръце на кръста. — Трябва да станеш. Няма да се появя в църквата сама. Ще ме заразпитват за теб и ще ме подлудят. Ти ще… Ох! — изпищя, когато Майк ненадейно я бутна и тя загуби равновесие. Политна напред и се подпря на леглото. Майк обгърна талията й и тя падна върху леглото.
	— Добре. Тихо — мърмореше той съвсем като Тарзан.
	Сара се изправи.
	— С груба сила доникъде няма да стигнеш. Казах да ставаш и не се шегувам!
	Хвана завивката и я дръпна. Майк не помръдна, което беше необичайно, защото явно спеше гол.
	Сара замръзна, загледана в него. „Тогава предполагам, че дрехите са на гърба му“ — беше казала Тес онази първа нощ и сега Сара разбра какво е имала предвид.
	Тялото на Майк беше великолепно, като на древногръцки атлет. Имаше широки рамене и тесен ханш и въпреки че лежеше абсолютно неподвижно, мускулите на гърба му се очертаваха ясно. Имаше хълмчета и падинки, които много й се искаше да пипне.
	Под кръста задните му части бяха съвършено оформени.
	— Студ — промърмори той.
	— А… какво? — попита Сара, но думите й прозвучаха като грак. — Моля?
	— Студено ми е. Ако си свършила с прегледа, госпожице доктор, завий ме.
	Тя преглътна и пое дъх. Бог да й е на помощ, искаше да пропусне църквата, да забрави обещанието си за брак и да скочи в леглото с този Адонис.
	Успя да се овладее.
	— Да те преглеждам ли, ха! Виждала съм братята Фрейзиър чисто голи и ти даже на второ място не се нареждаш. — Извади от гардеробната единствения му костюм и не поясни, че момчетата бяха в предучилищна възраст, а тя току-що беше излязла от пелените. — Като престанеш да се показваш, имаш трийсет минути да се избръснеш и да се облечеш.
	Като чу раздвижване зад гърба си, не погледна, защото знаеше, че Майк се е обърнал по гръб. Веднъж устоя, но се съмняваше, че втори път ще успее.
	— Трийсет минути — повтори и излезе, като затръшна вратата.
	Само след секунди тичаше към задната врата, за да отиде в своя апартамент. Беше се облякла за църква, но щом влезе, започна да се разсъблича и да хвърля дрехите по пода. Зарадва се, че Люк е монтирал нова тоалетна чиния, но целта й беше друга. Влезе бързо под душа и пусна студената вода. Ако имаше време, щеше да напълни ваната с лед и да скочи в нея.
	Стоя под душа, колкото екологично устроеното й съзнание можеше да понесе, и спря водата. Беше настръхнала, но образът не изчезна. Майк гол, по очи на леглото. Чудесно оформените ръце, крака… гърбът му! Падинките между мускулите бяха достатъчно дълбоки да се засади семенце в тях.
	Стоеше там, от нея капеше вода и закри лицето си с ръце. Не искаше да бъде една от жените на Майк, които отвеждаше в леглото си, за да разреши някой случай. Не искаше…
	— Да ме вземат мътните, няма да се дам! — мърмореше, докато се увиваше с хавлия.
	Погледна в огледалото зачервените си страни и посинелите си устни. Беше спала само с двама мъже в живота си. Докато учеше, се пазеше за любовта и десет минути след като се запозна с Брайън, знаеше, че ще се оженят. Нямаше представа за неговия аристократичен произход или за парите и имението, които щеше да наследи, знаеше само, че е идеален за нея.
	Но той я изостави и Грег зае неговото място. Грег беше толкова различен от Брайън. Брайън беше внимателен и нежен, и обичаше да се отпусне и да остави Сара да направлява живота им. Неговата страст беше археологията и тя му осигуряваше възможността да се отдаде изцяло на ученето и писането. Грижеше се за храната, за дрехите, за срещите и купоните с приятели. Когато се запозна с родителите му, видя, че те са точно както нея и Брайън. Майка му се занимаваше с всичко, докато баща му си губеше време с книга, която пишеше от двайсет и три години.
	Според Сара с Брайън си подхождаха съвършено и когато получи писмото, в което й пишеше „съжалявам, но ще се оженя за друга“, целият й свят рухна. С едно писмо, написано на пишеща машина, изчезна бъдещето, в което беше абсолютно сигурна. Седмици не можеше да вижда ясно. Ако не беше майка й, която я принуждаваше да работи в магазина, нямаше да става от леглото и щеше само да плаче.
	Беше започнала да идва на себе си и да се преструва много ловко, че никога не се е влюбвала и никога сърцето й не е било сломено, когато Джос се появи в града. Наскоро след това запознаха Сара с Грег. Това, че беше съвсем различен от Брайън, й хареса. Може би, ако следва мъжа, вместо тя да води, ще бъде по-добре. Понякога беше доволна, че хората в Едилин не харесват Грег. Това й се струваше малко възмездие за съжалителните погледи, които понасяше, след като Брайън я заряза така безцеремонно. „Отказа се от всичко — чу две жени да си говорят в дрогерията, — отказа се дори от кариерата си заради този мъж, а той я изостави, без да му мигне окото.“
	Извади една рокля от гардеробната и осъзна колко е хубаво да си бъде у дома. Облече роклята от тънък поплин на точици, изгладена без нито една гънка. Майка й казваше: „Сара, ти си единственото същество от женски пол под слънцето, което още носи дрехи от тази материя“.
	След като пое дълбоко дъх няколко пъти, за да събере кураж, излезе навън. Майк, издокаран с костюм и вратовръзка, и, о, чудо — гладко избръснат, седеше на градинската масичка, четеше неделния вестник и пиеше кафе.
	— Къде беше? — попита той, без да вдига поглед. — Службата сигурно е свършила.
	— Не започва, преди да отида. Местен закон.
	Той се подсмихна, сгъна вестника, остави го на масата и я погледна.
	— А защо си се преоблякла?
	— Беше си затиснал главата с възглавница. Как видя с какво съм облечена?
	— Аз виждам всичко.
	Трапчинката му се появи.
	Сара се зарече той дори да не заподозре как й е въздействало голото му тяло; погледна го право в очите.
	— С твоята кола или с моята.
	Майк изсумтя вместо отговор и тръгнаха към неговата кола. Той й отвори вратата.
	— Харесва ми това нещо, дето си облякла.
	Тя седна на кожената седалка с най-светлия нюанс на бежовото.
	— И на мен ми харесва облеклото ти.
	— Точно защото все пак го имам, нали?
	— Както и да е, за мен няма значение.
	Загледа се през страничното стъкло, за да скрие пламналото си лице. Лъжите, изречени в неделя, погрешни ли са от всекидневното послъгване?
	Когато пристигнаха в баптистката църква на Едилин, ги наобиколи цяла тълпа. Няколкото души от града, които още не го познаваха, се надпреварваха да говорят с него. На практика избутаха Сара, но Майк се пресегна, хвана я за ръката и тя чу как поне пет жени въздъхнаха. След броени дни тя щеше да се венчае в същата тази църква, но не с мъжа, чиито пръсти бяха преплетени в нейните.
	Трябваше да го пусне, но не искаше. Кожата на Майк беше топла и тази топлина я караше да се чувства спокойна. И между другото неговата ръка беше част от това тяло. И отново картината на голото му тяло и слънчевата светлина върху него изплува в съзнанието й.
	Майк като че ли долови мислите й, отмести поглед от чичо й Джеймс и очите им се срещнаха. Сара така потръпна от желание, че отправи мислено молитва за прошка. Не биваше да й минават такива мисли в църквата.
	С Майк седнаха един до друг и тя с радост отбеляза, че той знаеше думите на химните. Когато проповедта започна, тя го погледна въпросително.
	— Никога не пропусках служба, когато бях дете — прошепна той. — Баба и дядо се грижеха за това.
	Тя се усмихна и се съсредоточи в проповедта на пастора.


>	18.

	След ленивия следобед със Сара на Майк му се стори идеалният завършек на деня, когато Тес позвъни към четири. Излезе навън и отиде под голямото дърво да говори с нея, като се надяваше, че е открила нещо за Брайън Толуърти.
	— Хей, сестричке — рече. — Каза ли на съпруга си за бебето?
	— Не, не е.
	Беше Рамзи и гласът му звучеше, сякаш се е случило нещо ужасно.
	Майк така се изплаши, че коленете му се подкосиха и той се отпусна на градинския стол.
	— Много ли е зле? Жива ли е?
	— Тес е добре. Дадоха й успокоителни, но е добре.
	— А бебето?
	— И то е добре. Не ми беше казала, но достатъчно дълго време съм прекарал около постоянно бременната си сестра и много добре знам защо Тес е толкова изморена. Не там е проблемът, а Сара.
	— Но тя е тук с мен. А ти откъде знаеш, че…
	— Не знам — отвърна Рамзи с категоричен тон. — Тес си спомни, че има телефона на Брайън, и позвъни в дома му в Англия.
	— Така ли? Е, и как е негодникът?
	— Мъртъв е, а родителите му са живи и здрави.
	Майк почувства, че страхът, който изпитва за двете жени в живота си, го напуска и става отново професионалист.
	— Разкажи ми всичко.
	— Изглежда, че обаждането за смъртта на родителите му е било фалшиво. Когато пристигнал в Англия, колата, която наел на летището, била ударена от влак. Стояла на релсите без светлини. Толуърти загинал моментално. Родителите му казали, че се обаждали многократно на Сара, за да й съобщят, но тя не отговаряла. Предположили, че Брайън е пристигнал толкова неочаквано, защото са скъсали със Сара и тя не е искала да знае нищо за него. Обвинявали Сара за тревожното му състояние, което по всяка вероятност било причина за катастрофата.
	Когато Рамзи свърши, Майк не издаде и звук.
	— На телефона ли си?
	— Да. Тес тежко ли понесе новината?
	— Много тежко. Изплаши се за Сара и за теб. Става въпрос за бизнес, при това явно отдавна се планира.
	— Защо не измъкнеш Сара?
	— Няма смисъл — отговори Майк. — Където и да я отведа, ще я намерят.
	— Не можеш ли да я скриеш?
	— До края на живота й ли? — попита гневно. — Ако искаш да помогнеш, помисли какво има тя, заради което тези хора са готови да я убият, за да го вземат.
	— Грег…
	— Ако се ожени за нея и тя умре, той ще наследи онова неизвестно нещо, което Сара притежава. Ето я, идва. Затварям. Изпрати на Люк по факса каквото знаеш и помисли сериозно. Грижи се за Тес.
	— Ще се грижа. Тя…
	Рамз не продължи, защото Майк прекъсна разговора.

	* * *

	— Божичко! — рече Сара, като го погледна. — Не изглеждаш никак добре. Тес добре ли е? Да не би бебето… — Погледът му я накара да млъкне и тя седна срещу него. — Какво се е случило?
	— Нищо — успя да промърмори, като се вглеждаше внимателно в нея.
	Не се съмняваше, че фамилията Вендло е убила мъжа, за когото Сара е щяла да се омъжи. След това Стефан се е появил в града и както каза капитан Ериксън, с номерата на сваляч от големия град е омаял момичето с разбито сърце. „Не е било трудно“ — помисли си Майк. Сара още нямаше представа защо мъжът, когото е обичала, я е изоставил. Майк вече опозна достатъчно добре Едилин, за да осъзнае, че всеобщото съжаление я е побъркало. Хора, особено жени, опустошени от силна скръб бяха специалност на семейство Вендло.
	— Майк — каза Сара тихо, — плашиш ме.
	Умът му трескаво работеше. Имаше само един начин да предпази Сара и той беше да отмести фокуса на престъплението от нея към себе си.
	— В Едилин има ли кмет?
	— Да, но какво общо има…
	— Кой е кметът?
	— Всъщност майка ми. Тя…
	Майк стана.
	— Сара, аз… — Не знаеше какво да каже. — Трябва да ми вярваш. Разбра ли?
	— Да. Ти си брат на Тес и…
	— Не. Вярвай на мен! Трябва да си сигурна, че мисля само за твоето добро.
	— Плашиш ме. Моля те, кажи ми какво те разстрои толкова много.
	— Сега нямам време, но ще ти кажа всичко веднага щом свърша някои неща.
	Както бързаше към колата си, се спря и се обърна. Сара стоеше до градинската маса и гледаше след него с недоумение… и страх в очите.
	Върна се при нея, прегърна я и я целуна — бързо и пламенно, и за миг така я притисна към себе си, че дъхът й спря. Обхвана главата й и долепи нос до нейния.
	— Вярвай ми — прошепна. — Трябва да ми вярваш с цената на живота си. — Отдръпна се и се усмихна. — Облечи си нещо хубаво.
	След това изтича до колата, скочи в нея и замина.
	Сара не се изненада, когато след по-малко от минута телефонът й зазвъня. Обаждаше се Джос.
	— Какво, да му се не види, беше това? Видях ви през прозореца. Мислех, че не сте… нали се сещаш?
	— Не сме — отвърна Сара. — И нямам никаква представа какво става.
	— Ела да обсъдим въпроса.
	— Да, но… Не, няма да дойда. Възнамерявам да си напълня ваната, да се отпусна за дълго в топлата вода и да си измия косата с онези суперскъпи шампоан и балсам, които ми подари за рождения ден.
	— Ето че сега ме заинтригува. Какво ти каза Майк, та предизвика такава реакция?
	— Не е от онова, което каза, а от начина, по който го каза. Трябва да вървя.
	— Не ме оставяй да се чудя какво става — заръча й Джос и затвори телефона.
	След четири часа, когато Майк се върна, Сара сияеше от свежест. Беше облечена с рокля с бяла бродерия и прелистваше нервно списание, което вече беше прочела.
	— Сара? — повика я той и сърцето й трепна от удоволствие.
	„Кога започна това?“ — учуди се тя.
	— Тук съм.
	Майк влезе и почти се строполи на фотьойла срещу дивана, където седеше тя. Сара си помисли, че изглежда с десет години по-стар. Тя се надигна да стане, но той я спря:
	— Трябва да ти разкажа някои неща.
	— Да, досещам се. Но първо ще ти донеса нещо за пиене.
	Беше научила, че заради тренировките Майк пие два пъти повече течности от другите хора. „Да компенсирам изпотяването“ — бе обяснил той.
	Погледна я с благодарност и след минута тя се върна с поднос, който беше приготвила предварително. На него имаше голяма чаша със студен чай от касис и парче малинова шарлота. Майк изпи чая на един дъх, но не хапна от шарлотата.
	— Много страшно ли е? — попита тя и седна на дивана срещу него.
	— Зависи как ще го възприемеш. Имам да ти казвам някои… наистина ужасни неща.
	Сара се изплаши.
	— Убит ли е някой?
	— Не — отговори той. — Поне не наскоро.
	С въздишка на облекчение Сара се отпусна.
	— Нещо за Грег ли ще ми кажеш?
	— Да.
	— Всичко е наред. Вече реших да отменя сватбата.
	— И кога го реши?
	Искаше да каже „в тази минута“, но премълча. Вместо това сви рамене.
	— Когато осъзнах, че се надявам никога да не се върне, разбрах, че не мога да се омъжа. Животът ми е много по-приятен без него.
	Сара предполагаше, че Майк ще се зарадва на тази новина, но лицето му не се разведри.
	— Кажи ми каквото и да е, мога да го понеса.
	Искаше да й разкаже всичко бавно и внимателно, но нямаше време. Пое дълбоко дъх.
	— Брайън Толуърти не се е оженил за друга. Загинал е, щом е пристигнал в Англия.
	През часовете, когато бе очаквала Майк да се върне, какво ли не си представи, но не и това.
	— Брайън е мъртъв! — прошепна тя. — Но родителите му…
	— Живи са. И са недоумявали защо не си им отговорила, когато са се опитвали да се свържат с теб и да ти съобщят за Брайън.
	Не намери думи да се изрази по-внимателно.
	— Но аз не получих нито писмо, нито някой ми се обади! На Брайън звънях стотици пъти, но той не отговаряше.
	Майк мълчеше и Сара изпъшка.
	— Има още, нали?
	— Не мисля, че смъртта му е била нещастен случай.
	— Не е била нещастен случай! Не е било и самоубийство, нали? За убийство ли говориш?
	— Да — отговори меко той с вперен в нея поглед.
	Няколко минути тя остана вцепенена и когато думите му проникнаха в съзнанието й, почти се задуши.
	— Предполагаш, че е бил убит заради мен! — прошепна.
	Майк мълчеше и не сваляше поглед от нея.
	— Не разбирам.
	По страните й се затъркаляха сълзи. Тя не ридаеше, лицето й не се сгърчи, само сълзите се стичаха.
	— Нещастните му родители. Обичаха толкова много Брайън и той щеше да наследи…
	Майк седна до нея и я прегърна. И както преди от сълзите й предницата на ризата му се намокри. Подаде й носни кърпички.
	След малко тя се отдръпна и издуха носа си.
	— Постоянно плача върху теб. Как разбра за Брайън?
	— Помолих Тес да потърси информация за него и тя позвънила в дома му в Англия. Отговорила майката на Брайън.
	— О, Брайън! Беше толкова кротък и нежен. Вярвах…
	— Че ще се ожените и ще живеете в Англия.
	— Да.
	— Сара, има още.
	Забеляза колко сериозно е лицето му.
	— За Грег ли?
	— Той е син на Мици Вендло.
	— Той ли… Предполагаш ли, че Грег… че Грег е убил Брайън, за да се добере до мен?
	Майк хвана ръката й и я стисна силно.
	— Сара, трябва да запазиш спокойствие. Не се паникьосвай.
	— Второто ми гадже по всяка вероятност е убил първото и ти искаш да остана спокойна!
	— Да — рече строго Майк.
	Тя дръпна ръката си и се изправи.
	— Този негодник! Имаш ли представа колко много неща съм преглътнала заради него? Флиртуваше с всяка жена с долар в ръката си. Платинена карта от „Американ Експрес“ го докарваше до оргазъм.
	Майк прехапа устни, за да не се засмее, но трапчинката му стана два сантиметра дълбока.
	— Веднъж дойде жена с една от онези черни карти на „Американ Експрес“ и едва не повиках „Бърза помощ“. — Погледна намръщено Майк. — И знаеш ли защо търпях тези безобразия?
	— Не се досещам.
	— Защото никога не са те изхвърляли на боклука.
	— Ами всъщност…
	— Жените, които са отишли в затвора, не се броят. Бях изоставена от мъж, когото обичах с цялото си сърце. Преди да го срещна, не бях имала връзка. Пазех се за „истинската любов“.
	Той я наблюдаваше как снове напред-назад, гневът оживяваше лицето й и тази нейна реакция го успокояваше. С гнева човек се справяше по-лесно, отколкото със скръбта.
	Гневът й изведнъж стихна и тя седна на креслото на Тес.
	— Брайън, Брайън — прошепна, — защо не ти вярвах повече?
	Закри лицето си с ръце и въпреки че Майк виждаше как се тресе от ридания, не отиде при нея. Имаше още да й говори и се ужасяваше.
	Сара го погледна.
	— Не отидох да го потърся заради онзи филм с Мег Райън, която стана за смях.
	Той я погледна безучастно.
	— Когато годеникът й я изостави, тя хукна след него във Франция и стана за смях. След като получих онова противно писмо от Брайън, в което ми пишеше, че ще се ожени за друга, реших, че имам гордост. Нямаше да го търся. Нямаше да разреша той и семейството му да видят колко много страдам. И без друго тук, в Едилин, ми беше достатъчно трудно да понасям отношението към мен като към неудачница, и да замина в друга страна, и… — Погледна Майк. — Ако само бях отишла. Ако само…
	— Не го прави — каза Майк сериозно. — И през ум да не ти минава да се обвиняваш. Невинна си.
	Сара стисна страничните облегалки на креслото.
	— Имаш още нещо да ми казваш, нали?
	— Да, но…
	— Едва ли е по-страшно от онова, което вече чух.
	— Зависи как ще го възприемеш.
	Тя чакаше, но той мълчеше.
	— Майк!
	— Да, добре, всичко ще ти кажа, само не бързай. — Пое дъх. — Виж, Сара, онова, което най-много искам, е да те скрия някъде, но не е възможно. Ти си в центъра на плана, замислен от Вендло. Според нас Стефан…
	— Стефан Грег ли е?
	— Според нас се е развел, за да бъде бракът му с теб легален.
	— Съпруга! — учуди се тя. — Деца има ли? — Спря с жест Майк, преди да проговори. — Не, не ми казвай. Не ми се ще да се окайвам колко безкрайна е била глупостта ми.
	— Не си глупава. Вендло мамят хората от векове.
	— Чудесно. Аз съм историческа тъпачка.
	Очите му се засмяха.
	— Доколкото разбирам, възнамеряват да се отърват от мен след сватбата.
	— До този извод стигнахме. — Беше твърде късно да захаросва истината. — Тогава Стефан ще наследи онова, което имаш, и за което само той знае. Ние нямаме никаква представа какво е.
	Лицето й светна.
	— Ето защо прави всичко възможно хората в Едилин да го намразят. Планира да използва тяхната ненавист към него като повод да ме отведе далеч, за да ме… убие.
	— Да — потвърди Майк, — мислим, че точно това цели.
	Сара притихна с ръка върху шията си.
	— А защо иска „Фермата на Мерлин“?
	— Уместен въпрос. Но не е толкова просто да приемем, че Ланг с нещо го е засегнал и той иска да си отмъсти.
	— Грег е убил кучетата, нали?
	— Вероятно. Сара, има още. През последните няколко часа съставих план. Говорих с капитана и уредих някои въпроси с родителите ти.
	— С родителите ми ли? — Тя пак взе да ръкомаха. — Не ми разрешавай да те прекъсвам. Кажи какъв е планът ти.
	— Трябва да направя необходимото, за да отклоня вниманието на Вендло от теб и да го насоча към мен.
	— Какво означава това? Ще тръгнеш да ги избиваш ли?
	— Тази беше първата ми мисъл. — Гледаше я напрегнато. — Но те не са един и двама, куп роднини са, така че ако застрелям един, ще те преследват други. Сара…
	— Плашиш ме. Какво ужасно нещо искаш от мен?
	— Омъжи се за мен.
	— Моля?
	— Ако се омъжиш за мен, Вендло ще трябва да убият първо мен и тогава да се заемат с теб.
	— О! — промълви Сара. — О!
	Майк почувства самолюбието си наранено, но пък нима беше очаквал, че тя ще изтича при него и ще му каже, че иска да се омъжи за него. Успя да се овладее.
	— Искам да се омъжиш за мен тайно. Сега. Тази вечер. Утре сутрин трябва да се върна в базата Лодърдейл и докато Вендло не се върне, не искам никой да знае, че сме се оженили. Ще се върна за панаира и тогава възнамерявам да обявя, че вече не си свободна, за да се омъжиш за друг.
	Тя не продумваше, само го гледаше втренчено, и тогава той продължи:
	— Сара, не се тревожи. Не е необходимо да останеш омъжена за мен, а междувременно ще живеем отделно, както досега. Ще живеем според желанието ти, но искам да бъде узаконено. Ако Вендло посегне на онова, което имаш, първо с мен ще трябва да се разправя.
	— Аз… — Не знаеше какво да каже.
	— Всичко ще бъде наред, обещавам. Колкото до сватбената церемония, с твоите родители я уредихме.
	— С моите родители ли? Но аз съм достатъчно зряла…
	— Не това имам предвид. Майка ти е кмет и има хора, които й дължат услуга. Днес тя им се обади и получи разрешение да се оженим в неделя вечерта. Готова ли си да тръгваме?
	Сара като че ли онемя. Толкова много разкрития, които не можеше да осмисли. Брайън, нежният, скъп Брайън, убит заради нея. И Грег… Всъщност не беше изненадана, че е престъпник. През месеците, откакто се познаваха, тя си затваряше очите за много от неговите непочтени сделки.
	Тръгна мълчаливо след Майк. Беше най-обикновена неделна вечер и тя не можеше да осъзнае, че ще се омъжи.
	Когато Майк седна до нея, го погледна. Познаваше го само от осем дни, но усещането й беше различно. Мислеше си как седяха скрити в короната на дървото, как му приготвяше сладкиш, как обхождаше покрива на градинския павилион. Прескачаше гредите като цирков акробат и сърцето й се свиваше от страх. Помисли си за неговата първа среща с Ариел. В църквата изпита желание да я замеря с хартиени топчета и да напълни лъскавата й червена коса с тях, точно както едно време в училище.
	Майк потегли.
	— Сара, съжалявам. Знам, че си се надявала на пищна сватба, да присъства целият град…
	— Не, не съм искала. Идеята беше на Грег. Аз исках да бъде в имението „Едилин“ с Люк, Рамз, Джос и Тес, и с моите родители. Дори сестрите си нямаше да поканя. Грег настоя за голяма сватба, възнамеряваше да покани и всички клиентки на магазина.
	— И някоя от тях щеше да е майка му — отбеляза Майк.
	— Предполагам…
	Той извади телефона от джоба си и го подаде на Сара.
	— Обади се на Люк, събуди ги и им кажи, че ще се оженим в тяхната старинна къща.
	Сара беше безсилна пред радостната тръпка, която я прониза.
	— Наистина ли?
	Той й се усмихна.
	— Не мога да ти дам всичко, което искаш… и заслужаваш, но мога да ти осигуря сватба, каквато си представяш. Без нормален младоженец, разбира се.
	Сара подмина последната забележка. Беше все така поразена от всичко, което научи.
	— Каза ли на Тес?
	— Да.
	Не му се искаше да я обременява повече и без друго всичко й дойде в повече, но Майк успокоява двайсет минути Тес. Тя почти изпадна в истерия от страх, че и двамата ще бъдат убити.
	— Какво каза Тес?
	— Че ако била тук, щяла да накара Рамз да подпише договор, според който ти ще получиш „Фермата на Мерлин“, ако се разведем.
	Сара се усмихна и си спомни как Тес я предпазваше от алчността на Грег. Колко й липсваше! Но Сара мислеше само за последните новини и всичко друго оставаше на заден план. Освен ужаса, който изпита, като научи истината за Брайън и за своя годеник, за когото едва не се омъжи, беше поразена и от разкритието, че е била съвсем близо до смъртта. Сега най-после щеше да се омъжи, не по любов, но за да спаси живота си. Когато й предложи, Майк обясни, че трябва да пазят тайна, да живеят отделно и после да се разделят. По-бездушни думи не можеше да си представи.
	Пристигнаха при нейните родители. Доктор Шоу стоеше отвън и ги чакаше. Прегърна дъщеря си през раменете и я поведе да влязат.
	Майк остана навън в тъмното.
	— Хайде, Нюланд — каза на глас, — стегни се и бъди силен. Ще се жениш.
	Очакваше да се ужаси, но нищо подобно не се случи. В действителност нямаше търпение да се свърши всичко, преди Сара да е дошла на себе си и да му каже да се разкара.


>	19.

	Когато влязоха вкъщи, Сара започна да чувства прилив на жизненост. А би трябвало да е смазана от скръб. Току-що научи за смъртта на Брайън и че Грег е замислил да я убие. И за да се обърка всичко докрай, щеше да се омъжва за човек, когото познава само от няколко дни, и бракът по всяка вероятност щеше да завърши с развод.
	Като се вземеше всичко това предвид, трябваше да е тъжна, но не беше. Вместо това, като гледаше Майк, усещаше как я изпълва топлина. Нямаше логично обяснение, но чувстваше, че постъпва правилно.
	— Къде е мама? — попита Сара баща си.
	— Вече е в имението. След като говори с Майк се залови за работа. Нали знаеш какво означава това?
	— Заповеди.
	— Точно така. Заръча да облечеш роклята на леля Лизи, а аз да те закарам до къщата на Люк.
	Сара и баща й се обърнаха към Майк, но той не разбираше какво очакват от него.
	— О, да. Ще се видим там. Сара…
	Тя не можеше да понесе още едно извинение.
	— Тръгвай! Облечи си костюм и ме посрещни в къщата. И не забравяй…
	— Какво?
	— Ако се изплашиш, ще съм принудена да се омъжа за Грег.
	Майк й се усмихна.
	— Да. Добре. Чудесно.
	Той като че ли не можеше да състави цяло изречение. Качи се в колата и след няколко минути спря пред къщата в имението „Едилин“. Тя цялата грееше в светлини и отвътре се чуваха гласове.
	Люк отвори вратата с чаша шампанско в ръка.
	— Къщата е пълна с развълнувани жени. Е, само две са, но вдигат олелия, като че ли е Нова година.
	— Люк! — извика майката на Сара. — Трябваш ни.
	— Предлагам ти да се прибереш бързо в апартамента на Тес и да се преоблечеш. Ще дойда да те взема, когато настъпи моментът. Нали аз съм твоят шафер? — Майк кимна и Люк добави: — Ако влезеш, ще те хванат на работа.
	— Каква работа? — попита, но той вече беше затворил вратата.
	Майк отиде в апартамента на сестра си, изкъпа се, обръсна се и се облече.
	В джоба му имаше две нови платинени венчални халки, които му даде майката на Сара, когато отиде да уреждат сватбата. Мислеше си, че те ще възразят срещу неговия ексцентричен план, но нищо подобно не се случи. Майк им каза, че Грег е престъпник и иска от Сара нещо, което може да вземе само ако се ожени за нея. Изненада се, че нито един от двамата не се усъмни в неговата история.
	Ели попита:
	— Как да помогнем?
	Майк им каза, че иска да се ожени за Сара тази нощ, и не беше свършил изречението, когато Ели се залови за работа. Колкото до доктор Шоу, очите му се насълзиха, след което скочи и отиде да помага на жена си.
	— От Кимбърли ли са? — попита Майк, когато тя му подаде двете халки. — Не попита ли за кого са?
	Ели се усмихна.
	— Вписваш се идеално в Едилин — отвърна и излезе от стаята.
	— Свършено е, синко — обади се доктор Шоу. — Като те приемат веднъж, никога няма да те пуснат да си заминеш от този град.
	— Чух те — провикна се Ели откъм коридора.
	И сега, издокаран за своята сватба, и за своя най-голяма изненада, Майк се чувстваше превъзходно. Докато чакаше Люк да дойде да го вземе, се обади пак на Тес. Действието на успокоителното не беше отминало и в съчетание с хормоните, и с това, че току-що беше казала на Рамзи за бебето, тя само плачеше.
	— Как ми се иска да съм там — не спираше да повтаря. — Искам да видя как се жениш. Ами Сара…
	Рамзи взе телефона и помоли Майк да остави своя включен, за да слуша Тес церемонията.
	— Разбира се — съгласи се той и като вдигна поглед, видя Люк на вратата.
	Време беше.
	Последва Люк към централната част на голямата стара къща.
	Беше поразен от изобилието от цветя, красящи на дълги гирлянди входа.
	— Бяха за една сватба, предвидена за утре — каза Люк. — Помислихме си, че никой няма да разбере, ако цветята прекарат няколко часа тук.
	Намираха се в салона с камина, преобразена в олтар с арка от рози и папрат. Грамадни букети от бели рози със сини панделки очертаваха пътека през салона.
	— Как е, нервен ли си? — попита Люк.
	Той кимна.
	— Бях по-спокоен веднъж, когато застанах пред двама с автоматични пушки.
	— Наистина трябва да ми разкажеш за живота си. Как се измъкна тогава?
	— С ножове. Винаги нося…
	Не се доизказа, защото засвири музика и Люк бързо се върна по пътеката между букетите. След миг се появи с бременната си жена, седнала в инвалиден стол.
	Присъстваха само три двойки, но музиката и цветята, и красивата къща внушаваха чувството за истински обред.
	Когато засвири сватбеният марш и Сара се появи под ръка с баща си, Майк можеше да се закълне, че през живота си не е виждал толкова красиво същество. Роклята от дантела и сатен, много старомодна, й стоеше съвършено — прилепнала около талията и ханша, а полата падаше на прелестни дипли. Носеше традиционен воал и Майк не можа да не изпита удоволствие при мисълта, че той ще го вдигне.
	Когато тя стигна до малкия олтар, доктор Шоу даде ръката на Сара на Майк и той я стисна. Видя, че под воала тя се усмихва.
	До тях Люк набра номера на Рамзи и Тес, за да слушат.
	Майк и Сара се обърнаха към майка й, която стоеше пред импровизирания олтар, облечена с дълга бяла дреха и с Библия в ръце. Когато каза на Майк, че е упълномощена да изпълнява сватбени церемонии, той не се изненада.
	Очите на Ели бяха зачервени от плач.
	— Обични възлюбени — започна тя, но спря, за да издуха носа си. — Събрали сме се днес… — Замълча, защото сълзите й рукнаха.
	— Тате! — изсъска Сара на баща си, който беше застанал до инвалидния стол на Джос.
	Като се подсмихна, доктор Шоу отиде да помогне на жена си да се справи с церемонията.
	Когато Майк сложи халката на пръста й, Сара го погледна изненадано, и когато й подаде халка и за него, тя засия.
	Като имаше предвид своето минало, Майк си помисли, че ще се поколебае в мига на обещанието, което поемаше към Сара. Но нищо подобно не се случи. Отговори на въпросите и даде своя обет, без дори да се запъне.
	Сара изрече клетвата с такава радост в гласа, че той почти повярва на онова, което говореше.
	— Обявявам ви… — започна Ели, но се разплака и не се разбра какво говори.
	— Но, мамо! — възкликна Сара.
	Доктор Шоу ги обяви за съпруг и съпруга, а през това време Ели кимаше.
	— Можеш вече да я целунеш, синко — обърна се той към Майк.
	Усмихнат, Майк вдигна воала и погледна красивото лице на Сара. Прегърна я нежно и я целуна, и в това време ги заслепиха светкавиците на фотоапаратите.
	Засмени и примигващи, те се разделиха и се обърнаха към четирите фотоапарата, насочени към тях.
	— Торта — извика доктор Шоу. — Искам торта и шампанско.
	Трапезарията също беше отрупана с цветя, а в средата й имаше триетажна сватбена торта с бяла глазура и украса от около сто розички в различна отсянка на розовото. Беше истинско произведение на изкуството.
	Доктор Шоу вдигна чаша.
	— За младоженците Уитли-Купър в знак на благодарност за цветята и тортата, които ни дадоха. — После добави по-тихо: — И Бог да ни е на помощ, когато кажат на булката утре, че сватбената й торта е изядена през нощта.
	Люк първи се разсмя, после и всички останали, но те знаеха, че Ели ще прекара остатъка от нощта в кухнята, за да направи друга торта. Никога не би оставила булка, предоставена на нейните грижи, да страда за сватбена торта.
	Настояха Майк и Сара да си подадат един на друг от тортата, а в това време бяха направени още снимки.
	След трийсетина минути Люк каза на Майк, че Джос много се е изморила.
	— Пък и ако трябва да пазим сватбата в тайна, до сутринта тук не бива да остане нито една улика.
	— Да, наистина — съгласи се той и погледна Сара.
	Тя танцуваше с баща си, беше сложила глава на рамото му и на него никак не му се искаше да ги прекъсва.
	Но след няколко минути музиката спря и Сара погледна Майк. Той кимна. Време беше да си тръгват.
	Двамата застанаха на вратата и Ели се разплака отново, и докато целуваше дъщеря си, й пъхна нещо в ръката.
	— Не вярваше, че ще си намеря съпруг — пошушна на Майк, докато се сбогуваха, но той знаеше, че Ели плаче от радост, че дъщеря й няма да се омъжи за Грег. От първия миг Ели почувства, че у този мъж има нещо много по-лошо от труден характер.
	Навън беше приятна, хладна нощ. Майк се зарадва, че никой не излезе заедно с тях и ги оставиха сами. Той се запъти към апартамента на Тес, но Сара тръгна в обратна посока, към своя, и Майк я последва.
	— Какво ти даде майка ти?
	Тя му показа малко шишенце и го задържа на лунната светлина.
	— Парфюм „Полъх на лятна нощ“. Бях й казала, че го харесваш.
	— Чисто прахосничество — каза Майк, отваряйки входната врата на апартамента на Сара.
	— Какво намекваш?
	— Нищо — отговори с прозявка. — На сутринта трябва да тръгна възможно най-рано. — Погледна часовника си, после Сара и й се усмихна. — Денят беше дълъг.
	Наведе се, целуна я по страната и се накани да влезе в спалнята за гости.
	Зад гърба му тя се обади:
	— А първа брачна нощ няма ли?
	Той се спря, но не се обърна.
	— Какво ми има, та мъжете не ме харесват?
	Сара вдигна ръце с жест на пълно безсилие и се запъти към кухнята.
	— Знаеш ли колко време се срещах с Брайън, преди да прави любов с мен? Шест месеца. Четири години бяхме гаджета, но той не ми предложиш да се оженим. Изведнъж се появява Грег, който не говори за нищо друго, освен за брак и за фантастичното бъдеще, което ни очаква. Днес разбрах, че той всъщност е замислял моето убийство. Ето че сега съм омъжена за разкошен секси атлет, който е спал с половината жени на света, но мен не желае да докосне. — Погледна унищожително Майк. — Къде отидоха истинските мъже?
	Обърна се гневно, за да влезе в спалнята си.
	Той я хвана за ръката, преди да е направила и крачка, и се загледа за миг в очите й.
	Сара се задърпа, но той я привлече с такава внезапна сила към себе си, че на нея не й остана въздух.
	Майк и преди я беше целувал, но сдържано. В момента случаят беше съвсем различен. Разтвори устните й със своите със сила, от която младата жена едва не рухна. Във въображението й беше голото му тяло и тя копнееше да го погали, да го обходи с устни.
	Явно желанието на Майк беше същото, защото посегна да смъкне рамото на булчинската й рокля.
	— Само да я разкъсаш, никога няма да ти простя — прошепна до страната му.
	— С твърде много момчета си имала работа — отговори той и след две минути роклята падна в краката й.
	Тя не можа да проумее как толкова бързо и сръчно разкопча всички копченца на гърба.
	Когато Майк я видя разсъблечена, остана без дъх. Джос беше решила какво бельо да облече Сара, в резултат на което носеше бледорозов корсет от коприна и дантела, и розови чорапи с жартиери, стигащи до средата на бедрото. Обувките й бяха с токчета поне осем сантиметра високи.
	— Сара — промълви той и тя за пръв път видя на лицето му изражение без обичайната бдителност. Желанието в погледа му бе тъй силно, че й прималя.
	В следващата секунда Майк с един замах разчисти малката кухненска маса и предметите се разхвърчаха на всички страни. Вдигна Сара да седне и дългите й стройни крака увиснаха, а в това време Майк съблече трескаво своите дрехи. Щом остана гол, очите й станаха двойно по-големи. Беше видяла голия му гръб, но отпред беше още по-поразителен. Гръдните му мускули приличаха на географска карта.
	Тя сложи ръка на горещата му кожа и почувства твърдите като скала контури, докато той смъкваше панталоните си и нейното бельо.
	Само след миг установи, че не само гърдите му са твърди като скала. Влезе в нея с цялото насъбрано желание от мига, в който я зърна. Сара се притисна до него, впила устни в неговите. Обхождаше с ръце тялото му, усещайки невероятната мускулатура. Рядко беше виждала тяло като неговото и със сигурност не беше докосвала друго подобно.
	Ниският му глас стана дрезгав и той й нашепваше колко хубаво я усеща, колко много я желае. Гласът му и устните му я възбуждаха, като същевременно я обладаваше с дълбоки, нежни тласъци, които постепенно нарастваха по сила и бързина.
	— Как си, миличка? — пошушна в ухото й.
	В отговор тя само изстена.
	Когато Майк я повдигна, за да влезе още по-плътно, Сара щеше да изкрещи, ако той не беше запушил устата й със своята.
	Във върховния момент като че ли изригна лава от центъра на съществото й и потече във вените й. Цялото й тяло се разтресе, тогава Майк я прегърна силно, също потръпващ.
	Колкото до Сара, тя не мислеше, че може да се движи, дори ако животът й зависеше от това, тъй че Майк, без да прекъсва тяхната най-витална връзка, обви краката й около хълбоците си и я отнесе в спалнята. Там я остави на леглото.
	Той се обърна с гръб и тогава тя се подпря на лакът.
	— Нали не тръгваш още?
	Той се обърна към нея с усмивка:
	— Ще напълня ваната с топла вода и ще изсипя вътре щедра доза от „Полъх на лятна нощ“. Приемаш ли?
	— О, да!
	Лежеше, заслушана в шуртящата вода, и си мислеше… Изведнъж се сепна и седна в леглото. Това беше нейната първа брачна нощ и да мисли беше последното нещо, което й се искаше.
	Отиде до банята и се загледа в голия Майк. Погледът й се плъзна бавно от пръстите на краката към корема, шията и устните. И когато започна да го оглежда в обратен ред, се натъкна на огромно доказателство, че отново е готов за нея.
	— Каква си под всичките тези доспехи? — попита той с глас едва ли по-различен от ръмжене.
	— Най-красивата, каквато някога си виждал — усмихна се тя.
	— Нима? Ами да видим тогава.
	Той седеше на ръба на ваната и тя застана пред него. Започна бавно да я разсъблича. Разкопча сръчно жартиерите и с целувки свали единия чорап. Когато стигна до ходилото, вдигна го, постави го на бедрото си и започна да го масажира. След няколко милувки се прехвърли на другия крак и събу чорапа.
	Тя щеше да се обърне, за да разкопчае корсета й, но той я привлече на скута си, и влезе в нея. Сара искаше да завърти ханша си, но той я задържа, пресегна се на гърба й и след секунди корсетът беше на пода.
	Целуваше я и още държеше неподвижен ханша й, галеше гърдите й и дразнеше зърната им.
	Когато освободи ханша й, тя изстена. Майк я повдигна отново, за да улесни движенията й.
	Почти беше стигнала кулминацията, когато той я вдигна, без да се откъсва от нея, и я положи на килимчето пред ваната.
	Тласъците му бяха силни и бързи, влизаше все по-дълбоко в нея. Този път тя усети неговата кулминация така чувствено, както и своята.
	Малко след това и двамата бяха във ваната. Сара се беше облегнала на него и гледаше брачната си халка, както и онова, което се виждаше от Майк. Преди две седмици за него знаеше само, че е „тайнственият брат на Тес“. Той се появи изневиделица в спалнята й и тя се изплаши до смърт, а сега беше негова съпруга. За любов не стана въпрос нито веднъж и ако не беше тя, нямаше да има и първа брачна нощ.
	Онова, което искаше в момента, беше меден месец.
	— Очакваш ли с нетърпение да си отидеш вкъщи за цяла седмица?
	Майк сапунисваше ръцете на Сара. Беше вече напарфюмирал измитата й коса и уханието беше упоително.
	— Не — отвърна разсеяно.
	— Но сигурно искаш да видиш приятелите си.
	— Да бе. Познати от спортната зала и момчетата от поделението.
	— Ами други, с които не работиш? Просто приятели?
	Майк се подсмихна.
	— Моят живот не е като твоя. Аз изпълнявам задачи под прикритие, които траят с години. В Ел Ей бях два пъти и в Айова веднъж, и…
	— В Айова ли? — Сара се обърна да го погледне. — В Айова няма престъпления!
	Той се разсмя.
	— Злото е навсякъде. Дори в прелестния Едилин.
	Тя се успокои и се отпусна върху гърдите му.
	— Нямаш приятели, нямаш дом. Не ми се струва много привлекателно.
	Майк целуна ухото й.
	— Задоволявам се с каквото падне — и със студени зими и с палми, разклащани от ветреца.
	— И с нощни клубове с разкошни кубинки.
	Майк зарови лице в тила й.
	— Никога не ги забелязвам.
	— Майк, хрумна ми дали…
	— Не.
	— Какво не?
	— Не, не можеш да дойдеш с мен в Лодърдейл.
	— Не бих те молила, но като го спомена…
	— Имам работа. Ще бъда на работа от седем сутринта до десет вечерта. Не осъзнаваш колко важен е този случай. Федералните…
	— Поръча ли кучета за господин Ланг?
	— Да. Сигурно ще ги доведа, като се върна. Те са от едрите териери.
	— Значи си намерил развъдник?
	— Това е Флорида, така че намерихме развъдник.
	— Казвала ли съм ти, че никога не съм била във Флорида? Джос е израснала в Бока Ратън и ми е разказвала страхотни неща.
	— Не, няма да идваш — повтори Майк. — Когато се върна, ще съобщим пред целия град, че сме женени. Люк каза, че на панаира се организирали игри и аз трябва да изляза победител. Ще привлека вниманието върху нас. И тогава…
	— Ха! — Неприятно й беше да остава сама. — Фрейзиърови винаги печелят. Виждала съм как най-големият брат на Ариел — Колин, повдига предницата на пикап.
	— Нима? И къде тренира?
	— Не знам. Спортът никога не ме е интересувал.
	Майк вдигна ръката й — изящна, но без нито един видим мускул.
	— Очевидно е.
	— Да не би да твърдиш, че…
	Той я накара да замълчи с целувка.
	— Има ли състезания за бързина и сръчност? — попита.
	— Като скачане на въже ли? — подразни го тя.
	— Мога да скачам на въже.
	— И в това състезание ще отпаднеш. Ана Олдридж, малката сестра на Ким, ще спечели. Класира се трета на националния шампионат.
	— Търси ли си партньор?
	— Тя е на дванайсет и е дивачка.
	— Обичам дивачки.
	— Ще се наложи да ти обяснявам дълго за всички събития, така че може би трябва да…
	— Не — отказа й Майк отново.
	— Ами ако Грег се върне, докато теб те няма?
	— Няма да се върне, защото е под ключ и неговият съкилийник е агент на ФБР. Вендло ще бъде пуснат този уикенд и веднага ще хукне насам, право при теб. Благодарение на игрите всички ще разберат кой съм. Според мен по-добре би било да изчакаме Вендло и тогава да обявим, че сме женени. Как ти се струва да се целуваш пред целия град?
	— С кого?
	Майк се притисна до нея.
	— Кой искаш да те целуне?
	Тя се обърна и го прегърна през врата.
	— Майк, женени сме, но почти не се познаваме, бих искала да видя къде си прекарал по-голяма част от живота си и да се запозная с твоите приятели.
	— И да ходиш на фитнес с мен.
	Тя започна да целува клепачите му, гърдите й докосваха леко неговите.
	— Люк каза, че клякаш с толкова много четирийсет и пет килограмови тежести, че прътът се огъвал. Вярно ли е?
	— Предполагам. Не съм се замислял. Ти ще започнеш само с две леки, наистина съвсем леки…
	Сара не искаше да спори, но нямаше никакво намерение да вдига тежести. Погали го под водата.
	— Спомняш ли си, когато ти казах, че имам педагогически талант?
	Той не се засмя, но трапчинката му се появи.
	— Склонен съм да уча всичко, което ще ми преподаваш.
	Започна да го целува, като същевременно го галеше под водата.
	— Ще направя всичко възможно.
	Тя чу, че ваната се изпразва. Беше я отпушил с крак.
	— Готов съм.
	— Виждам.
	Прегърна я през талията и заедно с нея се изправи.
	— Няма да победиш на хващане с примка — каза тя, но той само изсумтя и излезе от ваната.
	Отнесе я в спалнята.
	— Твой ученик съм — каза Майк и Сара се усмихна.
	Час по-късно тя беше ученичката. Както се унасяха в сън прегърнати, Майк промърмори:
	— Сара, току-що си спомних, че не взех предпазни мерки. Всичко беше толкова неочаквано, че и през ум не ми мина. Съжалявам.
	Сара се сгуши още по-близо до него.
	— Не се притеснявай. И аз забравих, но съм в безопасен период.
	И двамата лъжеха.


>	20.

	На другата сутрин Сара се събуди чак към единайсет. Майк беше заминал вече. Досещаше се, че е изчакал тя да се унесе, и тогава е тръгнал. А това означаваше, че ще шофира, без да е спал.
	— И аз го оставих да тръгне — каза на глас. Още от първия ден се провали като съпруга. Ако се случеше нещо на Майк, докато шофира, особено ако заспи на волана, вината щеше да бъде нейна. — Трябваше снощи да го оставя да се наспи. Той точно това искаше и това му бе необходимо.
	Сложи ръка под главата си, загледа се в тавана и се замисли за своята първа брачна нощ. Още не беше склонна за такива откровения, но Майк беше най-добрият любовник, който бе имала, и този факт дори не подлежеше на сравнение. Не че имаше богат опит. С Брайън си бяха купили книга, за да се учат, но с Грег случаят беше различен. Сега разбра какво е липсвало в секса с Грег или по-скоро със Стефан. Липсваха прегръдките, ласките, изтягането с преплетени ръце във ваната и разговорите.
	Сара огледа стаята. Както обикновено Майк беше взел дрехите си и от него нямаше и следа, все едно не е бил тук. Ако не носеше венчалната халка, щеше да си помисли, че всичко е било сън. Но като си спомни причината за сватбата, взе да става неспокойна. Скъпият, обичлив Брайън, най-кроткият човек на света, е бил убит заради нещо, свързано с нея.
	— Какво е това, което Грег иска? — почти извика Сара и започна да се облича. — Какво търси Стефан Вендло от мен?
	Беше сигурна, че ако знаеше и ако Стефан в този миг се появеше на вратата, щеше с готовност да му го даде.
	И после? Щеше ли Грег да вземе от Сара онова, което търси, и да напусне града с противната си майка? Щеше ли Майк да се върне на работа в базата Лодърдейл? Дали Сара ще получи документи за развод след няколко седмици? Може би, като се пенсионира, Майк ще се върне в Едилин заради сестра си и заради фермата. Но нямаше да се върне заради нея. Напомни си, че предложението му беше с уговорка да се разделят, след като случаят приключи.
	— Омъжена и разведена — прошепна и от очите й рукнаха сълзи.
	Телефонът й на нощната масичка зажужа. Джос й бе изпратила есемес.
	„Няма да повярваш какво е нарисувал на картите Шеймъс. Люк прави палачинки. Идваш ли?“
	Сара облече една от най-старите си рокли. Не беше необходимо да се притеснява за външния си вид, щом Майк го няма. Обу джапанки и отиде в съседната къща.
	— Изглеждаш хем щастлива, хем нещастна — отбеляза Джос. — Как го постигаш?
	— Лесно. Единият ден се омъжваш и се усмихваш. На другия те зарязват и се натъжаваш. Е, къде са картите?
	Другата жена се поколеба.
	— По-добре седни.
	— Сега пък какво е измислил Шеймъс?
	Миналата година беше видяла едно момиче да плаче и когато го попита какво се е случило, то й разказа за някакъв учител, който искал да я целуне срещу по-високи бележки. Същата вечер Шеймъс и братята му влезли тайно в училището и Шеймъс нарисувал учителя в неестествено голям ръст как гони изплашени момичета. Настъпи голяма бъркотия, но накрая учителят беше уволнен, Фрейзиърови дариха шестцифрена сума на училището, а Шеймъс украси стената на гимназията със стенопис.
	Сара седна на леглото и Джос й подаде тесте карти таро. Гърбовете им бяха красиво оформени с цвете, подобно на плевел, каквито Люк обожаваше.
	Обърна тестето и ахна. Първата карта — „Циганския цар“ — беше портрет на бащата на Шеймъс. Майка му беше царицата.
	Сара погледна Джос.
	— Продължавай, разгледай всичките.
	Сара ги разпери като ветрило и видя, че всеки в Едилин, чийто род живееше от поколения в града, както и някои новодошли, бяха изрисувани на картите. А „Любовниците“ бяха тя и Майк.
	Също така всичко, което се знаеше за циганите, беше изобразено. Шеймъс беше използвал снимки, които Джос свали от интернет, за да нарисува цигански дрехи. Имаше също така фургони с покривала, сладострастни жени със златни монети за обици и мъже с глинени лули, хванали красиви коне за юздите.
	„Обесеният“ беше Грег. Висеше с главата надолу и златната обица на ухото му се поклащаше.
	— Това е… — Сара погледна Джос. — Не зная добре ли е или зле. Майк или ще ги хареса, или ще ги хвърли в огъня.
	— Оставих тези за най-накрая.
	Подаде й тесте с четиринайсет карти.
	На Деветката на монетите Шеймъс беше нарисувал жени, всички на средна възраст, които бяха влизали в магазина за дрехи. Понеже често рисуваше по цял следобед на площада, беше ги запомнил. На всяка карта имаше колело със спици, една от които указваше към лицето на жена с номер според картите. В центъра на всяко Колело на съдбата беше изобразил Грег в най-различни състояния — на алчност, гняв, внушаващ страх. Портретите изобразяваха цялата гама от проявления на злото.
	— Шеймъс като че ли е чул какво си говорим — рече Сара.
	— Така ли мислиш?
	Тя поклати глава.
	— Това не е хубаво. — Майка й беше „Съдията“, а баща й „Отшелникът“. — Коя е тази жена на картата на дявола?
	— Майката на Люк каза, че е бабата на Майк.
	Сара се напрегна.
	— Знаеш ли каква е голямата тайна, свързана с тази жена?
	— Не ме амбицирай. Опитах какво ли не да се добера до тази история, но всички мълчат като риби. Не мога да завърша книгата си за госпожица Еди, докато не разбера какво се е случило, но никой не иска да ми каже. Може би Майк ще…
	— Имаш предвид същия Майк, който цяла нощ прави с мен фантастичен секс по моя молба и после замина! И аз съм една младоженка.
	Джос събра мълчаливо картите.
	— Според мен Майк трябва да види картите на всяка цена.
	Взираше се в Сара много настойчиво.
	— Ще ги сканираме и ще му ги изпратим по имейла.
	— Да видиш автентичните и да ги държиш в ръка е съвсем различно, нали? Пък и кой ще му обясни всички изображения?
	Сара се озадачи.
	— Ще напишем бележки под всяка една. — Гласът й изведнъж стана писклив. — Да не би да твърдиш, че ще бъде най-добре Майк да види оригиналите?
	Сара най-накрая проумя. Стана, без да откъсва поглед от Джос.
	В този момент Люк влезе в стаята.
	— Видя ли картите? — попита, после забеляза лицата на двете жени и добави: — Какво има?
	Джос и Сара още се гледаха. Първа заговори Джос:
	— Ключовете за моята кола са на масичката до входната врата. По-бърза и по-сигурна е от твоята. Излез на шосе 95 и поеми на юг. Ще ти пратя есемес с указания за пътя. Ще спреш за през нощта. Не се опитвай да шофираш цял ден и цяла нощ като Майк.
	Сара хукна към вратата. Трябваше да си събере багажа.
	— Сара! — извика след нея Люк. — Майк ми заръча да те пазя. Не можеш…
	Тя се обърна и в очите й се четеше болката от всичко, което бе преживяла — Брайън, Грег, а и сега Майк.
	Люк я обичаше твърде много, за да й забрани.
	— Бъди внимателна — заръча й той и Сара излезе.


>	21.

	Капитан Ериксън гледаше Майк и съжаляваше, че го е натоварил със случая „Вендло“. Единайсет години работеха заедно и Майк винаги се бе държал настрана от своите жертви. Истина беше, че понякога се отдаваше повече от необходимото и че на няколко пъти жени, които трябваше да бъдат подведени под съдебна отговорност, избягваха процеса, но в края на краищата той винаги изпълняваше дълга си.
	Но този случай като че ли извади наяве нещо неподозирано у него. Фактът, че се ожени за жертва, макар да не беше безпрецедентно, със сигурност надхвърляше правомощията му.
	В неделя вечерта, когато Майк се обади и съобщи на капитана своя план, той се опита да го разубеди:
	— Да, наистина ти наредих да направиш всичко възможно, за да я спасиш, но измисли друг начин.
	— Друг не виждам — отговори той и му разказа за Брайън Толуърти. — Веднага след това в града идва Стефан Вендло и започва да ухажва Сара.
	— Само за да спасиш това момиче ли възнамеряваш да се ожениш?
	— Да.
	— Ами след това? Когато приключи случаят, какво ще правиш?
	Капитанът щеше да попита чия е била идеята — на момичето или на Майк, но се отказа.
	Вместо това нареди на Майк да се яви в базата Лодърдейл, колкото е възможно по-скоро, за да уточнят плана във връзка с панаира. В района щяха да разположат въоръжени мъже и жени, облечени като обикновени граждани. Стефан щеше да бъде освободен и всеки негов ход щеше да бъде наблюдаван.
	Според капитана това беше достатъчно. Майк беше свършил добра работа с намирането на информация и с организацията на операцията като време и място, където съществуваше вероятност да се появи фамилията Вендло. Момичето — Сара Шоу, щеше да бъде под закрила. И най-хубавото от всичко бе, че тя нямаше да се втурне към Вендло от някакво неуместно чувство за лоялност.
	Идеята да използват картите таро като примамка беше превъзходна и той я одобри.
	— Благодари на твоя любим автор — каза Майк. — Идеята беше негова.
	— Чакаме да се явиш веднага, за да ни информираш подробно и да начертаеш някои карти за местоположението на обектите — отговори капитанът.
	В действителност си мислеше, че е неделя вечер и няма начин Майк да успее да се ожени за своето селско девойче, преди да потегли към базата. Може би една седмица в Лодърдейл ще му проясни главата и той ще разбере, че случаят ще се разреши и без да се жени за жертвата.
	Но тази сутрин, когато Майк се яви в управлението, носеше венчална халка.
	— Значи все пак се ожени — отбеляза капитанът.
	— Друг начин не намерих. Вендло преследва Сара заради нещо, което тя притежава, и той няма да може да се добере до това нещо чрез брак с нея.
	— Освен ако не те убие.
	Майк се усмихна едва-едва.
	— Това е идеята и според моя план по време на панаира всички ще ме забележат. Възнамерявам да се състезавам в скачане на въже с дванайсетгодишна национална шампионка.
	Спортните му умения и физическата му издръжливост бяха всеизвестни и всички се отнасяха със страхопочитание към тях.
	— Сигурен съм, че ще победиш.
	— Може би. Това хлапе се слави като много добро в тази дисциплина.
	Капитанът леко се усмихна. Виждаше, че Майк избягва да дава прогнози за крайния резултат.
	— Докладвай за момичето, за което се ожени. Каква е тя?
	— Тя… — Майк се колебаеше. Нямаше намерение да обяснява каква радост е за него да бъде със Сара, как тя го разсмива, колко много вече му липсва. Сви рамене с безразличие. — Църква в неделя, прави хубави сладкиши, шие сама дрехите си. Ей такива неща.
	Представяше си Сара как се катери по дървото над главата му. Спомни си сълзите й и смеха й. Пък и преживяха своята първа брачна нощ. Не, тези неща не би споделил.
	— С една дума провинциалистка.
	Капитанът не беше като Майк; чувствата се изписваха на лицето му.
	— Когато случаят приключи, ще ти помогна да се отървеш от всичко това. Наемам се пенсията ти да не пострада. Можеш да…
	Майк стана.
	— Това ли е всичко? Имам още много работа.
	— Да, разбира се. Общото съвещание е в два. Ще се видим тогава.
	Майк излезе от кабинета и отиде на своето бюро.
	Капитанът остави вратата отворена и през целия ден чуваше как колегите идват да поздравяват Майк. Беше популярен и рядко го виждаха, когато беше в базата, затова всички искаха да го посетят. Тренировките на Майк бяха легендарни и колегите, с които беше спортувал, искаха да пипнат бицепсите му. Цял ден обсъждаха спортни постижения. Но покрай тези увертюри всъщност искаха да разберат дали слухът, че се е оженил за жертва, е верен.
	Капитанът чуваше този въпрос отново и отново: „Дрога? — питаха, като намекваха дали младоженката се друса. — Осъждана ли е?“.
	Майк отговаряше учтиво, но всъщност не казваше нищо. Както обикновено пазеше в тайна личния си живот.
	Жените най-много дразнеха Майк. Една заяви, че ще плати на някой измамник да я изиграе, ако той се ожени за нея, за да я спаси.
	— Помощ! Помощ! — развика се една много хубавичка новобранка. — Спасете ме с венчална халка!
	Майк понесе всичко стоически, но към обяд капитанът видя, че престава да се усмихва. И според него не шегите развалиха настроението на Майк. Нещо друго го тормозеше, но капитанът не можеше да проумее какво е то. Предположи, че той най-сетне е осъзнал каква голяма грешка е направил.
	Поведението на Майк е било благородно, но сега се изправяше пред развод. Ако момичето заяви, че я е подмамил да се омъжи за него, щеше да пострада финансово, и то много.
	В два часа се събраха на съвещание в заседателната зала. Още в началото агент от Тайните служби докладва какви мерки ще бъдат приложени по време на панаира в Едилин.
	Майк се беше облегнал и въртеше венчалната си халка. И с всяко завъртане бръчките по челото на капитана се врязваха все по-дълбоко. „Дали пък няма да бъде по-добре, ако Майк не се върне във Вирджиния“ — помисли си. Беше достатъчно, че се ожени за момичето. Майк имаше право, като твърдеше, че след като е омъжена за друг, Вендло няма шанс с нея. Сега само трябваше да пратят някого да стои неотлъчно до момичето и когато Вендло предприеме някакви действия, да се намеси.
	По едно време докладващият агент зададе някакъв въпрос, но капитанът беше толкова разсеян, че се наложи да му повторят въпроса. Беше очевидно, че никой не се тревожеше за живота на Майк, с изключение на капитана.
	Вратата се отвори и секретарката на капитана влезе, и му подаде бележка. „Сега пък какво?“ — помисли си той, разгръщайки листчето.
C>
	„Съпругата на Майк Нюланд е във фоайето и носи картите таро.“
C$
	Наложи се капитан Ериксън да я прочете два пъти. Едва не се измъкна съвсем импулсивно, за да я види и да си състави спокойно мнение. Може би щеше да я приеме сам и щеше да й поговори за жертвата на Майк, което беше извън служебните му задължения.
	Но всъщност най-много му се искаше да види реакцията на Майк. Днес той беше унил, дори необщителен. Дали беше осъзнал, че се е поставил в невъзможна ситуация?
	Капитанът се обърна към секретарката си, която чакаше, както винаги нетърпеливо.
	— Доведете я тук — прошепна той.
	— Тук ли? В заседателната зала!
	— Да — отговори капитанът. — Точно тук.
	Премести се от другата страна на масата и седна срещу Майк, за да вижда през остъклената врата. Измина известно време, докато секретарката доведе момичето през лабиринта от коридори и врати на полицейското управление във военната база Лодърдейл.
	Когато капитанът видя за пръв път госпожица Сара Шоу, застана по-напрегнато. Беше виждал нейна снимка, но в действителност беше по-хубава, с руса коса, дълга до раменете, оформена изящно. При положение, че всички се обличаха с блузки с презрамки и оръфани джинси, строгата жълта рокля на госпожица Шоу караше човек да си помисли, че се върнал назад във времето.
	Детективът до капитана видя младата жена и също престана да слуша, зазяпан в нея. Смушка колегата до себе си и скоро всички наблюдаваха как Сара идва към тях.
	Докато стигне до вратата, единственият, който не я гледаше, беше Майк. Той като че ли беше потънал в своя свят, играеше си с халката и се взираше в една точка.
	Водещият на срещата отвори вратата на Сара.
	— С какво мога да ви бъда полезен? — попита и широко се усмихна.
	Сара имаше очи само за Майк. Направи две-три стъпки към неговия стол и застана мълчаливо.
	Измина доста време, преди той да осъзнае, че се е възцарила тишина. Като вдигна поглед, видя пред себе си Сара.
	— Шеймъс и Люк приготвиха картите и аз ти ги донесох — каза тя, подавайки му едно тесте.
	Майк седеше с вперен в нея поглед.
	— Нека да… — започна капитанът.
	Прекъсна насред изречението, когато Майк скочи, грабна Сара в прегръдките си и я завъртя. Картите се разхвърчаха из цялата зала.
	— Ти си тук! — повтаряше Майк, притискайки в обятията си съпругата си. Никой не беше виждал Майк толкова щастлив. — Ти наистина си тук!
	Когато започна да я целува, Сара го отблъсна леко.
	— Може би трябва да ме представиш.
	Лицето й сияеше от щастие.
	Двама мъже, които не бяха на постоянна служба, лазеха по пода и събираха картите, но колегите на Майк се тълпяха, за да се запознаят с жена му.
	— Да, наистина — рече той и я пусна, но продължи да държи ръката й. — Запознайте се със Сара Ш… — Погледна я. — Нюланд. Сара Нюланд, моята съпруга.
	Колегите му стояха и я гледаха втренчено. „В шок са“ — помисли си Сара и разбра, че трябва да разчупи ледовете.
	— Забелязахте ли как при думата „съпруга“ едва не се задуши? — попита тя. — Ще мине известно време, преди да свикне с мисълта, че вече не е свободен мъж.
	Всички, в това число и капитанът, се разсмяха. Но което беше по-важно, капитанът разбра, че Майк е в лошо настроение, защото тази хубавица му липсваше. Може би главната причина да се ожени, е била да я защити, но тук имаше нещо повече от това.
	— Та като стана дума за съпрузи — обади се Майк, — казах ти, че не бива да идваш тук.
	Сара погледна капитана.
	— Тревожи се, че ще се чувствам самотна в този голям, грешен град, докато е на работа. Няма ли някаква възможност да получи отпуска за тридневен меден месец.
	— Сара, сега не е удобно… — започна Майк.
	— Мисля, че ще се уреди — отговори капитанът — О, Майк, щях да забравя. — Хвърли му два ключа на ключодържател. — Вдигнах малко шум заради твоя изгорял апартамент и успях да ти наема нов. Там сега е отседнал агент на ФБР, който ме търси да ми вземе скалпа, защото апартаментът беше определен за него. — Капитанът погледна Сара. — Ще ми кажете дали ви харесва.
	— Ами картите? — попита един агент от Тайните служби.
	— Майк ще ни докладва утре. Хайде, деца, тръгвайте. Майк, покажи й някои от красотите на нашия град — каза капитанът.
	Сара се усмихна.
	— Имам приятелка, която е отраснала в Бока Ратън. Даде ми списък със забележителности, които трябва да видя. Познати ли са ви Мицнар Парк, Градски център, Лас Олас?
	Майк изпъшка и всички се разсмяха.
	— Какво толкова казах? — попита тя с престорена невинност.
	Както я беше прегърнал през талията, Майк я поведе към своя отдел.
	— Номерата ви с Джос нямат край. Мицнар Парк, как не!
	Тъй наречените „забележителности“ бяха модни търговски центрове, но се усмихваше, като спря до бюрото си, което беше чисто и подредено, без нито една лична вещ на него.
	— Носиш пистолет — отбеляза тя.
	— Обикновено нося.
	— Вкъщи няма да носиш.
	Тя се огледа, но други хора наоколо нямаше, само бюра и рафтове, претъпкани с папки. Сега, когато вече беше тук, се притесни от реакцията му. Изглеждаше доволен, когато я видя, но нищо чудно да се преструва.
	— Не се чуди как да се измъкнеш — каза той. — Бъди храбра и си носи последствията.
	— Какво значи това?
	Той я целуна по страната.
	— Липсвах ли ти?
	— Никак. Предположих, че ще искаш да видиш картите веднага, и… — Той я целуна по устните. — Може би ми липсваше съвсем малко, но наистина съвсем малко.
	— Как дойде дотук? Онова нещо, което караш, нямаше да издържи.
	— С миникупъра на Джос.
	— Значи с нея правите заговор да не ми се подчиняваш?
	— Да, с нея. Ще й напишеш ли благодарствена картичка?
	— Ще й напиша, но чак като мине вечерта.
	Целуна я отново, само че този път целувката беше по-страстна.
	— Хей, Нюланд! — провикна се някакъв мъж, застанал на вратата. — Целувай се навън.
	— Завиждаш, Фъргюсън — отвърна той.
	Заключи чекмеджето на бюрото си, прегърна Сара през талията и я поведе по коридора.
	— Къде се намира новият ти апартамент? — попита тя.
	— Нямам представа.
	Подаде й ключовете. Тя погледна адреса, закачен на етикетче.
	— На улица „Ей Ел Ей“ се намира.
	— Никога не съм я чувал. Сигурно са ме набутали в някоя дупка. Сигурна ли си, че прочете правилно адреса?
	— Да, всички букви са главни.
	Сара му върна ключовете с адреса. Като го погледна, Майк се подсмихна.
	— По средата е номер, не е буква. Апартаментът е на Ей 1 Ей.
	— И къде се намира?
	— До океана, сладурче, с частни плажове. Отиваме ли да го видим?
	— С удоволствие.
	Сара следваше Майк с колата на Джос. Минаха през центъра на Лодърдейл и после по улица наречена „Изгрев“. От двете страни се редяха приказни магазини и ресторанти и най-накрая стигнаха до една височина, всъщност мост, който се отваряше да минат корабите, но това Сара осъзна впоследствие. За местните жители сигурно беше нещо обикновено, но тя остана очарована. От другата страна на моста се виждаше океанът. Като го наближиха, Майк сви вляво и тя го последва по една тясна улица. Вдясно беше брегът с грамадни къщи, скрити зад високи огради и огромни дървета. По стените се спускаха водопади от ярко нацъфтели пълзящи растения. От другата страна на улицата имаше обикновени на вид мотели и жилищни сгради. Сара предположи, че Майк ще се насочи натам.
	Но той продължи и след няколко преки сви по алея, която стигна до един портал, от двете страни на който имаше висока каменна ограда. Натисна копчето на домофона и портата се отвори. Сара паркира до неговата кола. От дясната страна имаше още две коли.
	— Божичко! — ахна тя, оглеждайки се.
	Двуетажната къща беше голяма и приличаше на холивудска вила от класическия период.
	— Копиран е стилът на онзи архитект Мицнар — каза Майк, като че ли това обясняваше всичко и тръгна към входната врата.
	Верандата беше широка и дълга, а подът й беше покрит с плочки.
	— Познаваш ли къщата?
	— Много добре — отговори той и отключи едната от двете двойни врати. — Принадлежеше на един, който переше грамадни суми мръсни пари. Осъдиха го на двайсет години, но понеже е на осемдесет и една, няма да надживее присъдата си.
	Майк отвори вратата към просторен салон. На масичка до входа имаше плик с неговото име и докато четеше писмото, Сара тръгна да разгледа къщата.
	Имаше голяма стая и голяма кухня в задната част и гостна с два тапицирани в бяло дивани. Застана до френския прозорец. Градината, която се виждаше, приличаше на райска градина. Сара излезе навън. Вляво, почти скрит от дървета и храсти, които беше виждала да растат само в саксии, имаше плувен басейн и кът за барбекю. Пред нея имаше морава, от която започваха стъпала. Предположи, че по тях се слиза на частния плаж.
	Дойде Майк и застана до нея, но не я докосна.
	— Какво пишеше в писмото? — попита тя.
	— Разни обяснения. Горният етаж е разделен на два апартамента. В северния живее патрулен полицай с бременната си жена, а в южния — най-преуспелият фалшификатор на пари. Пуснат е на свобода при условие, че няма да бяга, но ние го наблюдаваме. Разгледа ли цялата къща?
	Влязоха пак вътре. След кухнята с гранитни плотове имаше две спални, всяка със своя баня. Едната беше много просторна.
	— Тук беше офисът на Бени Перача — каза Майк.
	— А това ти е известно, защото…
	— Защото аз го закопчах. За толкова стар разбойник се биеше яко.
	Сара отиде до леглото. Имаше матрак, но не и чаршафи. Плъзна ръка по махагоновата табла. Зачуди се дали ще види отново тази къща, след като си замине. Въпреки всичко, щом случаят приключеше, Майк щеше да я целуне за довиждане. Две седмици по-късно щеше да получи документи за развод.
	Обърна се към него с твърдото намерение да го попита за тяхното бъдеще, но като видя очите на Майк, всички мисли излетяха от главата й.
	Направи стъпка към него и в следващата секунда той направо се нахвърли върху нея, и двамата се строполиха върху леглото. Сара се разсмя и не й остана време да си поеме дъх, защото той започна да я целува. Тя се притискаше към него и все й се струваше, че не е достатъчно близо. Бяха разделени само ден и половина, но той й бе липсвал ужасно.
	Тя усети милувката на Майк върху голите си бедра и пламна. Само след секунди дрехите им бяха на пода и тя се вкопчи в таблата на леглото. Майк я любеше като обезумял и двамата стигнаха кулминацията едновременно както и преди. Той я целуваше, за да не изкрещи.
	Когато се успокоиха, я придърпа до себе си и Сара сложи глава на гърдите му.
	Майк взе ръката й и целуна пръстите й.
	— За агент на ФБР ли е бил определен този апартамент? — попита тя.
	— Да — засмя се Майк.
	— Наемът поносим ли е?
	— Къщата беше конфискувана и сега е собственост на щатското правителство. А пък аз съм тук в качеството си на тъмничар на добрия стар Хенри фалшификатора. Докато следя той да не прави повече фалшиви стодоларови банкноти, наемът е минимален. И като извинение за това, че изгориха моя апартамент, ми отпускат петнайсет хиляди долара. Ще ми помогнеш ли да купя най-необходимото?
	— Прекрасно! Чаршафи, калъфки за възглавници, храна. Има ли прибори за хранене, чаши, чинии, тенджери?
	— Ще проверя.
	Майк се запъти към кухнята.
	На Сара й се предостави огромното удоволствие да го наблюдава как излиза гол от стаята, а пък гледката отпред, когато влезе, беше още по-вълнуваща.
	— Всички шкафове и чекмеджета в кухнята са празни — съобщи той, запътвайки се към банята. — И ако не престанеш да ме гледаш така, докато излезем, магазините ще затворят.
	— Нима?
	Майк се подпря до вратата.
	— Последният, който стигне до душа, ще сготви вечеря.
	Сара скочи като стрела от леглото, втурна се към банята, пъхна се под ръката му и влезе първа в душкабината.
	— Мамиш — каза той и плъзна вратата.
	— Така влияе тази къща. Има спотаено зло.
	Той пусна водата и я прегърна, докато чакаха да потече топлата.
	— Според мен нищо подобно няма. Кръвта, която пролях тук, е прочистила атмосферата. — Тя го погледна въпросително и той й показа белег на рамото си. — При това разследване ме простреляха.
	Тя целуна белега.
	— Горкичкият ми. Толкова ми е мъчно.
	Преместиха се под душа.
	— Всъщност беше тук.
	Той посочи място по-долу и Сара се наведе да го целуне.
	— Все пак като че ли беше…
	— Нека да позная. Бил си ранен още по-надолу — добави тя, коленичейки.
	— Тук имаш ли травма? — попита.
	Майк повече нищо не каза.
	Излязоха след повече от час и отидоха направо в магазин за аудиотехника.
	— Останах с впечатление, че ще купуваме само най-необходимото.
	— Музиката е жизненонеобходима — каза той толкова сериозно, че Сара се разсмя.
	Купиха онова, от което според Майк една къща се нуждаеше на първо място. Докато той избираше компонентите на стереоуредбата, тя не се намеси, но телевизора с много голям екран избраха заедно.
	Докато Майк плащаше, й се искаше да попита дали тя ще гледа и ще слуша заедно с него.
	В музикалния отдел се разделиха. Тя харесваше музика, която се смяташе за модерна и която Майк наричаше „бездушен боклук“. Той се насочи към Андреа Бочели. За най-голямо изумление на Сара Майк се оказа почитател на операта. Но по едно време посегнаха едновременно да вземат диск на Ерик Клептън и се разсмяха.
	— Ето, това е класика — каза той и Сара беше съгласна.
	За да стигнат до следващия магазин, Майк смени няколко магистрали и най-накрая спря в паркинга на божествен търговски център с огромен магазин на „Барнс & Нобъл“. Като късче желязо, привлечено от магнит, Сара се запъти натам, но Майк я хвана за ръка и я поведе към „На масата“.
	Беше разглеждала каталозите, но никога не беше влизала в такъв магазин. Известно време само стоеше и се взираше в подредените на рафтове красиви сервизи за хранене и кухненски съдове. Майк взе ръката й и наниза една кошница на нея.
	— Нали се сещаш, ключовата дума е „пай“.
	Когато излезе от транса, три пъти напълни кошницата. Една любезна продавачка подреждаше стоките до касата. След това натовариха всичко в багажника на колата и отидоха да вечерят в ресторант с чудното име „Пикантен вкус“.
	— Дължиш ми едно готвене — напомни му Сара, — защото първа стигнах до душа.
	— За душ като този ти дължа хиляда пъти готвене. Опитай това.
	Майк й предложи риба, маринована с лимонов сок.
	След вечеря отидоха в магазин за спално бельо и хавлии.
	— Нищо розово и нищо на цветчета — издаде указ Майк.
	— Нищо на шотландски карета, нито със спортни коли и мъже, които се ритат.
	— Готово — съгласи се той и влязоха.
	Избраха си чисто бели спални комплекти и когато легнаха да изпробват възглавниците, започнаха да се целуват и едва не паднаха на пода. Със сигурност нямаше да се ограничат само с целувка, ако едно любопитно момченце не беше надникнало да види какво правят.
	Разсмяха се и отидоха да платят на касата. Багажникът на колата и задната седалка бяха натъпкани до горе.
	— Не остана място за продукти, а няма нищо за закуска — каза Сара.
	— Няма значение. Не закусвам, преди да отида на работа.
	— Ако ми кажеш къде да напазарувам, ще отида, докато си на фитнес.
	Майк я погледна особено, но тя не се досети защо, все пак разбра, че ще отидат заедно на покупки.
	Когато се върнаха вкъщи, разтовариха покупките. Майк инсталира уредбата и телевизора, който междувременно беше доставен. Сара сложи да изпере чаршафите. Започнаха да разопаковат съдовете заедно и да ги сортират на музиката на Ерик Клептън. Както танцуваха, докато подреждаха, Сара с радост установи какъв добър танцьор е Майк.
	— Под прикритие ли се научи? — попита.
	Той я поведе с класическа валсова стъпка и я завъртя грациозно из цялата стая.
	— Жената на наркобарон. Давах й уроци. — Когато тя се изви назад, добави: — Помагах й да усъвършенства танците.
	Притисна Сара до себе си и затанцуваха танго под звуците на „Кокаин“.
	— Убедих я да свидетелства против съпруга си.
	— И всичко това само защото си й помагал в танците!
	Майк се обърна и запристъпваха към другия край на стаята.
	— И защото съвсем случайно я оставих да открие съпруга си в леглото с двете бавачки на децата им.
	Сара се разсмя и в това време той я вдигна и я завъртя.
	Когато песента свърши, Майк изключи уредбата.
	— Трябва да ставам рано. Имаш ли нещо против да си легнем?
	При това така я погледна, че коленете й се подкосиха.
	— Ах, чаршафите — успя да промълви, — сушилнята!
	Ако съществуваше олимпийска дисциплина „скоростно оправяне на легло“, те щяха да вземат първото място.
	— Някой друг да си учил под прикритие? — попита тя.
	— Да. Страстна, сладка бавачка.
	Сара го замери с възглавница. Той я хвана още във въздуха и се сборичка със Сара. Когато започна да я целува, тя каза:
	— Ще бъде жалко, ако оставим петна по новите чаршафи.
	Майк я взе на ръце и сложи на земята върху килимче на сини и златисти мотиви.
	— По една случайност зная — обясни Майк със своя дълбок глас, — че това килимче струва осемдесет хиляди долара.
	— Не думай!
	— Вносителят на килими поискал услуга. — Майк не преставаше да я целува. — И този е бил подарък за перача.
	— Двайсет ли?
	Сара поднесе шията си за целувки.
	— Не, до живот.
	Тя се отдръпна да го погледне и когато усети, че Майк потръпна, разбра, че човекът е мъртъв. Не попита кой го е убил от страх, че ще се окаже той.
	— Хубаво килимче.
	— Да, много приятно — каза той, като се претърколи върху нея. — И много полезно.
	По-късно, като си легнаха, Майк започна да се смее.
	— Сега пък какво? — попита тя, докато си обличаше нощницата.
	— Спомних си разговора ми с капитана, когато му казах, че не зная как да доставя удоволствие на „добро момиче“. Нямах представа, че всички се радват на едно и също.
	— А пък аз казах на майка ми, че си гей.
	Усмихнаха се и заспаха прегърнати.
	На сутринта Сара спеше дълбоко, когато Майк отметна завивките. Тя не помръдваше.
	— Трябва да ставаш — каза той.
	Тя не помръдна.
	— Сара, скъпа, идваш на фитнес с мен.
	Тя покри главата си с четирите възглавници, които купиха.
	— Ставай!
	Тя пак не помръдна. Майк я хвана през талията и я издърпа от леглото. Когато не направи усилие да се събуди, взе я и тя увисна в ръцете му. Отнесе я в банята и я остави седнала на ръба на ваната. Вдигна един пазарски плик и го разлюля пред очите й.
	— Тук има екип за теб. Облечи го. Имаш десет минути.
	— Не искам…
	Той излезе от банята.
	— Мразя упражнения — мърмореше тя, като вадеше дрехите. Бяха спортни, имаше дори маратонки, и всичките бяха нейният размер.
	Сара направи гримаса. Явно вчера, докато тя се е радвала, че са заедно, Майк нечестно, тайно и подло е планирал да я принуди да отиде с него на фитнес.
	Когато излезе от банята, беше вързала косата си, носеше ужасен черен клин и синя блуза, а под нея спортният сутиен беше отвратителен.
	Майк примигна няколко пъти и явно оцени формите й. Сара беше сигурна, че ще го хване натясно.
	— Да не би да намекваш, че трябва да ходя на гимнастика, понеже не ме харесваш?
	— Сега си прекрасна, но след четири години ще станеш на трийсет и някои части ще започнат да се отпускат. Приеми го като предпазна мярка. — Подаде й бутилка с вода и я прегърна през раменете. — Виж, ако толкова много мразиш гимнастика, утре не идвай и стани като дроб. Но днес си с мен на фитнес. Кой знае? Може пък да ти хареса.
	Сара тъкмо щеше да отговори, но той отвори входната врата и тя видя, че още е тъмно. Обърна се да се върне в спалнята, но той я хвана. Като се подсмихваше, я поведе към колата.
	На Сара никак не й беше смешно.
	— И кога купи най-подмолно всичко това?
	— Вчера, докато гледаше със страстно желание онези скъпи кексови формички, аз се обадих на моя приятелка. Тя е купила всичко и го е оставила пред входната врата. Ще се срещнем с нея в салона.
	— Приятелка ли? Нима ще запознаеш съпругата си с твоя бивша любовница?
	— Какъвто ти хрумне скандал извърти, но пак ще дойдеш с мен на фитнес. Тя е инструктор по йога.
	— Йога ли? И откъде ти хрумна, че искам да тренирам йога.
	— Случайно знам, че с коленете си можеш да допреш ушите си, и същевременно с глезените си — моите. Не зная защо, но мисля, че ти и йога ще си допаднете идеално.
	Сара се обърна настрани, за да скрие усмивката си.
	— Така е по-добре — обади се той. — Тя се казва Мегън и за твое сведение, не съм спал с нея.
	— По-скоро ще си легна с жената, отколкото да правя упражнения с нея — избъбри Сара нещастно.
	— Така ли? — попита Майк, вдигнал вежда.
	— Не се надявай.
	Той се разсмя и след минути спря на голям паркинг, пълен с коли.
	— Кой, да му се не види, ходи на гимнастика толкова безбожно рано?
	— Ние — отговори той и Сара изпъшка.
	Като влязоха, тя видя, че Майк се познава почти с всички. Мъжете с ръце като гуми на тежкотоварни камиони, се здрависваха с него и се накланяха към него, беше някакъв мъжки поздрав в Южна Флорида. Жените с достатъчно твърди задници, като го целуваха по страните, заставаха близо, ама много близо до него.
	Майк я представи на всички мъже като своя съпруга, но по нейно мнение с жените се двоумеше, затова сама се представи.
	Когато една хубава, млада жена, въпросната Мегън, влезе, Сара не беше склонна да го остави сам. Но Майк я отпрати с инструкторката по йога и двете излязоха в голям вътрешен двор с дървен под.
	— Нека да видим какво можеш да правиш — каза Мегън.
	Освободи Сара след час и Майк я посрещна, изкъпан и облечен.
	— Е? — попита той Мегън.
	— Точно както ми каза.
	— Много благодаря.
	Майк целуна Мегън по страната, отвори вратата и направи път на Сара. Навън едва беше започнало да се развиделява.
	— Какви бяха тези намеци? — попита жена му, като се качиха в колата.
	— Мегън докладва, че е съгласна с моята преценка за теб. Изобщо нямаш мускулатура, но си страхотно гъвкава. Според нея, ако тренираш сериозно, след година или две ще бъдеш готова да станеш истинска йога ученичка. Това за Мегън е много голяма похвала.
	— Така ли? — попита и й стана приятно. Не че искаше да тренира, но й беше приятно да я похвалят.
	— Все пак трябва да развиеш малко мускулите си. Аз ще се погрижа.
	— Това означава ли, че по-често ще бъда върху теб? Добре е за горките стари крака.
	— Не ме изкушавай. Трябва да отида на работа.
	— Ами аз какво ще правя цял ден?
	— Ти ще… — Не довърши, защото телефонът му зазвъня. Първо погледна кой се обажда и тогава отговори: — Да, идвам. Добре. Нямам представа. — Погледна Сара. — Можеш ли да пишеш с клавиатура?
	— Да.
	Майк се заслуша, после пак се обърна към Сара:
	— А диктовка можеш ли да пишеш?
	— Люк ми издиктува първата си книга.
	Майк изглеждаше впечатлен.
	— Люк Адамс й е диктувал всичките си книги.
	— Не съм… — започна Сара, но после се усети, че той се шегува.
	Майк каза още нещо и затвори.
	— Беше капитанът. Трябвало да напиша доклад за всичко, което съм свършил и научил в Едилин и понеже по-лош машинописец от мен няма на света, предложи да ти диктувам. И каква е мистерията около картите таро?
	На Сара й се искаше да заподскача от радост, че ще прекарат деня заедно. Ако тялото й току-що не беше усуквано в няколко неестествени пози, сигурно сама щеше да го направи.
	Почака, докато стигнаха вкъщи, и тогава отговори.
	— Шеймъс е нарисувал портрети на хората от Едилин.
	— Какво е нарисувал?
	— Нарисувал е всички на картите.
	— Предполагам, че под „всички“ имаш предвид наследниците на родовете основатели, не новодошлите като мен.
	— Не се отнасяй снобски към мен. Ти и Тес също сте нарисувани, както и много от клиентките на магазина.
	— Да не би да твърдиш, че е възможно портретът на Мици Вендло да е в колодата?
	— Не съм се замисляла, но е възможно. Имам още една в куфара си. Разгледай картите, докато се изкъпя, освен ако не искаш да ми правиш компания под душа.
	Запърха с мигли срещу него.
	— Искам веднага да видя картите. Трябваше снощи да ми кажеш какво представляват.
	Сара въздъхна мелодраматично.
	— И да съсипя двайсет и четири часовия си меден месец ли? Как можах да бъда такава егоистка?
	Майк не се засмя, но трапчинката се появи.
	— Изкъпи се, после ще отидем да си купим гевречета.
	— Със или без ленено семе?
	— Да те няма! — издаде заповед той.
	Сара беше под душа, когато той влезе в банята с картите.
	— Кажи ми кои са тези.
	Тя нищо не виждаше през запотените стъкла. Майк се приближи до стъклената преграда.
	— Този е господин Фрейзиър, бащата на Шеймъс, а тази е госпожа Фрейзиър.
	— Вече зная, че тези бикове са Шеймъс и братята на Ариел.
	— Твоята възлюбена Ариел. Дали ще хареса този апартамент?
	Сара миеше косата си със затворени очи и когато се извърна, се озова срещу Майк.
	— Да ти помогна ли? — попита и започна да изплаква косата й.
	— Как да откажа — отговори Сара.


>	22.

	Докато закусваха с гевречета и портокалов сок, Майк взе да се колебае дали да каже на Сара всичко, което беше открил в Едилин. Първо всичките ДНК проби бяха отрицателни, така че си оставаше загадка коя е Мици. Тревожеше се, че ако каже на Сара ще я изплаши.
	— Защо си толкова мълчалив?
	— По принцип съм много мълчалив.
	— Освен когато искаш да ме принудиш да правя нещо. Тогава се скъсваш да говориш.
	— Гимнастиката ти хареса и за йога наистина много те бива.
	— Изобщо не ми хареса! Цял куп момичета, които се лигавят около теб. Какво удоволствие е това?
	— Видях те с Мегън и мога да кажа, че с радост правеше упражненията. Освен това всяка поза много ти се удаваше.
	Сара го погледна.
	— Не отговори на въпроса ми какво те тревожи. Забелязах, че когато не искаш да отговориш, манкираш.
	— Манкирам, нима? Може би ще ми обясниш значението на думата. Нямам предимството на университетското образование като теб и Тес, затова извини ме, ако невинаги ви разбирам.
	— Интелигентността е даденост. — Сара го погледна с присвити очи. — Мислиш много сериозно за нещо и настоявам да ми кажеш.
	— Без манкиране, така ли?
	В случая стана ясно, че знае отлично значението на думата.
	— Да.
	— В Едилин открих някои факти, които според мен не е необходимо да знаеш.
	— И защо да не ги знам? Защото ще бъде опасно за мен, или защото ще пострадат чувствата ми?
	— Ще пострадат чувствата ти — отговори той.
	— Ще го понеса.
	— Наистина ли?
	— Още ли не си забелязал, че съм много силна?
	Майк се хвана за врата.
	— Тази сутрин под душа си помислих, че ще ме разбиеш.
	Сара не се засмя.
	— Престори се, че работя в твоята служба, и ми кажи какво си разбрал! Ще го напечатам и ти обещавам, че няма да получа сърцебиене.
	— Даже и от целувка по тила?
	— Това е съвсем различно. Не можеш ли да се отнасяш към мен като към служебно лице?
	— Не — рече той на секундата.
	— Чудесно — каза Сара също толкова скорострелно.
	Минаха през един магазин да купят принтер и Майк я попита защо не печата вече книгите на Люк.
	— Майка ми подреди така нещата. Бях само на петнайсет, когато той написа първия си роман, и прекарах цялото лято с компютър на коленете. Завърши го и имаше идеи за поне още пет-шест книги. Аз щях да му помагам, но майка ми му даде програма за писане и му каза да остави дъщеря й да си гледа живота.
	— Как мислиш, ще заприличаш ли един ден на майка си?
	— Всяка вечер се моля да не заприличам на нея.
	Щом се върнаха вкъщи, Сара включи лаптопа на Майк. След като я предупреди да не се опитва да влиза в личните му файлове, той започна да диктува.
	Описа контактите си с „жертвата“ и как се е настанил да живее при нея. Майк хвърли поглед към Сара, за да разбере отношението й към това признание, но лицето й беше безизразно. Пишеше най-старателно под негова диктовка.
	Едва като стигна до „Фермата на Мерлин“, тя го прекъсна:
	— Трябва да споменеш манията на баба ти за фермата.
	— Това няма нищо общо със случая. Но като стана въпрос…
	— Според мен има връзка. Баба ти е искала имота, както и Грег… Стефан.
	— Баба ми е напуснала Едилин през 1941 година. Това, което сега се случва, няма нищо общо с онова.
	— Сигурна съм, че знаеш по-добре от мен — отбеляза Сара с тон, с който му намекваше, че греши, и се приготви да пише.
	Майк се извърна. В действителност беше съгласен с нея. Не виждаше връзката между двата факта, но възнамеряваше да поработи в тази насока. Все пак в момента нямаше да тревожи Сара и с това. Продължи да диктува и тя го прекъсна отново, когато стигна до разговора с Ариел.
	— Ариел е знаела, че Грег е развратничил с други жени и не ми е казала!
	— Мислех си, че това вече не те вълнува.
	— Не ме е яд на Грег. Той е змия, която няма да промени нрава си, без значение колко мил е човек с него, но Ариел… Какво, по дяволите, си е въобразила, че съм й направила, та да ме остави да се омъжа за човек, за когото знае, че е много лош?
	— Ако те беше предупредила, щеше ли да й повярваш?
	— На нито една дума.
	Майк я погледна смаяно.
	— Може би това й е ясно и затова не ти е казала. Ти щеше ли да й кажеш, ако тя се омъжваше за някой сваляч?
	— Как не! — засмя се Сара. — Щях да тичам, все едно огън гори под петите ми.
	Той й се закани.
	— Ами Колин? — продължи да пита тя. — Не мога да повярвам, че не ми е казал за Грег. С Колин сме приятели. Като се приберем в Едилин, ще си поговоря с Фрейзиърови.
	— И те ще се разтреперят от страх — отбеляза Майк с каменно лице. — Готова ли си? Колкото по-бързо свършим и изпратим доклада, толкова по-скоро ще бъдем свободни. Нима ще се върнем в Едилин, без да видиш океана?
	Сара се приготви да пише.
	— Води, о, безстрашни вожде, да чуя кой още ме е предал.
	Майк продължи да диктува усмихнат. Освен хронологията на последните събития той очерта и план за следващите си действия. Сара за пръв път чу на какво се надяват полицаите и федералните агенти.
	След като свършиха с доклада, Майк се зае да чертае карта на панаирното разположение, но Сара се намеси.
	— Щандовете, алеите и площадките за игрите са на едно и също място всяка година, така че зная къде какво става.
	— Освен шатрата за гадаене на Джос.
	— Люк ще я опъне непосредствено до своя щанд с бурени, а той е точно до моя за целуване.
	— Твоя какво?!
	Сара се засмя самодоволно.
	— Само проверявам дали слушаш.
	Към един картата и докладът бяха принтирани и прибрани в плик.
	Майк се обърна към Сара. В следващата секунда бяха съблекли дрехите си и правеха любов на големия бял диван.
	По-късно Сара, сгушена в обятията му, каза:
	— Странно, и през ум не ми минаваше за секс, но после те погледнах, и друга мисъл не остана в главата ми.
	Той я целуна по челото.
	— Моята недокосната принцеса. Искаш ли да поплуваме?
	— С удоволствие. Нося си бански — сини бикини.
	— Хващам се на бас, че Хенри — патрулиращият полицай, много ще се зарадва. И на рекламен плакат ще си поразителна.
	— Кога ще се запозная със съседите?
	Майк се бе запътил към банята и не я гледаше.
	— Утре следобед трябва да тръгнем.
	— Което не е отговор на моя въпрос — промърмори Сара.
	Майк не направи и най-малък намек, че тя ще се върне някой ден в Лодърдейл, че пак ще види този красив апартамент.
	Преди да влезе в банята, се обърна:
	— Хаби се вода, като се къпе човек сам.
	— Аз съм за опазването на природните ресурси — съобщи Сара и влезе с него под душа.

	* * *

	— Прекрасен ден — сгуши се Сара до Майк в леглото.
	Беше почти десет вечерта, щяха да стават рано, но на нея не й се спеше.
	— Страхотен ден — промърмори той.
	Тя чувстваше, че е разнежен.
	— Изживях истински и прекрасен меден месец.
	— И аз. Не съм съвсем сигурен, но ми се струва, че капитанът нареди да се явя на рапорт, за да не се оженя за теб.
	Тя се обърна към него.
	— Много добре. Тревожел се е за теб, но когато видя, че не съм като обикновените ти… хм, жертви, ни даде малко отпуска. Той е добър човек.
	— Ти изваждаш наяве най-доброто у хората.
	— Колко мило нещо ми казваш.
	Лежаха мълчаливо и Майк прокарваше пръсти по гърба й. Тя пое дълбоко дъх и се окуражи. Онова, което искаше да го попита, можеше да предизвика по-бурна реакция.
	— Какви бяха родителите ти?
	Той отговори, без да се поколебае:
	— Нежни, любвеобилни, забавни.
	Тя сложи глава на рамото му.
	— Помниш ли ги?
	— Много добре. Но Тес не ги помни, затова винаги, когато сме заедно, й разказвам за тях.
	— Ако ти се разказва, ще те слушам с удоволствие.
	Майк позамълча, преди да отговори:
	— Майка ми беше много хубава.
	— Като Тес.
	— Да, но по-различна. Тес е черноока и тъмнокоса като баща ни, а мама беше с руса коса и сини очи. Като теб.
	Той я целуна по косата.
	— Тя какво обичаше да прави?
	— Все казваше, че е най-изостаналата жена на света, защото нямала никакви амбиции. Беше учила две години в колеж, после срещнала татко и…
	Сви рамене.
	— Сватба и деца. На мен ми харесва.
	— Щяхте да си допаднете. Много си приличате. Месеше ни хляб и го украсяваше със засмени човечета. Когато се връщах от училище, винаги имаше нещо домашно приготвено за закуска.
	— Ами баща ти?
	— Беше директор на голяма книгопечатна компания и работеше там четирийсет часа седмично, но в живота го интересуваха само две неща: семейството и спортът.
	— Сигурно това ти е харесвало.
	— Разбира се. Първият ми спомен е, че съм на седалката на велосипед и се изкачваме в планина.
	— Не е ли било опасно? Ти не… — Не довърши изречението и попита: — Майка ти обичаше ли спорта?
	Майк се подсмихна.
	— Мразеше го. Предпочиташе да си стои у дома и да гледа стари филми.
	— О, да. Положително щяхме да станем приятелки. Де да можех да я познавам.
	Той мълчеше и тя се досети, че се е замислил за родителите си, починали толкова млади, след което той и Тес са били оставени под грижите на сърдитата баба.
	— Това никога не ми стана ясно — каза той тихо, като престана да я гали по гърба. — Моята майка обожаваше майка си и баба направо боготвореше мама. Баба и дядо бяха много добри с нея. Говореха си по телефона почти всеки ден.
	— Как се отнасяше с теб и Тес, докато бяха живи родителите ти?
	— За баба съществуваше само майка ми. Не обръщаше никакво внимание на Тес или на мен, или на съпруга си. Цялата й любов беше само за дъщеря й.
	— Катастрофата…
	— Баба едва не полудя. През онзи ужасен ден, когато всичко се промени, мама помолила баба да ни гледа, което се случваше рядко, за да отидат с татко да ни купят подаръци за Коледа.
	— О, боже! — ахна Сара.
	— Да, точно така. Улиците били заледени, колата поднесла, ударила се в крайбрежния насип и се разбила в бетонна стена. Загинали на място. Баба не беше на себе си и обвини мен и Тес за нещастието. Каза, че ако не сме се били родили, дъщеря й още щяла да е жива.
	Докато Майк говореше, а Сара беше сигурна, че до този момент на никого не е разказвал за тези събития, постоянно поглаждаше шията си.
	— Какво се случи?
	Майк въздъхна.
	— Две седмици след погребението помолих баба да ми даде три долара за някакви училищни принадлежности. Тя метеше пода в кухнята. Не каза нищо, но никога няма да забравя омразата, с която ме погледна. После се взря в метлата и в следващата секунда ме удари с дръжката през врата.
	Сара настръхна от подобна постъпка спрямо едно дете, но премълча и го остави да говори.
	През онзи ден дядо му не бил вкъщи и Майк не бил заведен на лекар. Когато след седмица дядо му се върнал, гласът на Майк бил невъзвратимо увреден.
	След този случай Пру започнала да излива гнева и омразата си върху Майк. И той се стараел да я предизвиква. Всеки път, щом отправела към Тес, която била само на пет години, поглед, предвещаващ гневен изблик, Майк привличал вниманието й към себе си.
	В училище създавал само проблеми. Треньорът се опитал да го укроти със спорт, но Майк бил толкова гневен, че не ставал за игра в отбор. Вместо това се биел с всеки и си спечелвал само врагове.
	Най-накрая се дипломирал, заминал за Източния бряг и започнал да тренира за свое удоволствие бокс. Тогава се запознал с Франк Тисън, който бил на двайсет и три и възнамерявал да постъпи в полицията. Сприятелили се толкова много, че Франк изчакал Майк да навърши деветнайсет, за да постъпят заедно. Станали добър екип — и двамата атлетични, и двамата с нещастно детство, но поне открили начин да управляват гнева си.
	Когато се захванали с работа под прикритие, се разделили и Франк се преместил в Калифорния.
	— Бих искала да се запозная с него.
	Сара не се издаде колко е потресена от неговия разказ. Засрами се, че се е случвало да се оплаче от своето семейство.
	— Хей! — обади се Майк. — Ще понеса всичко, но не и съжаление.
	— Много добре, защото не изпитвам никакво съжаление. Между другото с Тес сте много близки. Защо никога не си идвал при нея в Едилин?
	— Този разговор взе да се превръща в разпит. Открих, че има само един начин да го спра.
	Претърколи се върху нея и започна да я целува.
	Сара не беше сигурна какво се случи, но почувства, че направиха голяма крачка напред. Вместо да бъде потисната от разказа му, се зарадва, защото той сподели с нея. Нищо чудно, че Тес беше така потайна за личния си живот.
	Не правиха любов. Вместо това Майк я прегърна и я притисна силно до себе си. Никога не се беше чувствала по-близо до него.
	— Да заспиваме — промърмори той. — Утре сутрин сме на гимнастика.
	Сара щеше да изпъшка недоволно, но преглътна. Той беше прав и на нея й беше приятно да тренира. И най-вече й беше приятно да бъде заедно с него на място, където всички го познават. В Едилин тя познаваше целия град, а тук той беше нейният съпруг, който познаваше хората.
	При думата „съпруг“ се усмихна и се унесе.
	На сутринта Майк трябваше да я събуди, но повече не се наложи да я подканва.
	— Ще поработим ли върху мускулите днес?
	— За да станат като твоите ли?
	Той стегна бицепса на едната си ръка.
	— Чак толкова не е необходимо.
	— Не си ли прекалено суетен?
	— Защо не? С това лице и с този глас какво друго ми остава, освен да тренирам тялото си?
	Сара не се засмя.
	— Лицето ти е красиво.
	— Не беше на същото мнение, когато ме видя за пръв път, но… благодаря. Тръгваме ли?
	— Мегън ще ни чака ли?
	— Не, днес си моя! — Погледна я сластно и когато тя изписка от престорен страх, Майк направи гримаса. — Ако не тръгнем веднага, ще ме завлечеш в леглото, а пък ти ме съсипа за два дни.
	— Горкичкият! Имаш ли нещо против аз да карам?
	— В твоята играчка могат ли да се сместят двама души?
	— Не, но имах предвид твоята кола.
	— Имаш чувство за хумор, не може да се отрече.
	По време на целия път до фитнес залата спориха, но Сара не успя да го убеди да й даде да кара колата му.
	В салона Майк тренира с нея трийсет минути. Тя си помисли, че е досадно, но й харесваше да усеща ръцете му на раменете си, докато й показваше упражненията.
	След това Сара отиде да плува и по едно време се подпря в края на басейна и се загледа в него, докато той правеше своите интензивни упражнения. Атлетичното му тяло лъщеше и когато беше готов да си тръгнат, тя едва не си разкъса дрехите и не го прелъсти на пода в салона.
	Майк само я погледна, но щом се качиха в колата, попита:
	— Не можеш ли да почакаш, докато се приберем?
	— А ти можеш ли?
	Той веднага свърна в паркинга на един затворен магазин, спря и слезе от колата.
	— Какво, по дяволите…
	Сара наблюдаваше как се качи на задната седалка и започна да разкопчава ризата си. Мина между двете предни седалки, прегърна го през шията и започна да го целува. Добре че стъклата на колата бяха тъмни. Майк така и не свали ризата си.
	Цяла сутрин се разхождаха из Лодърдейл, Майк й показваше красивите места и най-вече плавателните канали с яхтите, заради което наричаха Лодърдейл „американската Венеция“. Сара едва го слушаше, защото същия следобед потегляха за Едилин и тя се страхуваше. Дори нямаше да бъдат заедно в една кола!
	И още по-лошо, като се върнат, целият ужас щеше да започне наново. Грег щеше да бъде освободен и щеше да открие, че тя се е омъжила за брата на Тес. С най-голямо удоволствие би му казала, че знае за майка му, за жена му, и че иска да се ожени за нея, защото… Но защо още никой не беше успял да разбере.
	Забраниха й да му казва, преди да бъде заловена майка му. Надяваха се, че той ще се вбеси и ще направи грешка. След като майка му е на мозъка на фамилията, очакваха Стефан/Грег в яда си да потърси майка си и тогава да бъде проследен.
	По тази причина Майк планираше да се състезава в игрите на панаира и да привлече вниманието към себе си.
	— В мишена ли възнамеряваш да се превърнеш? — попита Сара, когато чу какъв е неговият план. — Ще застанеш на пътя на Грег и ще му попречиш да се добере до онова, което иска.
	— Дали аз или ти е все едно, малката, но си мисля, че в случая имам по-богат опит от теб.
	Сара замълча, защото беше виждала белезите по тялото му и знаеше, че са от огнестрелни рани.
	Денят преваляваше и тя ставаше все по-неспокойна. Тревожеше се за Майк. Само защото беше неин съпруг, можеше да получи куршум право в челото.
	— Забравих да ти кажа, че един агент ще докара миникупъра на Джос до Едилин.
	— Тогава с теб ли ще пътувам?
	— Естествено. Нима предполагаш, че ще пътуваш сама?
	— Не — отговори тя. — Предполагам, че аз ще карам твоята кола, а теб ще сложа в багажника.
	— Нямаше да ми е за първи път. Ще тръгнем към един и към полунощ ще пристигнем. Ще поспим няколко часа и ще бъдем готови за панаира.
	— Обикновено го откриват по обяд.
	Майк й се усмихна.
	— Да не би да се изплаши?
	Тя го погледна и в очите й имаше страх.
	— Майк, ще стане много напечено. Като се покажеш пред всички на тези игри, някой може да те застреля от засада.
	— Рисковете на… — Погледът й го накара да замлъкне. Седна на дивана до нея и я прегърна. — Стотици пъти съм изпадал в тази ситуация и още съм жив.
	— Случва се веднъж и е време да престанеш! — възрази бурно тя. — На трийсет и шест си, скоро ще се пенсионираш, вече имаш имот и е време да престанеш да рискуваш живота си.
	— Да удовлетворявам желанията на моята съпруга е по-приятно, отколкото да ме убият.
	Тя го изпепели с поглед.
	— Добре, добре. Обещавам, че щом този случай приключи, ще помисля за работа на бюро.
	— Няма да парадираш на панаира. Трябва да те затворят и да те пазят трима въоръжени стражи, толкова грамадни, че до тях Фрейзиърови да изглеждат като пигмеи. Трябва да…
	Майк я целуна.
	— Да отидем ли до брега? Може да попаднем на някоя от големите костенурки, която снася яйца.
	Тя само го погледна и той отново я целуна.
	— Ще бъда много внимателен, обещавам. Хайде, ще ни бъде добре да подишаме малко морски въздух. Искаш ли да те отнеса до брега?
	— Не, аз не…
	Когато Майк я взе на гръб, тя не можа да не се разсмее и за малко забрави страховете си.
	В един и половина бяха в колата и той караше с доста по-голяма скорост от разрешената.
	— През целия път ли ще се цупиш? — попита той.
	— Не се цупя. Тревожа се.
	— Такава е работата ми. А ти си жертвата, забрави ли? Вие се забърквате най-невинно в неприятности и ние ви спасяваме.
	— Спасяваш, ако си жив.
	— Говориш като Тес.
	— Умна жена!
	— Да си пуснем ли музика? — предложи той. — Това ще те ободри ли?
	— Да не би да си въобразяваш, че мисля за погребение?
	Майк хвана ръката й и я стисна.
	— Трябва да се разсееш. Разкажи ми за гимназията. Беше ли добра ученичка? Каква специалност завърши в университета? „Уилям и Мери“ беше, нали?
	— Сигурна съм, че знаеш всичко за моето учение и за моите дипломи. По-добре ти ми разкажи защо твоята баба е напуснала Едилин и защо е мразила толкова много рода Макдауъл?
	Предложи го на шега, като през ум не й минаваше, че той ще се разприказва. Това беше Страшната тайна на около две поколения в Едилин.
	— Кълнеше се, че Алекс Макдауъл я е изнасилил.
	Сара го погледна смаяно.
	— Съпругът на леля Лизи ли? Той я е изнасилил?
	— Така твърдеше баба. Да, става въпрос за същия Алекс Макдауъл.
	— Той не е бил съден или аз поне не съм чувала. Но пък старците кореняци обичат тайните.
	— Старци ли? — учуди се Майк. — Като спомена да се пенсионирам, си помислих, че и аз съм старец.
	— Докато правехме любов тази сутрин, и четирите пъти си мислех: „О, какъв старец е Майк“.
	Той се захили.
	— Нима?
	— Слушала съм много оплаквания за лошия нрав на чичо Алекс, но никога не съм чувала да е бил груб с жените.
	— Не вярвам на баба ми. След като Тес се премести в Едилин и се сближи с някои хора, започна да разпитва тук-там.
	Сара очакваше продължението, но Майкъл мълчеше. Не й беше лесно да преглътне, че Тес е знаела цялата история.
	— Разкажи ми я от самото начало — помоли Сара.
	Майк явно се двоумеше.
	— Един следобед през 1941 година баба карала велосипед по стария път до „Фермата на Мерлин“. Някой я замерил, тя паднала, ударила си главата в някакъв камък и загубила съзнание. Когато се свестила, Алекс Макдауъл я изнасилвал. Пак загубила съзнание и когато се свестила, отишла във фермата и Брустър Ланг повикал полиция.
	— Чичо Алекс ли е обвинила?
	— Да, но госпожица Еди Харкорт се заклела, че същия следобед Алекс е бил при нея на гости, и обвиненията отпаднали.
	— Сигурно е било тежко за баба ти. Подала жалба, която останала без последствия. Госпожица Еди излъгала ли е?
	— Вероятно, но пък и баба ми не беше от най-честните.
	— Да не би да се съмняваш, че е била нападната?
	— Не знам. По-скоро й се е искало виновникът да е бил Алекс Макдауъл.
	— Харесвала ли го е?
	— Когато с Тес бяхме малки, ни разправяше, че Алекс я обожавал, пращал й цветя и й посвещавал стихотворения. Има логика, че когато тя отхвърлила предложението му, той се вбесил дотам, че я изнасилил. Но после Тес заживя в Едилин и научи, че случаят бил съвсем различен. Баба преследвала Алекс. Където и да отидел нещастникът, и тя изниквала отнякъде. Разправяла наляво и надясно, че се среща с него, а той всъщност се чудел как да се отърве от нея. На нас казваше, че макар и да бил беден тогава, тя виждала големите му възможности.
	— Била е права; чичо Алекс натрупа милиони — потвърди Сара. — Това означава ли, че когато е била… е правила секс онази нощ, е искала партньорът й да е бил Алекс?
	— С Тес така предполагаме. Но каквато и да е истината, около четиринайсети ноември бяхме принуждавани да пазим нещо като траур.
	— Четиринайсети ноември ли? — изненада се Сара.
	— Тази дата говори ли ти нещо?
	— Божичко! Пропуснала съм да ти кажа нещо.
	— Сара, ако Вендло…
	— Не, не той. Носил ли е… Дали има вероятност нейният изнасилвач да е носил шотландска поличка?
	Майк така рязко се обърна да я погледне, че колата взе да криволичи.
	— Да! Тя го разпознала по полата. Казала, че само мъжете Макдауъл носят поли на сини и сиви карета, но ти откъде знаеш?
	— Бил е Брустър Ланг.
	— Какво?
	— Той е правил любов с баба ти.
	— Какво знаеш?
	Един мускул играеше върху челюстта му.
	— Да не си посмял да ми се ядосваш. Ако преди седмица ми беше разказал историята, щях да се сетя за господин Ланг.
	— Сара… — предупреди я той.
	— Когато Люк и Рамзи бяха малки, една нощ се промъкнали до „Фермата на Мерлин“. Оправдаваха се с огъня, който видели, но случайно знам, че често обикаляха тайно там.
	— Какво са видели? — попита Майк.
	— Господин Ланг, облечен със стара шотландска пола и грамадна бяла риза, танцувал с кучетата си около клада. Те казаха, че гледката била дивашка и примитивна. Било е четиринайсети ноември.
	— Сигурна ли си за датата?
	— Да. Тогава е рожденият ден на баща ми.
	— Ланг видял ли ги е?
	— Не, но на другия ден навярно е забелязал отъпканата трева, след което стана още по-лош към онези, които се осмеляваха да минат през имота.
	— Сигурно е съвпадение — промърмори Майк — От 1941 досега са много години и…
	— Той изпълнява ритуала всяка година на същия ден.
	Майк я погледна.
	— Следващата година на рождения ден на баща ми Люк и Рамзи отишли пак и видели огъня. Опитали се да се приближат, но кучетата пазели. Майк — попита тихо тя, — нали не мислиш, че господин Ланг празнува всяка година изнасилването на жена? Не е възможно да е толкова… толкова ужасен.
	— Искаш ли да ти кажа истината? Не вярвам, че е била изнасилена. Тя постоянно преиначаваше фактите, а пък това, че Ланг е носил пола като на Макдауъл, още повече ме кара да се съмнявам. Пък и той е бил наблизо, а баба се кълнеше, че той й е приятел. Може би…
	— Какво?
	— Чудя се дали с Ланг са правили секс онази нощ и тя се е възползвала да обвини твоя чичо Алекс?
	— Божичко! Не е било много мило от нейна страна, нали? — Сара помълча. — И сега господин Ланг празнува всяка година този ден.
	Майк сви рамене.
	— Хората правят какви ли не странни неща, когато са сами. Дори да се е случило като в разказа на баба ми, за Ланг това не е било изнасилване. Спомни си, че баба ми е била в несвяст, и заради полата е решила, че се люби с мъжа, когото обича. Съмнявам се, че се е дърпала много.
	— Ако го е прегърнала, господин Ланг едва ли е осъзнал, че тя го е взела за някой друг.
	Майк не проговори известно време, спомняйки си омразата и гнева, които изливаше баба му, но не към когото е трябвало.
	— Знаеш какво е поискала от полицаите баба? Да принудят Алекс Макдауъл да се ожени за нея. Даже съобщила на пастора и на църковното настоятелство какво се е случило, за да ги накара да ускорят сватбата.
	— Горкият чичо Алекс. Нищо чудно, че беше толкова сърдит. Никой не разбра защо нежната леля Лизи се омъжи за него.
	— Това е работа на госпожица Еди — каза Майк. — Затова баба я мразеше до смърт. Семейството на Лизи се канело да я омъжи за някакъв амбициозен млад политик, но госпожица Еди се намесила и уредила чичо Алекс и леля Лизи да избягат.
	— Едва ли има човек по-непригоден от леля Лизи за тайно бягство.
	— Била е като теб — каза Майк. — Ти не обичаш да се разправяш с непознати.
	— Не е вярно. Обичам да се срещам с разни хора. Аз… — Видя как я гледа Майк. — Добре де, обичам да бъда повече с близките си. И така, госпожица Еди спасява Алекс от затвора и му дава за съпруга красивата Лизи. Заради това е бил толкова благодарен на госпожица Еди, след като тя се пенсионира.
	— И аз си мисля същото. Тес години наред рови да открие сведения. Но доколкото знам, Алекс и Лизи са имали хубаво семейство. Алекс е бил беден, от добро семейство, а Лизи — от новобогаташите.
	— Това обяснява много неща. Винаги ми е било чудно, защото леля Лизи беше изключително благовъзпитана, а чичо Алекс се оригваше на масата.
	— Царска привилегия — отбеляза Майк.
	Сара се замисли за онова, което й каза той.
	— Баба ти е била гневна, защото е вярвала, че е била изнасилена от чичо Алекс, но той не е бил наказан.
	— Тя мразеше хората от Едилин, защото не са й помогнали да го принуди да се ожени за нея.
	— А знаели ли са, че госпожица Еди е излъгала, за да осигури на Алекс алиби?
	— Ти си израснала тук, какво мислиш?
	— Знаели са — отговори Сара. — И са знаели, че Алекс не би нападнал жена. А госпожица Еди положително му е вярвала.
	Удиви се колко много тайни се пазят в града.
	— Вярвала му е, но бягството на Лизи и Алекс, организирано от нея, е възмутило много хора. Семейството й я обезнаследило, но в случая съдбата си е изиграла шега. На старини чичо Алекс е издържал родителите й. — Майк погледна Сара. — И до днес никой не знае кой е изнасилил баба. — Потупа я по коляното. — Браво, отлична детективска работа.
	— Толкова съм добра, че трябва да ме оставиш аз да хвана Грег, а ти да прекараш една седмица в някоя планинска хижа в Монтана.
	Той се подсмихна.
	— Нали се досещаш, че цялата тази история няма нищо общо със случая „Вендло“.
	— Чудя се дали тогава господин Ланг е правил секс за първи и последен път в живота си? Не съм чувала да е имал гадже. — Погледна Майк сепнато. — Щом не са се пазили… — Очите й се уголемиха. — Да не би господин Ланг да е твой дядо?
	— Не! Майка ми е родена пет години след онази нощ. — Поклати глава. — Баба все разправяше как едва се е добрала до фермата след изнасилването. Ланг се обадил в полицията, направил й чай и й сервирал сладки.
	Сара си мислеше за техния разговор. Като се върнат, ще разкаже на Джос, за да включи тези събития в биографията, която пишеше за Едилин „госпожица Еди“ Харкорт.
	— Гладна ли си? — попита Майк. — Нека да спрем някъде да хапнем и да поговорим за твоя живот.
	Тя изпъшка:
	— Затова ли искаше да пътувам с теб?
	— Сара, обиждаш ме дълбоко — каза той с толкова чувство, че за миг тя му повярва.
	Потупа го по рамото.
	— Ох! Тази сутрин си заякнала много.
	— По-скоро ти трябва да ми разкажеш за твоя живот.
	— Никой не се е опитвал да се ожени за мен, за да вземе нещо, дето никой не знае какво е то, но ми принадлежи.
	Сара се усмихна.
	— Толкова е заплетено, че може да ти се вярва.
	— Започвай да говориш.
	— Храната първо.
	— Какво и къде искаш да ти бъде сервирано? — попита той със сладострастния поглед на похотлив старец, което я разсмя.
	По-късно, някъде към седем часа, докато Майк шофираше, Сара изпрати есемес на Джос, за да съобщи, че се прибират. Не искаше шумът да ги обезпокои.
	Джос й отговори и на нея й се наложи да чете два пъти съобщението, за да го проумее. Погледна удивено Майк.
	— Какво има?
	— Не си ми казвал, че баба ти е имала по-малка сестра.
	— За пръв път чувам.
	— Тя никога ли не е споменавала? — попита Сара.
	— Никога не ни е казвала, че имаме… Каква ни се пада? Пралеля ли?
	Сара се обади да попита Джос.
	— Джос каза, че дали е леля и пралеля зависи от местните обичаи, но по същество означава едно и също родство.
	Докато Сара слушаше Джос, гледаше Майк и клатеше глава. След като затвори, каза:
	— Няма да повярваш. Джос е открила, че след като баба ти е напуснала Едилин, по-малката й сестра останала и се е омъжила.
	— Страх ме е да попитам за кого. С теб не сме първи братовчеди, нали?
	— О, не — провлече Сара. — Омъжила се е за… само да не припаднеш… за Фрейзиър.
	— Искаш да кажеш, че онези гиганти са ми роднини ли?
	— Втори братовчеди.
	Майк изпъшка.
	— Сродих се с Едилин, няма мърдане.
	— Сега си един от нас — победоносно изрече тя. — Твоята пралеля родила момченце, което е бащата на Ариел. Веднага след раждането избягала в Ел Ей, за да си опита късмета и да стане филмова звезда. Съпругът й се развел и след шест месеца се оженил. Втората му съпруга е бабата на Фрейзиърови.
	— А с моята пралеля какво се е случило?
	— Джос каза, че е умряла в Ел Ей, но не знае подробности.
	Майк прие трудно новината, но знаеше, че Сара го наблюдава. Тес сигурно е знаела, но не му е казала. Сигурно се е страхувала, че ако разбере за роднините си, никога няма да дойде в Едилин.
	— Това означава, че можем да се оженим с Ариел.
	— Ти вече си женен.
	Сара беше сериозна.
	— Да, наистина — усмихна се той. — Сигурна ли си, че не сме роднини, например седми братовчеди?
	— Джос каза, че не сме. С Люк имаме някаква далечна връзка с Фрейзиърови по мъжка линия, а твоята е по женска.
	— Ах, да бе, жените. Добре, че се сетих. Вземи якето ми от задната седалка и бръкни в джоба.
	Сара взе якето и като напипа малкия четвъртит предмет, замря. Всяка жена би се досетила какво е това. Извади бавно пакетчето, остави якето, но не отвори синята кадифена кутийка.
	— Няма ли да погледнеш какво има вътре?
	Сара поклати глава. С венчален пръстен бракът им щеше да заприлича на истински. Но тя знаеше, че не е. Ожениха се при особени обстоятелства и никога не бяха разговаряли за бъдещето. Щом Вендло бъдат заловени или дори да се изплъзнат, Майк ще се върне в базата Лодърдейл и в своя хубав апартамент. След няколко години, като се пенсионира, ще се върне в Едилин, но засега…
	— Хей! — подкани я нежно Майк. — Мислех си, че един пръстен ще те зарадва. Един диамант ще накара Вендло да повярва, че наистина сме женени.
	— Да, наистина — отбеляза тя равнодушно. — Има логика.
	— Ще ми кажеш ли какво има?
	— Не, няма нищо. — Отвори кутийката и ахна.
	Не беше просто пръстен от бижутериен магазин, а от произведенията на Ким — истински уникат.
	— Не ти ли харесва?
	— Много е… Кога…
	— В събота, когато бях при родителите ти да организираме сватбата, попитах майка ти за Ким и нейните бижута. Ким говореше ласкаво за теб, затова реших, че сте приятелки.
	— Приятелки сме — каза Сара тихо, като държеше пръстена на гаснещата дневна светлина.
	Пръстенът беше с голям диамант в средата и два по-малки с крушовидна форма от двете му страни. Бяха инкрустирани в уникално легло и малките се въртяха около големия.
	— Майка ти ми показа уебсайта на Ким и го избрах оттам, но сигурно ще трябва да се коригира мярката. Пристигна тази сутрин в службата. Ако не ти харесва, ще го върна.
	— Не! — почти извика Сара. — Имам предвид, че много ми харесва, наистина много. Произведенията на Ким са великолепни, красиви. Те… — Сара стискаше силно пръстена.
	Посегна да си го сложи, но после го подаде на Майк. Той се усмихна и го сложи на пръста й.
	Като видя, че тя не може да откъсне очи от бижуто, му стана много приятно.
	— Според теб трябва ли да взема името Фрейзиър?
	— По-добре престани да бъдеш сноб по отношение на Едилин. Ариел твърди, че Фрейзиърови произлизат от английска кралска династия.
	— Знаеш ли, винаги съм си мислил, че сигурно съм с кралско потекло. — Тя мълчеше и той я погледна. Сара не откъсваше очи от пръстена. — От сега нататък ще ме посрещаш и изпращаш с реверанси.
	— Едва ли, но възнамерявам да разцелувам твоята кралска особа.
	Майк се усмихна.
	— Харесвам начина ти на мислене.


>	23.

	— Няма да отида — противеше се Майк като сърдито дете. — Вземи кучетата и му ги закарай. Ще се срещнем след това на Нивата на Нейт. Между другото Джос откри ли защо се казва така? Имаш ли прадядовци с името Натаниел?
	Сара стоеше с ръце на кръста и го изпепеляваше с поглед. През нощта пристигнаха с няколко часа по-късно от предвидено, защото не разреши на Майк да кара толкова бързо, колкото беше свикнал. Запътиха се към нейния апартамент, не към този на Тес. Но когато Майк натисна дръжката, вратата не се отвори.
	— Кой, по дяволите, е заключил тази врата? — промърмори той.
	Сара му показа как да я дръпне и повдигне, за да се отвори.
	— Трябва да се поправи — отбеляза той, внасяйки багажа им.
	Бяха толкова изморени, че само се съблякоха и се строполиха на леглото. В пет сутринта се събудиха и след секунди правеха любов.
	В шест Майк отиде на фитнес, но остави Сара да спи. Когато се върна в осем, тя беше направила палачинки и режеше плодове. Кучетата се бяха разлаяли и я бяха събудили. През прозореца видя две много сладки малки кучета, вързани за едно дърво. Бяха за господин Ланг.
	Опита се да поспи още, но при мисълта, че ще се наложи да се срещне с него, направо й прилоша.
	Но като се сети, че Майк ще бъде с нея, престана да се плаши. Той не се страхуваше от нищо. Под куршумите не трепваше и щеше да я пази.
	Но когато му спомена, че ще отидат заедно във „Фермата на Мерлин“, той отказа.
	— Какво означава това? — попита Сара.
	— Не, не мога да отида. Зает съм. Имам работа във връзка със случая. Ще отидеш сама.
	— Да, наистина имаш работа във връзка със случая. Трябва да ме пазиш, забрави ли? Преди няколко дни моята безопасност беше толкова важна за теб, че стигна до саможертва и се ожени за мен.
	— О, да, не беше чак толкова лошо — помръдна вежди той.
	— Не било толкова лошо! — повтори тихо тя. — Грижа се за теб, откакто казах „да“. Как според теб се изпира прането ти? Как се почиства машинката ти за подстригване? Как се разопакова багажът ти?
	— Може би трябва да наемем…
	— Идваш с мен — заяви тя. — Аз се страхувам от този противен старец, а ти си назначен да ме пазиш.
	Майк беше забил поглед в палачинките.
	— От куршуми, да, но не и от…
	Сара седеше срещу него.
	— Случва се нещо, което не разбирам. Досега не се страхуваше от среща с господин Ланг.
	— Ммм, ами ако ми е дядо? — избъбри той.
	Взря се в него за миг, после взе телефона си.
	— Ще се обадя на Тес и ще я попитам.
	Майк вдигна поглед и въздъхна дълбоко.
	— Тес не знае нищо, защото грешката е твоя.
	Сара затвори телефона.
	— Каква е моята грешка.
	— Не ти казах, че баба си пишеше с Ланг. Не много често, един или два пъти в годината.
	— Е, и?
	— Изпитваше съчувствие и му написала, че й се е родило бебе след изнасилването.
	— Но това не е вярно, нали?
	— Не, не е вярно. Но сега, като научих, че е имала сестра, за която не е споменавала никога, си помислих дали пък не е родила. Ще потърся някой да проучи този въпрос.
	Взе телефона си, но Сара така го погледна, че го остави и се взря в нея.
	Тя не разбираше какво й намеква мълчаливо, но след малко взе да се досеща. Това беше още едно парченце информация, което Майк не беше споделил с нея.
	— Ако господин Ланг е бил любовникът на баба ти, тогава той ще си помисли, че ти си му внук.
	Майк се зае отново с палачинките.
	— Нима не е смешно?
	— На теб може и да ти е смешно, но не и на мен.
	— Боже мой! — Сара не успя да потисне смеха си. — Когато дойде в града, имаше само сестра си, а виж се сега. Собственик си на имот, имаш съпруга и братовчеди. Защо да не прибавиш и дядо?
	— Наистина не виждам нищо смешно.
	В края на краищата Сара победи. Майк предложи Люк да закара кучетата, но Сара се противопостави с логичния довод, че той няма необходимата подготовка, за да зададе на господин Ланг правилните въпроси.
	— Въпроси за какво? — изръмжа Майк.
	— За това защо господин Ланг и Грег са били във война — отвърна тя. — Забрави ли този факт?
	— Не съм забравил нищо, независимо от напредналата си възраст, което ти постоянно ми натякваш.
	Сара пренебрегна последната забележка.
	— Добре, отивам сама.
	Майк я погледна.
	— Кучешката клетка не се побира нито в моята кола, нито в колата на Джос, така че ще го натоваря в твоята. Багажникът ще зее леко. Няма проблеми, нали? — примигна тя невинно срещу него.
	— Вземи пикапа на Люк — процеди през зъби Майк.
	— Люк е на пазар.
	Майк взе ключовете от колата и подметна:
	— Няма да забравя кога съм бил подложен на такъв натиск.
	Когато стигнаха до „Фермата на Мерлин“ и видяха старата камионетка на господин Ланг, Сара едва не загуби кураж. Майк изключи мотора и тя се изкуши да каже, че не може да се срещне със стареца, но той не й даде тази възможност.
	— Ще те чакам тук.
	— О, не, идваш с мен.
	Кучетата се разлаяха на задната седалка, но Майк се обърна и само с един поглед ги укроти.
	Чуха захлопването на врата и господин Ланг се появи с насочена пушка, но като видя колата на Майк, отпусна оръжието. Кръглото му лице се изкриви в израз, който можеше да мине за усмивка.
	— Ще му кажеш ли „дядо“? — подметна Сара.
	— Почакай само да отидем на фитнес — промърмори той, докато слизаше от колата.
	— Ти си внукът на Пруди — изрече със стържещ глас господин Ланг.
	— Да, аз съм — промърмори Майк, отваряйки задната врата.
	Много внимателно извади голямата клетка; не искаше да повреди кожата на седалките.
	Сара заобиколи колата, застана до него и като видя как светна старческото лице на господин Ланг, беше готова да му прости всичко.
	Майк отвори клетката, закопча каишките на нашийниците на кучетата и ги остави да излязат. Бяха малки и енергични и искаха да тичат.
	— Това са Барон и Баронеса — съобщи. — Нямат родствена връзка, затова поколението им ще бъде здраво. Сложени са им всички ваксини, имат микрочипове, на които е указано, че ти си техният собственик.
	Господин Ланг клекна и прегърна кучетата.
	— Благодаря.
	Сара го гледаше със симпатия. Всички в града страняха от отмъстителния старец и на нея не й беше минавало през ума колко е самотен.
	— Какво се случи с другите кучета? — попита тя, без да се замисли.
	Щом го изрече, очакваше Майк да я накара да си мълчи с поглед, но той само се извърна настрана. Държеше каишките на кучетата и гледаше Брустър Ланг.
	Господин Ланг вдигна очи към Сара и радостта на лицето му беше заменена от презрение.
	Майк застана веднага между нея и стареца.
	— Тя е моя съпруга, затова се отнасяй към нея с уважение. Казва се госпожа Нюланд.
	Майк говореше тихо.
	— Съпруга ли? Оженил си се за…
	— Знам какво си направил, затова престани с престорената омраза към семейство Макдауъл.
	Сара надникна иззад Майк, за да види изражението на господин Ланг. Първо се сгърчи от смущение, после от шок и уплаха и най-накрая светна от удоволствие.
	— Знаеш ли? — Гласът му беше толкова тих, че Сара едва го чуваше. — Знаеш ли, че твоята баба и аз бяхме… възлюбени? И че ти си…
	Излизаше, че съпругът й имаше право и господин Ланг си спомняше онази нощ като любовна нощ.
	Майк го прекъсна:
	— Някои неща не бива да бъдат изричани на глас. Полицай съм и дългът ме задължава да докладвам.
	Сара знаеше, че изнасилването има седемгодишна давност, но от уплахата, която премина през лицето му, господин Ланг явно не беше запознат с този факт. Сети се, че не беше забелязала телевизор в къщата и положително нямаше и интернет. Старецът като че ли не поддържаше почти никакви връзки с външния свят.
	Господин Ланг се изправи и кимна. Кучетата стояха до краката му и сякаш бяха разбрали кой е господарят им.
	— Искам да ти задам няколко въпроса — каза Майк, като му подаде каишките и взе пушката от земята.
	Старецът поведе кучетата към къщата и понеже беше водачът на глутницата, вървеше напред.
	Стигнаха там, Ланг отвори вратата и отстъпи на Майк да мине, но той стоеше и се взираше ядосано в стареца. Ланг направи неохотно път на Сара, после на Майк, а той самият остана навън да се погрижи за палетата.
	Съпрузите влязоха в гостната и седнаха на протрития диван.
	— Забрави да ми кажеш за какво не бива да говоря — прошепна тя.
	— Говори каквото ти хрумне. Старецът ще умре, но няма да издаде нищо, най-малкото това, че сме женени.
	След няколко минути Ланг влезе с поднос, върху който имаше чаши, чинийки, чайник и сладки, подредени в чиния. Сара се смая, като разпозна същите китайски мотиви върху порцелана, каквито беше видяла в един музей. Старецът наля чай в чаша, която трябва да беше стогодишна, тънка като крила на пеперуда, и я подаде на Майк.
	Той кимна към Сара и с гримаса… малко по-мека от презрение, Ланг подаде чашата на нея.
	Сара отпи.
	— Жасминов, нали?
	Господин Ланг само помръдна рамене. Не сваляше поглед от Майк и големите му очи всеки момент щяха да се размекнат.
	— Жена ми те попита нещо.
	— Да, жасминов е. Аз го отглеждам.
	— Майка ми ще го продава с удоволствие. По-хубав не съм пила.
	— Тя на мен ще продаде, ако можеше — избъбри господин Ланг. — Майка ти обръща всичко в пари.
	Майк тъкмо щеше да го среже и Сара го възпря, като леко го побутна.
	— Всъщност това е вярно. Предполагам, господин Ланг, че това е причината ние с вас да сме най-бедните хора в града.
	Той се обърна към Сара с празен поглед.
	— Ще натрупаш пари в онзи магазин.
	— Не и ако Грег си получи заслуженото — възрази тя и си взе сладка, в която се забелязваха тъмни точици.
	— Ако са пълни с марихуана — обади се заплашително Майк, — ще…
	— Лавандулови са! — прекъсна го Сара. — Усеща се веднага. Ако майка ми знаеше, че ги правите…
	— Щеше да долети за рецептата — погледна я той свирепо.
	— Не се притеснявайте, няма да й кажа. Знаете ли, че Майк е новият собственик на „Фермата на Мерлин“?
	Майк оглеждаше гостната с око на дърводелец. Първо ще провери за изгнили подпори и термити, но Рамзи може и да е свършил тази работа. А дървенията, която ще се наложи да се сменя, трябваше да бъде поръчана от фирма за опазване на архитектурното наследство. И къде щеше да се смести телевизорът? Камината не беше в центъра и от двете й страни имаше вградени долапи. Там дали можеха да се прокарат жици за стереоуредбата?
	— Какво? — сепна се той, като усети погледа на Сара.
	— Тъкмо казвах на господин Ланг, че сега ти си собственикът на фермата.
	Старецът изглеждаше смаян.
	— Тук ли ще живееш? С мен ли?
	Лицето му грейна, сякаш беше видял земния рай.
	— Не, имам още години до пенсия и до тогава ще живея в Южна Флорида. Разкажи ми всичко, което знаеш за Грег Андерс, без да пропускаш нито дума.
	— Той е много лош човек. — Погледна смръщено Сара, после пак Майк. — Андерс обича жените.
	— Това ни е известно.
	Тонът на Майк беше рязък и груб и Сара предположи как разговаря с престъпници. Но на господин Ланг явно не му направи впечатление. Гледаше Майк с възхита и тя беше сигурна, че в представите си седеше срещу своя внук.
	— Кажи ни нещо, което не знаем. Защо си заложил всичките тези капани?
	Господин Ланг примигна изненадано.
	— Знаете за тях!
	Майк се намръщи.
	— Две от стрелите ти едва не ме уцелиха, и конската сбруя, дето я беше заложил в плевника, за една бройка не падна върху жена ми.
	Кръглата, малка уста на господин Ланг остана отворена.
	— Същият като мен си. Минавам къде ли не и никой не усеща, че съм бил там.
	— Изобщо не съм като теб. Интересува ме само защо Грег Андерс иска да заграби „Фермата на Мерлин“. — В очите на стареца проблесна искрица. Беше за част от секундата, но Майк забеляза. Ланг криеше нещо. — Като шпионираш, какво виждаш?
	Старецът се наведе през масичката към Майк и прошепна, сякаш Сара, само на една педя от него не можеше да чуе:
	— Когато е с жени, ги краде, но те не знаят.
	— И как го прави?
	— Тършува в дамските им чанти и в колите им. — Ланг въздъхна. — Никоя от тях не живее в Едилин, затова не знам какви ги върши по къщите им.
	— Но всяка жена ще забележи, ако й липсва нещо, а никоя не се е оплакала в магазина — обади се Сара.
	— Вендло търси информация, не пари и бижута — подхвърли през рамо Майк. — Забелязал ли е, че го дебнеш?
	Ланг сви вежди.
	— Не ме бива вече като едно време. Не тичам бързо.
	— Значи ти си го шпионирал, видял си го да претърсва жените и той те е хванал. След това какво се случи?
	Старецът стисна устни.
	— Дойде тук и рече, че ще убие кучетата ми, ако кажа на някого. Заклех се, че на никого няма да кажа.
	— Вярно — намеси се Сара. — Имате изключителната способност да пазите тайни.
	Той я погледна, като че ли се мъчеше да реши хвали ли го или му се подиграва.
	— Да ви се намират още сладки? — усмихна му се Сара.
	Ланг я позагледа, сякаш я преценяваше.
	— Имам още, но с леш…
	— Не ми харесва… — започна Майк, но жена му сложи ръка върху неговата, за да замълчи.
	— С лешници ли? Цели или натрошени?
	— С цели, разбира се — отговори небрежно той, но нейните познания явно не му правеха впечатление.
	— Вие ли сте ги пекли?
	Господин Ланг стана и отиде в кухнята.
	— Отърва се от него, така че казвай бързо.
	— Видя ли наистина чаения сервиз? Като бял ден е ясно, че е от осемнайсети век. А рецептите му са стари. Огледахме внимателно къщата, но никъде не видях тези чинии.
	Усмихнат, Майк я целуна по страната.
	— От теб става детектив. Наистина е подозрително. Ще кажа на Вендло, че притежавам фермата. Ето още едно нещо, което ако иска да вземе, ще трябва да мине през трупа ми.
	Докато говореше, хвана ръката на Сара, за да я успокои.
	— Майк! — ядоса се тя. — Не говорех за това. Можем да претърсим и…
	— Шшшт, идва.
	Ланг седна. Носеше метална кутия, каквато беше виждала по списанията. Беше за бонбони от 1920 година в отлично състояние и с колекционерска стойност. В нея бяха подредени пресни сладки с лешници и украсени с цветове на латинка, залепени, докато сладките са били още топли.
	Сара си взе, но Майк отказа. Бяха изключително вкусни.
	— Ако решите да ги продавате на щанда на Люк по време на панаира, гарантирам ви печалба — предложи Сара.
	— Без наем и без комисиона ли?
	— Без всякакви удръжки — потвърди тя. — Пък и ако искате да използвате новата кухня на съпругата на Люк, Джос ще ви помогне.
	— Не беше ли редно първо да я попиташ? — поинтересува се Майк.
	Сара вдигна рамене.
	— Толкова е отегчена, че и с дявола ще работи. Извинете, не се отнася за вас, господин Ланг.
	Старецът и Майк я зяпнаха смаяни.
	— Ами да се върнем на Грег.
	Сара се облегна удобно, като си взе две сладки. Направи това предложение с таен мотив. Ако старецът присъства по време на целия панаир, ще бъде постоянно около Джос. Майк се закле, че няма никаква опасност за нея, даже и да държи картите таро като стръв, но тя не беше толкова сигурна. Между другото господин Ланг бе по-опитен в шпионирането от всички прехвалени федерални агенти на Майк взети заедно.
	Отхапа отново.
	— О, почакайте? Стевия ли сте използвали?
	— Отглеждам я сам.
	Сара кимна.
	— Еротичните мечти на моята майка са се сбъднали. Хапнах достатъчно.
	Майк завъртя очи и се обърна към Ланг:
	— Виждал ли си Андерс с по-възрастна жена около петдесетте? Носът й е забележителен.
	Старецът подсмръкна като мръсно момченце.
	— Видях го с две наведнъж — една по-стара и една по-млада. Бяха накуп.
	Погледна към Сара, но тя разглеждаше внимателно сладките.
	— Мен гледай, не жена ми — каза Майк. — Според теб убил ли е Андерс кучетата ти, за да те заплаши да си мълчиш?
	Когато господин Ланг не отговори, Сара се намеси:
	— Не искам да ви се бъркам, но се досещам, че с кучетата Грег ви е наказал, задето сте съобщили на шерифа.
	Ланг се втренчи в ръцете си.
	Майк се просна върху облегалката на дивана, изразяващ гняв като в учебник по психиатрия.
	— Да не би да твърдите, че в този град, голям колкото една конска дължина, има шериф? И ти си му казал за кражбите на Андерс!
	Ланг сви рамене, но не вдигна поглед.
	Майк се обърна към Сара:
	— Защо не ми е казано, че в този малък град има полиция? Предполагах, че градът е под юрисдикцията на Уилямсбърг.
	— Повече или по-малко е така, имаме само шериф — отговори тя, — но имаме и местен доброволен отряд. Доброволците не получават заплата, затова на външните хора не им изглежда сериозно.
	Майк почака, но не чу нищо повече нито от Ланг, нито от Сара.
	— Ще бъдете ли така добри да ми кажете кой ръководи това, така да се каже, полицейско поделение?
	Жена му се усмихна:
	— Познай.
	— Сара, не ме… — Въздъхна дълбоко. — Моите братовчеди Фрейзиърови.
	— Толкова си досетлив!
	Той прекара ръка по лицето си, после погледна стареца:
	— Ти каза на официалния шериф, че Андерс спи с половината жени от града и околността, преди всичко омъжени, и краде информация от тях. Изнудва ли ги след това?
	Ланг пак сви рамене.
	— Не знам. Да се краде не е редно.
	— Нито да се шпионира — сряза го Майк, но после се укроти. — Предполагам, че шерифът е говорил с Андерс, след което кучетата са били…
	— Отровени — довърши господин Ланг.
	— Но това не е бил краят, защото след това си заложил капаните из целия имот. Ако ги беше заложил от по-рано, кучетата нямаше да умрат.
	Господин Ланг кимна и промълви:
	— Уби ги с цел.
	— С каква цел?
	— Мисля си, че Андерс искаше да го видя и да отида при Фрейзиърови. Искаше да убие моите кучета.
	Старецът се задави.
	— Това означава, че мишената си бил ти. На всички е добре известно, че посрещаш гостите с пушка, така че какво има наоколо, което търси Андерс?
	И отново в очите на стареца проблесна искрица.
	— Какво криеш? — попита бързо Майк, но той не отговори.
	— Сребро от Гражданската война ли? — добави Сара в настъпилата тишина. — Порцелан като този ли?
	— Не — отрече Ланг, — пък и той не е мой. Принадлежи на… — Погледна Майк с очи, пълни с любов. — На внука на Пруди.
	— Това съвсем те излага на прицел — каза тихо Сара на Майк, явно изплашена. — Ако онова тайнствено нещо, което иска Грег, се намира тук, и когато той разбере, че имотът е твой, той ще… ще…
	Майк бръкна в джоба на ризата си, извади снимка и я подаде на Ланг. Беше тийнейджърската снимка на Мици Вендло.
	— Виждал ли си тази жена?
	Ланг я погледна едва-едва.
	— Не.
	— Погледни я хубаво.
	Ланг взе неохотно снимката, загледа я и му я върна.
	— Не.
	— Сигурен ли си?
	— Помня лица. Никога не съм я виждал.
	Майк прибра снимката.
	— Тази събота и неделя е панаирът. Искам да се ослушваш, да си отваряш очите на четири и да ми кажеш всичко, което забележиш.
	— В този град има много мръсни хора — каза превзето като стара мома Ланг. — Все са по двойки в леглото.
	— И твоите тайни капани не са по-добри — отбеляза Майк, поглеждайки часовника си. — Искам да махнеш всичките. Не оставяй нито един. И изгори _Мери Джейн_.
	— По-добре закопай растенията — предложи Сара. — Да не стане иначе като в онзи филм „Да спасиш Грейс“. Нали не искаме Колин да танцува наоколо гол.
	Майк я погледна, като че ли е полудяла, за разлика от господин Ланг, който почти се усмихна.
	Тя не каза нищо повече, но разбра, че старецът гледа филми на ужасите. Може и да нямаше телевизор, но някъде имаше дивиди. Позачуди се какво предпочита. Може би „Декстър“?
	— Трябва да тръгваме — рече Майк и стана, загледан в Ланг.
	Прегърна Сара през талията и я поведе към вратата. Ланг излезе заедно с тях, но се спря при кучетата. Доколкото схвана Сара, не биваше да вижда, че Майк пъхна няколко банкноти по сто долара в ръката на стареца и отново му напомни да махне капаните.
	След като отвори вратата да се качи Сара, Майк отиде до багажника. Там имаше шест торби по двайсет и пет килограма кучешка храна.
	— Ще ги пренеса и ще ги складирам — викна на Ланг, — но не преди да разкараш капаните. Още днес.
	Господин Ланг кимна и Майк зави по алеята.
	— Не се страхуваше да го посетиш, нали?
	— Че защо да се страхувам?
	Сара впи очи в лицето му, докато той не се засмя.
	— Сара, скъпа моя, видях колко обичаш да се грижиш за хората, затова те оставих и за мен да се погрижиш.
	Тя онемя за миг. Когато Майк се противеше да тръгне с нея, беше абсолютно убедителен и тя му повярва, но той я бе излъгал. Изведнъж прозря защо толкова години е работил под прикритие.
	— Откри ли каквото търсеше?
	— Не, но старецът ме накара да се замисля за някои неща. Вендло от малък е обучаван да разгадава хората по израженията на лицата им. Не му е било необходимо да види друго, освен замечтаните ти очи, щом се спомене тази порутена, стара ферма, и естествено е започнал да ти внушава, че ще ти я купи. Знаеш ли Сара, започвам да си мисля, че наистина е искал да ти достави удоволствие.
	— Не — възрази тихо тя. — Това означава, че ме е обичал, а изобщо не е вярно.
	— Наистина много тъп мъж.
	Майк взе ръката й. Този път знаеше, че лъже… и отвлича вниманието й от господин Ланг. Беше открил много неща, но не искаше да й каже.
	— Да си купим сандвичи, да се приберем и да хапнем, преди да отидем на панаира. Съгласна ли си?
	— Планът ти е повече от идеален — усмихна му се тя.
	Но по пътя към къщи неговият телефон зазвъня, той отговори с няколко думи и затвори.
	— Стефан Вендло е бил освободен.


>	24.

	Докато купуваха сандвичите, после по пътя към имението „Едилин“ и докато Майк правеше студен чай, понеже не пиеше газирани напитки, мислеха за всичко друго, но не и за храна. В главата на Сара се въртеше само една мисъл: „Ето, това е“. Въпрос на време бе да започне „акцията“. През следващите няколко дни двамата с Майк почти нямаше да имат възможност да остават насаме. Майк й бе казал, че поне дузина агенти ще дойдат на панаира в Едилин. Ще бъдат под прикритие, така че някоя двойка или група флиртуващи мъже и жени е възможно да се окажат въоръжени до зъби полицаи.
	— Нека да си повторим още веднъж какво ни чака на панаира — предложи той, докато се хранеха.
	Напомни й, че ще трябва да изглеждат като нормална двойка — да се държат за ръце, да се шегуват, да се смеят. Показното им поведение не биваше да остави и капчица съмнение у Стефан Вендло, че са женени, когато Сара му съобщи новината.
	Майк забеляза, че перспективата изплаши Сара, и се опита да я разсее със случки от досиетата. Една от тях беше за брака на Мици. Била толкова грозна, че съпругът й отказал да спи с нея, а как е бил подмамен да се ожени, само той си знаел. Неговата млада жена все пак забременяла, но старият съпруг, воден от мъжка гордост, не си признал, че не е докосвал момичето. Когато момчето се родило, се заговорило, че прилича на млад хубавец — изкусен джебчия, който бил намерен мъртъв само шест дни след раждането. След години съпругът заявил, че ще завещае всичко на своя тъп и ужасен син от първата си жена, и малко след това бил открит с разбита глава в долния край на стълбище.
	Като свърши с тази история, Майк заговори за игрите и за своето участие, за да привлече внимание, което накара Сара да си спомни какво ще стане, след като всичко приключи. „Майк ще закопчае белезниците на Грег и майка му, ще замине и аз повече никога няма да го видя“ — помисли си.
	Направи всичко възможно да се успокои. Не я бе излъгал. От самото начало я предупреди, че ще се ожени за нея заради разследването. Дори й каза, че най-накрая могат да се разведат. След сватбата нито веднъж не бе чула дали я обича. Също така нито веднъж…
	— Сара!
	— Извинявай, бях се замислила.
	— Искаш ли още чай?
	Тя подаде чашата си и той я напълни. „За последен път“ — помисли си тя. След няколко дни той ще си замине и все едно никога не са се познавали. Бурната им връзка ще приключи и всеки ще тръгне по пътя си. Видя се сама в своя малък апартамент с куп рокли в скута. Може би ще се запише на някой опреснителен курс и ще си потърси работа като реставратор в Уилямсбърг.
	Погледна Майк и изпита желание да го докосне, но се сдържа. Беше й казал за камерите, които ще инсталират в шатрата на гадателката, но виждаше, че нещо го тревожи. Надяваше се, че е свързано със случая, а не с онова, от което се страхуваше. Че не обмисля как по-лесно да й съобщи, че тя е само поредната жертва, която е трябвало да спаси.
	— Ще запомниш ли всичко това? — попита той.
	Не беше го слушала, но пък детайлите беше чувала и преди.
	— Да не казвам на никого, че сме женени. Трябва да изненадам Грег с новината, за да имаме предимство.
	— И?
	— Да се държа самоуверено и да го прилъжа някъде навън. За да постигна максимален ефект, ще го шокирам, като му кажа, че съм избягала с друг мъж точно преди сватбата ни.
	Майк вдигна озадачено вежда при нейния саркастичен тон.
	— Чух, че жена му си е направила лифтинг и изглеждала много добре.
	— Колко хубаво — каза Сара, разтребвайки масата.
	— Майка ти ми изпрати есемес да отида у тях утре рано сутринта да се облека.
	Сара стоеше с гръб към него до кухненската мивка.
	— С твоята шотландска поличка. Почти всички мъже от Едилин ще бъдат облечени по същия начин, дори баща ми, а той мрази тези поли. Люк ще…
	Преди да довърши изречението, се разплака. Майк веднага я прегърна. Тя притисна лицето си до рамото му, но не се успокои и сълзите й продължиха да текат.
	Той я взе на ръце и я отнесе в спалнята, сложи я на леглото и легна до нея, прегръщайки я.
	— Не знам какво ми става — прошепна Сара.
	Майк й подаде кърпичка и я погали по косата.
	— Нормално е да се плашиш. Бих искал да не се налага да правиш всичко това, но трябва да сварим неподготвен Вендло, а само ти си в състояние да го направиш. Щом му кажеш, че планът му е осуетен, ще го следим толкова отблизо, че той…
	— Причината не е тази — прекъсна го тя.
	Погали голите му гърди. Дали някога пак ще бъдат заедно, както сега? Кой ще я кара да тренира? Кой ще я прегръща, когато плаче? Кой ще я разсмива?
	— Тогава защо си разстроена? Кажи ми.
	Как да му каже? Гордостта и страхът още веднъж да бъде отхвърлена я възпираха.
	Полежаха мълчаливо. Трябваше да започнат да се приготвят за панаира. Майк щеше да облече пола и това щеше да предизвика много смях. Сара имаше дълга рокля по средновековна мода и Люк й беше оставил едно венче за косите от полски цветя. Очакваше с нетърпение всичко това, но точно в момента не можеше да се откъсне от Майк.
	Той вдигна лявата й ръка и се загледа в пръстена и халката й. Сара се обърна и се притисна силно към него. И отново си помисли: „За последен път“.
	— Стоят красиво на ръката ти — каза той.
	— Защото са най-красивите на света.
	— Толкова бързах, когато избирах пръстена с диаманта, че не бях сигурен дали ще ти хареса.
	— Майка ми помогна ли ти?
	— Не. Докато проверявах мострите в компютъра, кръжеше около мен като хищна птица. Никой не ме е изнервял така, както твоята майка.
	— Мен също.
	— Когато казах, че избирам този пръстен, ме целуна. Даже, струва ми се, очите й се насълзиха.
	— Знаела е, че ще го харесам. Ким прави и модерни бижута, които за мен не представляват интерес.
	— Видях ги, но не си ги представих на твоята ръка. По мярка ли са ти пръстените? Можеш ли да ги махнеш?
	Сара скри ръката си.
	— Не ги махам. Никога.
	Той я погледна.
	— Трябва да ги махнеш. Ако хората забележат пръстените преди да се върне Стефан, ще се разприказват. Ще стигне до ушите на Мици, ще се обади на сина си и ще го предупреди. Колкото и да ни се иска, не можем да следим еднократните телефони, които употребяват.
	— Измисли начин да не се виждат пръстените, защото аз няма да ги махна — изрече всичко с много категоричен тон и на него му стана ясна, че този път няма да победи в спора.
	Но Майк не протестира и лежеше до нея мълчаливо.
	— Аз… ъ-ъ-ъ… искам да обсъдя нещо с теб — каза най-накрая.
	„Ето, започна се“ — помисли си Сара и се вцепени.
	— Щом приключи случаят и семейство Вендло бъде изпратено в затвор, аз ще се върна във военната база Лодърдейл. Чакат ме още три неразрешени случая. Случаят „Вендло“ всъщност не беше мой. Помолиха ме да помогна заради сестра ми, пък и…
	— Пък и какво? — попита Сара шепнешком.
	— Бях доста ядосан, задето изгориха апартамента ми, но от друга страна, се получи добре, нали? Харесва ли ти този, който ми осигури капитанът?
	— Много е хубав.
	— Доста голям — добави той.
	— И доста просторен.
	Той замълча и тя почти престана да диша.
	— Сара — каза най-накрая, — знам, че твоят живот е тук, в този град, че всичките ти роднини и приятели са тук.
	— Както и твоите.
	— Моите какво?
	— Всички твои роднини са тук. И с Люк явно си допаднахте. Ще харесаш и Рамзи.
	— Да — продължи той, — но не това имам предвид. Мога да живея навсякъде. Но ти си живяла само тук, в това градче, и няма да понесеш, ако трябва да го напуснеш.
	Започна да й се прояснява бавно какво й говори.
	— Нима си мислиш, че няма да понеса раздялата с майка ми, която има за свой дълг да ми казва как да живея? Че не мога да живея далеч от роднините, които цъкат с език всеки път, щом ме видят, защото си мислят, че мъжът, с когото ходих четири години, ме е зарязал. Че не искам да избягам от тяхното съжаление, понеже съм била измамена от мъж, който никой не може да понася? За тези неща ли ме питаш?
	Сара почувства усмивката му.
	— Именно това те питам. Наистина не се познаваме добре, постоянно спорим жестоко, но като че ли почти по всички въпроси постигаме съгласие.
	— Освен за храната и за мързелуването пред телевизора, и за…
	Майк се разсмя.
	— Да, но по основните въпроси сме съгласни.
	— Като например, че според теб трябва да правя всичко, което ми нареждаш всяка минута през денонощието — попита най-невинно тя.
	— Аз мисля за важните неща, като музиката например.
	— Ти обичаш опера, а пък аз…
	Тя не довърши, защото той я целуна и тя се притисна към него.
	Майк се отдръпна леко, за да я погледне.
	— Искаш ли да дойдеш с мен в Лодърдейл да видим какво ще излезе от нашия брак?
	— Да — отговори. — С най-голяма радост.
	Той я целуна отново, но така, както до този момент не я бе целувал. От първия миг на съвместния им живот помежду им пламна силна страст. Правиха любов навсякъде и във всевъзможни пози.
	Но тази целувка беше различна. В нея имаше и друго, освен страст. Имаше силно желание, копнеж за много повече от онова, което до този момент си бяха дарили един на друг. Въпреки че Сара беше заобиколена от хора, които я познаваха, въпреки познанствата и завоеванията на Майк, те бяха самотни. Прегърнаха се нежно и се притиснаха един към друг.
	Майк се отдръпна леко, приглади косата й назад и се вгледа в лицето й, като че ли искаше да запечата в паметта си чертите й.
	Сара затаи дъх. Дали щеше да й каже онези две думички, които така копнее да чуе?
	— Знаеш ли, Сара…
	— Да…
	Тя престана да диша от трепетно очакване.
	— Не ми харесват онези чинии, които купи.
	— Моля?
	Той се претърколи по гръб.
	— Онези чинии с цветенца по тях, не мога да ги понасям.
	Намести се върху него.
	— Тези чинии са „Вилрой и Бош“ и са страхотни.
	Започна да целува шията му. Майк разкопча панталона си.
	— Няма значение. Не ги харесвам.
	— По-добре свиквай с тях, защото ще регистрирам модела и от целия Едилин ще ни подарят липсващи части от сервиза.
	Отблъсна я леко от себе си.
	— Сватбени подаръци ли ще получим?
	— Да, разбира се. Всеки ще…
	— В този град ли? И какво ще ни подарят? Еднакви чаши и чинии.
	Той смъкна презрамките на сутиена й.
	— Много смешно! Забрави ли, че Фрейзиърови са твои роднини? Ще накарам госпожа Фрейзиър да организира в дома си прием в наша чест. Ще поканят и губернатора. — Майк целуваше гърдите й. — И двамата сме роднини на Макдауълови, а те са богати. Ще накарам Фрейзиърови и Макдауълови да се състезават кои да дадат повече.
	Майк престана да я целува и я погледна.
	— Нямах представа, че си толкова користолюбива.
	Сара се изсмя.
	— Искам всеки, който е произнесъл „горката Сара“, да си плати!
	— Голям дявол си! — усмихна се той.
	— Още нищо не си видял, скъпи — каза тя, като го целуваше.
	Майк не отговори.

	* * *

	След час Майк заяви, че тя му пречи да си свърши работата. Беше получил четири есемеса от майка й. Питаше го къде е и кога ще отиде у тях да се преоблече.
	— Дали да не й се покажа в този вид — промърмори.
	Беше гол.
	— Ако си въобразяваш, че ще я уплашиш, лъжеш се. Ти ще бъдеш онзи, който ще се черви от срам.
	— Та като стана въпрос за зачервени телесни части, наистина няма да…
	— Ще облечеш полата и още как, така че изобщо не се опитвай да се измъкнеш. Ще се срещнем на панаира след малко. Отивам да видя Джос.
	— Сигурна ли си, че не искаш да дойдеш с мен под душа?
	— Само отлагаш неизбежното.
	Сара искаше да си запази малко време да се облече и да помисли за своето бъдеще, за своя нов живот.
	— Умираш ли от нетърпение да кажеш на приятелката си, че си ми надянала окови?
	— Свободен си да се върнеш към живота, който си имал. О! Как не се сетих! За теб живот не е имало.
	Майк се захили.
	— Хайде, тръгвай! Ще се видим на панаира. Ще бъда с поличка, значи полугол.
	Тя се разсмя и излезе.

	* * *

	Джос се изненада, като видя приятелката си.
	— Сара! Какво е станало с шията ти? Като зачервено от изгаряне е.
	Тя се хвана за врата.
	— Нищо ми няма.
	— Но това, което виждам, не е „нищо“. Показа ли го на баща си?
	— Да не си полудяла?
	— Аха! — досети се Джос. — Ожулване от необръсната брада е.
	Сара мълчеше.
	— Колко обширни са пораженията?
	Сара така вдигна вежди, че другата жена се разсмя.
	— Трябва да кажеш на Тес.
	Сара не повярва на ушите си.
	— Да кажа на сестрата на Майк, че с него си прекарваме страхотно в леглото ли? Нямам такова намерение. Но…
	— Но какво?
	— Майк ми предложиш да живея с него в Лодърдейл. Да видим как ще потръгне бракът ни.
	Вдигна лявата си ръка да покаже пръстена.
	— Ще кажа на Тес — не отстъпи Джос, любувайки се на диамантите. — Тя ще се зарадва колкото мен. Измисли как да поднесем новината на Тес, че да я разсмеем. Рамз казал на Люк, че от хормоните постоянно плаче.
	— Тес плаче!
	— Да. Почакай само да видиш, когато и ти… Добре де, още е много рано, но трябва да й кажем за теб и Майк.
	Сара написа есемес и го подаде на Джос да го прочете.
	— Идеално — одобри тя и го изпрати.
	Във Венеция телефонът на Тес зажужа и преди Рамз да го грабне, Тес го взе.
	— Ако пак е онзи твой брат и ако пак те разплаче, ще…
	— Сара е.
	Тес прочете есемеса и избухна в сълзи.
	— Ще го убия — закани се Рамзи, грабвайки от ръцете й телефона.
	— Благословени сълзи. Благословени новини — хълцаше Тес. — Хормони.
	— Да, знам. Шестстотин пъти повече от нормалните са. — Натискаше разни копчета да извади съобщението на Сара. — Проклятие! — мърмореше. — Щом се върна, ще си поговоря с моя братовчед за това порно, дето го изпраща.
	Тес издуха носа си.
	— И ти си една света вода ненапита. Дай ми телефона.
	Той се намръщи и й го подаде.
	— Ще се обадя на Джос да ми разкаже подробности. Ох! Как ми се иска да сме си у дома.
	Прочете още веднъж есемеса на Сара:
C>
	„Твоят брат ожули цялото ми тяло с брадата си. Не пропусна нито едно местенце. Предложи ми да живея с него в Лодърдейл.“
@	Сара
C$


	* * *

	Сара прекара около час при Джос, като й помагаше да научи наизуст репликите за ролята на врачка. Люк беше поръчал екземпляр от книга за гадаене и предсказания от 1891 година, в която се обясняваше как да се предсказва, без човек да притежава способности на медиум.
	— Хайде да преговорим още веднъж — предложи Сара, въпреки че Джос знаеше вече наизуст всички „формули“.
	— На неомъжена жена казвам: „Често сте сама, но същевременно се наслаждавате на своята самота“. На омъжена казвам: „Чувствате често, че вашият съпруг не ви разбира“. На мъж на възраст казвам: „Някога сте понесли несправедливо наказание за доброто, което сте сторили някому“. — Погледна Сара. — Достатъчно универсално ли ти звучи, та всеки позастарял мъж да се хване?
	— Де да знам. Ти ще кажеш, след като гледаш на стотина души.
	Джос пак се загледа в картите.
	— Майк ми каза да повтарям на всяка жена над трийсетте следното: „Нещо, което отдавна планирате, е на път да се сбъдне“. А пък Люк гледал по телевизията, че ако кажеш: „Пред хората сте един, а насаме съвсем друг човек“, всеки ще повярва.
	— Що се отнася до мен е вярно, а ти?
	— И за мен е вярно. Няма ли да се правиш на красива? Става късно. Ще се появи ли… Грег?
	— Не знам. Бил е освободен, но Майк не ми казва къде е бил, така че нямам никаква идея колко време ще му бъде необходимо да дойде дотук. Майк ми нареди да се покажа изненадана, като го видя.
	— Изненада е, когато ти кажат, че носиш две бебета вместо едно. Срещата с мъж, който иска да те убие, е като да ти откажат спирачките на високопланински път. В случая не бих използвала думата „изненада“. — Тя направи пауза. — Сара…
	— Да, зная, но не мога да мисля по този въпрос, защото ще се изплаша. Майк ще бъде там, ще говори с Фрейзиърови и… — Погледна Джос. — Всичко ще се нареди. Искаш ли да прегледаме картите още веднъж?
	— Не, разучих ги. Някои от тези неща, които се казват на хората, ме отвращават. — Взе една карта. — В книгата пише, че по-възрастните неомъжени жени ходят най-често по врачки, защото са отчаяни, че не могат да си намерят добър мъж. Пише, че жената често е самотна и злобна.
	Сара помаха с ръка и си тръгна. Тъкмо когато излизаше през задната врата, видя старата камионетка на господин Ланг, чиято каросерия изглеждаше претоварена.
	— Джос — извика тя, — предложих на господин Ланг да използва твоята кухня и му казах, че ще му помогнеш в рязането.
	— Какво си направила?! — едва не изкрещя Джос, но Сара вече се бе измъкнала.


>	25.

	Когато Майк се качи в колата, имаше най-добрите намерения да отиде у Ели и да се преоблече, но постоянно мислеше за къщата на господин Ланг. Сутринта, докато жена му и старецът говореха за сладките, огледа стаята. Имаше нещо. Не беше видял каквото и да е да не е на място или дори странно, но го усещаше. Естествено, Ланг лъжеше в повечето случаи, но това изглежда беше неговият начин на действие. Доколкото Майк разбираше, изглежда, старецът не знаеше как да си признае или как да каже цялата истина. „Нищо чудно, че Ланг ме възприема като роднина“ — помисли си. Имаха много общи черти.
	Нещо не му даваше мира, затова сега отиваше във фермата, за да поогледа внимателно.
	Като паркира пред старата къща, осъзна, че тази визита беше възможна благодарение на Сара. Тя предложи да подарят нови кучета на Ланг, така че те познаваха Майк. Ако старецът сам си беше намерил кучета, нямаше да влезе толкова лесно. Именно Сара накара Ланг да отсъства следобед. Горката Джос!
	Само за двайсет минути Майк откри каквото търсеше. „Електрическата инсталация“ — помисли си. На кого да му мине през ум, че електрически кабели и крушки ще станат причина за поражението на престъпници?
	Когато откри онова, което толкова много хора търсеха, му се прииска веднага да се обади на Сара, но не биваше. По-добре тя да не знаеше какво се случва. Вместо това се обади на Люк. От шума заключи, че е на панаира.
	— Зает ли си?
	— Няма човек в този град, който да не иска от мен толкова много неща, че съм готов да се отбранявам с пистолет — отвърна Люк крайно раздразнен. — Отговорът е не, изобщо не съм зает.
	— Необходима ми е помощта ти — каза Майк, — освен това разреших случая.
	— Мици ли откри или разбра какво преследват?
	— У мен е онова, което преследват. Ще дойдеш ли във „Фермата на Мерлин“ с камионетката, колкото е възможно по-скоро?
	— За десет минути?
	— Съкрати ги. — Чу, че Люк се затича. — Ако се обадя на майката на Сара, тя ще ми помогне ли или само ще изслушам лекция за някоя проклета шотландска пола, която съм длъжен да облека?
	— Ще направи всичко възможно да защити дъщеря си. Да й се обадя ли вместо теб?
	— Не. — Майк чу, че Люк потегля. — Имам си вече тъща и трябва да се науча сам да се оправям с нея.
	— Късмет — рече Люк и затвори телефона.
	Шест минути по-късно, след като Майк беше говорил с Ели и й беше казал, че не може в момента да отиде, и я моли да не се обажда на Сара, Люк паркира на алеята пред къщата във „Фермата на Мерлин“. Кучетата се разлаяха като полудели, но Майк им заповяда да седнат на място и те се подчиниха.
	— Ще ти покажа какво намерих — поведе го Майк да види съкровището в тайната стаичка.
	После позвъни на Тес да разбере какви са подробностите около собствеността на Сара върху живописните платна, които откри. Тя предаде телефона на Рамзи.
	Според условие в завещанието на леля Лизи всичките картини се наследяваха от Сара. „Оставям на скъпата си племенница всичките картини с подпис КЕЙ.“ По времето, когато е било съставено завещанието, е имало само един акварел — странният с лилавите патета. Именно бащата на Рамзи, Бенджамин, добавил „всички“, когато изготвял завещанието. Доводът му бил: „В случай, че се появят още“.
	— Понеже сега къщата е твоя собственост — каза Рамзи на Майк, — имаш претекст да съдиш Сара за право на собственост. — Майк не си даде труд да отговори на забележката и Рамзи се засмя. — Не попита, но останалите предмети в скривалището ти принадлежат по закон.
	— Всичко ще бъде предадено на наследниците на собствениците — отговори веднага Майк.
	— Много добре — каза Рамзи меко. — Съобщи ми кога можем да се приберем. Липсвате ни всички. А, и между другото, чух, че със Сара оставате заедно. Поздравления.
	За пореден път онази стара ненавист към всеки, който знае за работите му, прониза Майк, особено след като никога не беше виждал този човек.
	— Благодаря — успя все пак да каже.
	— Ех, поне няма да имаш нужда от финансово рамо за ремонта на „Фермата на Мерлин“.
	Макар че Рамзи се шегуваше, Майк се намръщи. Не би приел помощ, но сега осъзна, че се е оженил за наследница. Една богата жена е с несравнимо повече възможности от ченге, което дори колеж не е завършило.
	— Не, няма да ми бъде необходима помощ — отвърна и затвори телефона.
	След два часа потеглиха с пикапа на Люк и с неговата кола. Отидоха в един склад, където Майк имаше клетка. Премести малкото предмети в един ъгъл и разтовариха колите.
	— Ще ме покриеш ли пред Сара? — попита Майк. — Тя предполага, че съм при майка й. Трябва да се обадя на две-три места, за да си доизясня някои факти.
	— Ами Вендло? — поинтересува се Люк.
	— Ще се появи чак утре следобед. На всеки час ми докладват къде е, но когато пристигне, няма да намери онова, което търси.
	— Освен Сара. Страхувам се, че ще се вбеси, като разбере, че плановете му са осуетени.
	— Малко е да се каже, но подготвям нещата така, че да излее гнева си върху мен.
	— Ами ако не се нахвърли върху теб?
	— Сара не знае, но утре, след като се срещне с Вендло и му съобщи, че се е омъжила за друг, веднага ще бъде отведена надалеч. Ако той потърси отмъщение, ще има насреща си само мен. — Но Люк изглеждаше все така скептичен. — Трябва да ми имаш доверие. Заедно сме съвсем отскоро, но те уверявам, че Сара ми е много скъпа.
	— Целият град го знае. Клюката е, че само да я погледнеш и…
	— Остави ми малко гордост — сряза го Майк, дръпна ролетката и заключи клетката. — Да се махаме оттук.
	— Все пак трябва да дойдеш на панаира, колкото е възможно по-скоро. На откриването тази вечер ще присъстват поне петстотин души и не ми се ще Сара да остане незащитена.
	— В момента я пазят и ще я пазят — отговори Майк.
	След като Люк замина, той паркира под едно дърво на около два километра от склада и започна да набира номера.
	Отдавна беше стигнал до заключението, че има връзка между баба му, „Фермата на Мерлин“ и фамилията Вендло, но така и не можа да разбере откъде идва. Като откри какво преследва Мици, вече се досещаше как се е появила идеята.
	Обади се в пансиона за възрастни хора в Охайо, където баба му прекара последните години от живота си и където помоли да говори с главната медицинска сестра. Свързаха го веднага. След като й се представи и спомена за разследването, не отне много време да стигнат до лицето, което го интересуваше. Заради големия нос Мици се разпознаваше лесно. Както подозираше Майк, тя беше работила там под името Хейзъл Смит и медицинската сестра изгаряше от нетърпение да каже всичко за нея.
	— Не искам да говоря лошо за когото и да било, но Хейзъл беше ужасна жена. След като напусна, сестрите и болногледачките започнаха да си разправят истории. На едни е говорела едно, на други — друго. Докато беше тук, настъпи истински хаос. Проблемът беше, че никой от нас не знаеше кой го причинява. Хейзъл се представяше като най-загрижената болногледачка, каквато сме имали, и аз се хванах, както и всички останали. Един ден дойде при мен и ми съобщи, че видяла най-добрата ми болногледачка да краде от току-що починал пациент. Плачеше, докато разправяше, и ме е срам да призная, но й повярвах. Заради нея уволних най-добрата от моя персонал.
	— Ако това ще ви успокои — каза Майк, — жената, която познавате като Хейзъл Смит, е накарала много хора да й вярват. Ще ми разкажете ли каквото си спомняте за седмицата, когато почина баба ми, или за времето точно преди да почине.
	— Може би искате да ви разкажа за вечерта, когато Прудънс изпадна в истерия.
	— Да. — Сърцето на Майк се разтуптя. — Моля ви спомнете си всичко подробности.
	За да му се довери жената, трябваше да я остави да говори по своя преценка.
	— Преди всичко Прудънс не беше… Извинете, че го казвам, господин Нюланд, но никой не я обичаше.
	— Когато тя е влизала, всички са излизали, това ли имате предвид?
	— Опасявам се, че беше точно така. Прекалено често разправяше историята за своето изнасилване. Навярно сте я чували?
	— Всяка седмица, когато имах нещастието да съм при нея. И всеки път добавяше нови жестокости и насилие. Най-накрая твърдеше, струва ми се, че Алекс Макдауъл е счупил с чук краката й.
	— Да, и ние установихме същото. Знаете ли, че имаме щатен психиатър? Баба ви обожаваше да ходи при него и не бива да ви казвам, но след като тя всяка седмица доукрасяваше разказа си, той проучи информацията в старите вестници. Първо изнасилването не е било на датата, която тя посочваше. Случило се е през нощта, когато се връщала от някакво парти с много алкохол, а не през деня. Знаехте ли това?
	— Не — отговори Майк.
	Ядоса се на себе си, че не му е минало през ум да погледне старите вестници. Но пък за така нареченото „изнасилване“ на баба си не искаше да чуе и дума повече.
	— Според психиатъра Пру сигурно е била доста пияна, когато се е случило, и по всяка вероятност се е отдала с готовност на младия мъж. По-късно, когато мъжът, който по нейните думи я бил изнасилил, отказал да се ожени за нея, дори заявил, че не я бил докосвал… Според лекаря Пру така драматично доукрасявала историята, че по негово мнение господин Макдауъл е бил невинен.
	Майк не се усъмни в думите на медицинската сестра и искаше да узнае повече, но сега не му беше времето.
	— Вечерта, когато изпаднала в истерия, казала ли е нещо различно?
	— Да. Онази вечер всички били в дневната и гледали телевизия както обикновено и по едно време Пру се разкрещяла. Никога не успяхме да научим баба ви, че нуждите на другите хора са също толкова важни, колкото нейните.
	Майк изсумтя.
	— На този урок никой не можа да я научи. Какво е крещяла баба ми?
	— Че е виждала картините, които показвали по телевизията.
	С Люк тъкмо бяха преместили тези картини от тайника във „Фермата на Мерлин“.
	— Какво е било предаването?
	— „Изгубени съкровища“. Гледали ли сте го?
	В живота на Майк нямаше много време за телевизия, но му се стори, че ще прозвучи надуто, ако го каже.
	— Не. Какво представлява?
	— За изчезнали ценности. Възрастните хора в пансиона много обичат да го гледат. Предаването е всеки четвъртък вечер. Във въпросния епизод показали картини с екзотични растения във Флорида и съобщили, че са изключително ценни. Подробности не мога да кажа, защото пет минути след началото на предаването Пру скочи и започна да крещи.
	— Какво по-точно, ако си спомняте?
	— Нещо за някакво момче… Брус… Лангли?
	— Брустър Ланг — поправи я Майк.
	— Да! Това беше името. Съжалявам, че трябва да ви го кажа, но си имахме много неприятности с навика на баба ви да рови из вещите на хората и да ги шпионира. Внимавахме много всички врати да са заключени.
	— Това ми е добре известно.
	— Да, не се съмнявам. — Гласът на сестрата прозвуча съчувствено. — Та тогава Пру каза, че точно преди изнасилването видяла тези картини в дома на момчето. Надничала през прозореца, всъщност шпионирала, което не си признава, и го видяла заобиколен с картини. Твърдеше, че той я забелязал. Възможно ли е?
	Майк си представи вечерта. Баба му, много гневна млада жена с доста високо алкохолно съдържание в кръвта, наднича през прозореца на Ланг. От дете знаеше за тази нейна мания и се бе научил да спуска завесите и да заключва вратата.
	Онази вечер Ланг вдигнал поглед, видял я и навярно я е погнал. Може би Пру се е опитала да избяга с колелото, може би той е хвърлил камък в спиците. Или е била толкова пияна, че е паднала. Тя обичаше джин. А Ланг сигурно си е помислил, че е дошла да го навести, както често се е случвало. Също така е възможно да се е заблудил, че тя най-сетне е осъзнала, че той е по-скоро мъж, а не дете, какъвто е бил в нейните очи.
	Когато паднала с колелото, сигурно си е ударила главата. Ударът и алкохолът са замъглили усещането й за действителността. Видяла шотландска пола като на Алекс Макдауъл, мъжът, когото си въобразявала, че обича, и едното довело до другото. Навярно е запрегръщала страстно Ланг.
	„Нищо чудно, че Ланг ознаменува този ден всяка година“ — помисли си Майк. Чудеше се още как се е почувствал, когато тя е настояла Алекс да се ожени за нея.
	— Господин Нюланд, там ли сте? — попита сестрата.
	— Да. Какво стана, след като баба ми изпадна в истерия?
	— Дадохме й успокоителни. И щеше да се размине само с това, ако не беше Хейзъл.
	— Предполагам, че е проявила голям интерес към казаното от баба ми.
	— Изключителен. Тя беше нощна смяна и всички говореха за припадъка на Пру. Хейзъл разпита всички каква е причината за истерията на Пру. За нея нямаше маловажна подробност. Каза нещо много любопитно, което никога не забравих.
	— И какво е то?
	— Възрастните хора знаели много тайни и като остареели прекалено, забравяли, че трябва да ги пазят.
	Значи Мици, след като започват да я издирват за изнудване, се скрива в дом за стари хора. Може би отначало е търсела само бижута, но при Прудънс Уокър попада на златна мина.
	— Хейзъл и Прудънс станаха приятелки. Хейзъл престана да обръща внимание на другите възрастни хора в пансиона. Прекарваше почти цялото си време с Пру. Щях да се възпротивя, но стана така спокойно, че се отказах. Тогава още не осъзнавах, че Хейзъл причинява суматохата. Мислех си, че настъпи спокойствие, защото Пру си стоеше в стаята, и бях доволна да освободя Хейзъл от други задължения само заради това спокойствие.
	— Те двете какво правеха? — попита Майкъл.
	— Разговаряха. Стаята на Пру постоянно беше затворена, но долавяхме, че говорят. Зная, че прочетоха всички писма от сестра ви, защото Пру поиска да й донесем кутията с кореспонденция от склада.
	— А Хейзъл каза ли за какво разговарят?
	— Не, не каза. О, сега си спомням, че веднъж спомена, че намира за очарователно някакво градче. Името беше странно.
	— Едилин във Вирджиния.
	— Да! Точно така — каза сестрата.
	Майк съобрази, че Хейзъл/Мици е научила от писмата за Сара, която чрез завещанието на леля си е собственичка на картините. По времето, когато е писано завещанието, налице е бил само малкият акварел с лилавите патета на стената в гостната на Сара. Майк се ядоса, че не обърна внимание, когато Сара му каза за желанието на Грег да му подари картината. Тогава беше така влюбен в Сара, че пропусна ключа към загадката.
	— Няколко дни след случая с телевизионното предаване ли почина баба ми?
	— Да. Почина в съня си и на другия ден Хейзъл напусна. Каза, че не можела да понася да гледа как умират хората, които обича.
	Майк не беше сигурен, но си помисли, че Мици вероятно е убила баба му. След като е изтръгнала цялата информация от Прудънс, се е отървала от нея, за да не разбере никой какво се е случило помежду им.
	— Бихте ли ми изпратили по имейла снимката от документите на Хейзъл? — помоли Майк.
	— Разбира се, господин Нюланд — каза сестрата. — И моля ви, дръжте ме в течение.
	Той й обеща да й се обади, изпрати имейл адреса си и затвори.
	След това се обади на Тес и й съобщи да подготви документи за ексхумация на тленните останки на баба им. Бяха необходими доказателства, че е била убита.
	— Пазиш ли някое от писмата на баба?
	— Пазя всичките. Предположих, че някой ден ще поискаш да ги прочетеш.
	— Не аз, но ако някъде се споменава името Хейзъл, прокурорът ще се заинтересува.
	Ако се докажеше, че Хейзъл Смит е Мици Вендло и ако в останките се откриеше някаква отрова, тя щеше да бъде съдена за убийство. Най-после Мици Вендло щеше да бъде обвинена в нещо повече от измама.
	След няколко минути на телефона на Майк се получи снимката на Хейзъл. Загледа я внимателно. Видя и големия нос, и устата без устни. Мици не беше по-хубава, отколкото на снимката от 1973, когато подмамила Марко Вендло да я направи своя трета съпруга. Не си спомняше да я е срещал в Едилин. Като се взираше в снимката, се питаше как ли би изглеждала, ако най-после си е направила пластична операция.
	Обади се на капитан Ериксън и докладва набързо какво откри. Помоли го още да обработят снимката на Мици.
	— Бих искал да видя как ще изглежда без половината си нос. Може би я срещаме всеки ден, но не го съзнаваме.
	— Веднага се заемам и, Майк, отлична работа!
	— Достатъчно добра ли е да ми дадете работа на бюро? Жена ми иска да съм си вкъщи.
	Представи си как капитанът се усмихва.
	— Как не, ще го уредим с повишение и с увеличение на заплатата.
	Майк изпъшка.
	— Дано само не ме пратиш да се занимавам с мошеници.
	— Точно това възнамерявам да ти възложа. Ще ти изпратя снимката, веднага щом момчетата я обработят.
	След това затвори.
	Майк се качи в колата и потегли към панаира, без да се преоблича. Беше отсъствал прекалено дълго и Сара, каквато си беше, щеше да започне да го разпитва, пък и беше видяла доста.
	— Извади физиономията на покерджия, Нюланд — каза си той и погледна огледалото, но зад него нямаше кола.

	* * *

	Бяха изминали часове, откакто Майк излезе от къщи, и Сара вече беше на панаира, и си проправяше път през тълпата към павилиона на майка си. Отпред имаше дълги маси, отрупани с плодове, зеленчуци, подправки и ястия, които служителите в „Органични храни Армстронг“ от седмици приготвяха. Тази година Сара не беше помагала, но следващата нямаше да пропусне. Може би тогава щеше да очаква бебе или щеше да го носи на ръце. С Майк не бяха говорили за деца, но пък не бяха говорили и за нищо сериозно, освен за разследването.
	Отърси се от своята замечтаност и се огледа. Майка й и сестрите й бяха в палатката, облечени със средновековни костюми, които Сара им бе ушила преди няколко години. Сара беше с тъмнозелен кадифен корсаж и карирана шотландска пола — носията на клана Мактърн. Сестрите бяха с рокли в синьо и пурпурно, а костюмът на майка им беше в най-различни нюанси на кафявото и жълтото. „Цветовете на земята“ — обясни на дъщеря си, когато Сара я уши.
	В палатката бяха складирани кашони и кошници с плодове, както и хладилни чанти с храна. Майка й казваше: „Какво като е панаир, няма да продавам нездравословни храни“.
	— Само намазва обилно плодовете с масло, после ги пържи и най-накрая ги поръсва със захар — отбелязваше докторът, техният баща. — Много здравословно!
	Сара още стоеше на входа на палатката, когато майка й с кош, пълен с пъпеши, я видя. Усмихна й се, но щом забеляза червенината по шията на дъщеря си, намигна хитро. Сара беше сложила фон дьо тен и пудра, но червенината все пак се забелязваше.
	Ели веднага се досети от какво е:
	— Ах, ожулване от брада. Това ме връща в младостта ми. Спомням си времето, когато с баща ти…
	— Мамо, моля те! — прекъсна я Сара.
	Като се разсмя, Ели излезе навън.
	— Почакай само да ти се роди първото дете — каза сестра й Дженифър, — ще останеш скандализирана от нейните истории.
	— Сагите за сексуалния й живот са моят кошмар — прибави Тейлър, другата сестра на Сара.
	— Зачената си на планински връх, не знаеше ли? — попита Дженифър.
	— Не. Чувала съм само някои подробности от летните нощи на мама и татко в Мексико. Даже Джен се изчервява, като ги слуша.
	Сара примигваше срещу сестрите си. За пръв път й говореха като на жена.
	Дженифър държеше кутия с плодов пай и като че ли разбираше недоумението й.
	— Не съзнаваш ли, че мама те смяташе за девица, докато не се омъжи? Затова не ти е разказвала нито една от своите сексуални истории.
	Дженифър излезе навън.
	Тейлър носеше три кутии със сладки.
	— Късметлийка си, че се спасяваше от пиперливите й разкази толкова дълго време.
	И тя последва сестра си.
	Сара гледаше шокирана след двете си сестри, когато влезе Майк.
	— Майка ти ме изпрати за два чувала картофи. И защо, по дяволите, твоите роднини се интересуват толкова много от брадата ми? Щях да се обръсна, но… — Замълча и се вгледа в нея. — Ти добре ли си?
	— Моите сестри се държаха мило с мен.
	— Сестрите поначало са мили.
	— Не и моите.
	Майк вдигна един двайсет и пет килограмов чувал, метна го на рамо, и се наведе да вземе втори. Като метна и втория на другото си рамо, се обърна към Сара:
	— Какво толкова ти казаха.
	— Че мама ще ми разправя истории от сексуалния си живот.
	— Не съм израсъл тук и не познавам навиците ви, но не е ли малко…
	Сара дойде на себе си и го погледна. Беше страхотен! Не носеше шотландска пола, а тениска и джинси. Изглежда, майка й го беше експлоатирала, защото тениската му беше мокра от пот и беше залепнала за тялото му. Можеше да преброи всеки негов мускул.
	В следващия миг осъзна, че тук нямаше жена, която да не може да брои.
	— Ще ти донеса чиста риза.
	По очите на Майк се познаваше, че се досеща точно какво си мисли.
	— Два пъти по-голяма ли?
	— Не, три пъти.
	— Дай целувка.
	Тъкмо маневрираше между чувалите, за да стигне до устните му, и майка й се провикна:
	— Майк, къде останаха картофите?
	— Ще прибавя и тъща към списъка с роднини — промърмори на излизане.
	— Мисли си за нашия прелестен, тих апартамент в Лодърдейл — подвикна Сара след него.
	— Да, наистина, там има само един мошеник на горния етаж.
	„Ами едно или две бебета на долния?“ — зачуди се тя.
	До края на вечерта Ели натовари Сара с толкова работа, че повече почти не видя Майк. По едно време усети, че той я гледа, но говореше по телефона, така че се разминаха. Освен това прекара прекалено много време с Люк и ако Сара беше по-различна, щеше да се стопи от ревност.
	По едно време забеляза Ариел, която гризеше голяма кафеникава ябълка. Като видя Майк с прилепналата тениска, така зяпна, че парче от ябълката падна върху предницата на роклята й. Ако носеше тоалет, ушит от нея, щеше да й помогне да изчисти петното, но Ариел си беше поръчала роклята в средновековен стил от някакъв магазин в Ню Йорк. Казаха на Сара, че ръкавите й се разпорили два пъти.
	Когато Ариел вдигна поглед, Сара се усмихваше и бързаше да хване Майк под ръка.
	— Какво си намислила? — попита той.
	— Разни женски работи. Къде е Грег сега?
	— Току-що си наля бензин и си купи нещо шоколадово.
	— Това последното ти обвинение ли е? В какво състояние е в момента? — попита бързо.
	— С какво бельо си под това нещо?
	— С никакво. Покажи ми кои в тази тълпа са твои хора и кои са туристи?
	— Видя ли Ланг как слухти около шатрата на Джос?
	— Ще отговориш ли някога директно на мой въпрос?
	— Не и ако мога да се измъкна.
	— Искаш ли да те запозная с твоите братовчеди Фрейзиърови?
	— Утре ще се бием с дървени мечове и тогава ще се запозная с тях. Вече познавам двама. Още колко има?
	— Голямата тройка. Колин е най-големият, след това Пери, умалително от Перигрин, така се казва и баща им, и Лани от Ланкастър.
	— Добре че техните родители не са ми избирали име.
	— Това са стари фамилни имена, Фрейзиърови се придържат към традицията.
	— Сара! — повика я майка й и тя изпъшка.
	— Чака ме още работа. Ще се видим довечера.
	— Да. — Целуна я по страната. — Ще трябва да намина на две-три места, така че може да закъснея.
	Тъкмо да си тръгне, но забеляза как светят очите му и го хвана за ръката.
	— Какво се е случило? Възбуден си.
	— Няма нищо. От очакването е.
	— Не. Има нещо друго. Изглеждаш… щастлив.
	— Естествено, че съм щастлив. Прекрасен ден, разкошно момиче, хубава храна благодарение на майка ти, и…
	— Нещо друго има в очите ти. Струва ми се, че виждам същото на лицето на Люк. Какво сте намислили двамата?
	— Малките момиченца, дето питат много, не получават изненади.
	— Да не би да искаш да ти повярвам, че с Люк ми готвите парти-изненада?
	— Сара, трябва да вървя.
	Тя не пусна ръката му.
	— Искам да разбера какво те прави толкова щастлив.
	— Ще разбереш. От мен повече нищо няма да чуеш. Хайде, тръгвай! Ако майка ти ме види, ще ме накара да преместя още какво ли не.
	— Нищо чудно, че с баща ми си допаднахте толкова много. Трябва да го накараш да ти покаже местата, където се крие от майка ми. Добре, сега ти се размина, но довечера възнамерявам да разнищя тази работа.
	Майк вдигна вежда.
	— И аз възнамерявам да разнищя всичко.
	Сара се захили:
	— Добре, не ми казвай нищо… засега.
	Той пак я целуна и изчезна.

	* * *

	Майк се прибра чак в полунощ. Сара седеше на голямото кресло в гостната с ръкоделие в скута и спеше дълбоко. Не искаше да я буди, затова отиде в банята и стоя дълго под душа. Едва след това отиде и взе Сара на ръце заедно с онова, което шиеше. Тя се гушна до него, без да се разбуди напълно.
	Сложи я на леглото и издърпа внимателно от ръцете й плата. Беше триъгълно парче от прозрачна черна коприна, обшито със златни пайети.
	— Какво е това?
	Сара се обърна по гръб.
	— За Джос. Тя твърди, че хората, даже непознати, се интересуват повече от бебетата, отколкото от гледането. Стигнахме до заключението, че ако си закрие лицето, ще изглежда по-загадъчна.
	Майк се изтегна до нея.
	— Като Мици.
	— За нея си помислих.
	— Да скрие големия си нос и устата без устни.
	— Джос е много хубава, за да крие каквото и да било, но ми се ще да не се знае коя е. И така, готов ли си да споделиш какви ги свършихте днес с Люк?
	Като не получи отговор, го погледна и видя, че е заспал. Изгаси лампата, дръпна завивките и се сгуши в прегръдките му.


>	26.

	Майк полагаше огромни усилия да запази спокойствие, но не му беше лесно. Казаха му, че Стефан Вендло е на три часа път, но не бързал, отбивал се в ресторантите, задявал сервитьорките и отегчавал мъжете, които се влачели с него.
	— Има двама бодигарда, така че внимавай — каза му един агент, докато чакаха на опашка за лимонада. — Единият му е съкилийник и има вид на бияч.
	Майк пиеше лимонадата и се оглеждаше кой е наблизо в случай на нужда. Имаше яки мъже, но едва ли биха издържали на сериозен бой.
	Още в шест сутринта тъща му потропа на вратата на спалнята и го събуди.
	Майк промърмори сънено:
	— Явно знае как се отваря вратата.
	— На всяка къща в града — каза Сара с досада.
	Вчерашният ден беше дълъг и не искаше нищо повече от това да прекара час-два повече в леглото с Майк.
	— Ставайте и се обличайте — викна Ели. — Майк, не можеш втори ден да се мотаеш с джинси. Ще си облечеш полата.
	— Но Люк…
	Сара знаеше какво ще каже.
	— Вчера Люк беше с джинси, защото подреждаше щанда. По-добре направи, каквото иска майка ми, иначе ще нахълта тук.
	Намекваше, че Майк спи без пижама. Мърморейки, той обу панталони и излезе от спалнята.
	— Я се виж само — скастри го Ели, зазяпана в голите му гърди.
	Майк затвори вратата на спалнята и Сара се сгуши под завивките. Мислеше си, че ще изпадне в нервна криза заради срещата с Грег днес, но всъщност се чувстваше отлично. Знаеше, че той ще се вбеси. По-рано се страхуваше от неговите изблици. Тогава не го съзнаваше, но чак сега си даде сметка. В действителност беше правила много неща против волята си, само за да не го разгневи и да не започне да я обижда със саркастичните си забележки.
	Питаше се защо не му се бе противопоставяла. Защо не му бе казала, че не може да се държи с нея по този начин. Но същевременно знаеше, че по онова време случките се нанизваха постепенно и той я затрупваше с такова количество работа, че не й оставаше време да помисли. Всеки път, щом възразяваше срещу нещо, което казваше или правеше, той й натякваше, че проблемът е у нея: „Затова не печелиш и затова нямаш собствен дом, а живееш у братовчедка си“. Тогава думите му я амбицираха, но сега недоумяваше защо не му е казала да се разкара с вечното си недоволство.
	Слава богу, че послуша Тес и я остави да се грижи за финансите й. Не каза на никого, но Грег постоянно я притискаше да подпише документи, които щяха да го упълномощят да разполага с всичко, което притежава. „За твое добро е — говореше той, намеквайки, че тя е невежа във всяко едно отношение. — Знаеш, че те обичам, и искам само да бъдеш спокойна и щастлива. Страхувам се, че ако се случи нещо с мен, ще останеш без нищо.“ „Ако ти предоставя каквото притежавам, как ще го загубя в случай, че умреш?“ „Видя ли какво имам предвид? — отговори й той. — Нямаш понятие дори по основни финансови въпроси.“ Но Сара не подписа нито един документ, защото трябваше да дава обяснения на Тес.
	Гласът на майка й я върна към настоящето.
	— Ами ти, малка госпожичке — чу я да говори и да потропва на вратата, — ако не се надигнеш и не се облечеш сама, ще дойда аз да те облека.
	— Дотук със заблудата, че съм възрастен човек — промърмори Сара и отиде в банята.
	Като излезе, още полуоблечена, зърна крайчеца на шотландска пола в гостната и влезе да види какво става. Майка й помагаше на Майк да се облече с пълното одеяние на един шотландец. Ръкавите на грамадната риза бяха навити, полата стигаше до коленете му. Носеше шотландски обувки с много дебели подметки и три четвърти вълнени чорапи. Изглеждаше шеметно. Като от картинка в книга с приказки за благородни рицари. Като че ли дочуваше да свирят гайди и подушваше мирис на пирен.
	— Божичко! — ахна Сара.
	— Да бе — намръщи се Майк, — женски дрехи.
	Двете с майка си се спогледаха и се усмихнаха. Нямаше нищо по-мъжествено под слънцето от мъж със старинна шотландска носия.
	Майк гледаше Сара в дългото огледало и разгада израза й.
	— Сега няма време за това — каза Ели. — Ще трябва да почакате до довечера.
	— А ти търпелива ли си, като пожелаеш нещо? — попита Майк тъща си.
	Ели се разсмя.
	— Не особено. Сара! Облечи си полата. Ще ти го върна след първата битка. Разбира се, ако Фрейзиърови не са го осакатили.
	— Пфу! — възмути се Сара. — Моят Майк ще ги размаже.
	После гордо влезе в спалнята.
	Майк гледаше след нея и се усмихваше, докато не видя как свирепо го наблюдава Ели в огледалото.
	— Само да я нараниш и…
	— Знам — прекъсна я Майк. — Вече ме предупредиха. Имаш ли нещо против тя да живее с мен в Лодърдейл, докато се преместим тук?
	— Искам само дъщеря ми да е щастлива. — Наведе се да оправи полата. — Днес всичко ще мине безболезнено, нали?
	— Щом Сара се срещне с Андерс и му съобщи, че се е омъжила, ще я отведем и ще я скрием, докато не бъдат арестувани всички.
	Ели кимаше и същевременно оправяше полата на Майк. Той мълчеше, защото усещаше, че още нещо я тревожи.
	— А пък за сватбата… Знам, че го направи заради разследването, но…
	Майк й се усмихна.
	— Това беше само претекст. Имало е много жени, които бих спасил, ако се бях оженил за тях, но и през ум не ми е минавало. Престани да се тревожиш. По-скоро се тревожи какво ще ме направят онези гиганти, моите братовчеди.
	— Няма да се тревожа вече — каза Ели, канейки се да си тръгне, но се обърна и го прегърна. — Благодаря ти. Беше непоносимо да стоя безучастно и да гледам дъщеря си колко е нещастна заради начина, по който Брайън я изостави. Разбирам защо се хвана с негодник като Грег Андерс, но не одобрявам подобно поведение.
	Майк не направи никакъв коментар. След това, като бинтоваше пръста на Сара, за да скрие венчалните пръстени, си помисли, че ако Ели знаеше истината за Брайън Толуърти, щеше да отвлече дъщеря си и да я скрие някъде. Същото му се искаше и на Майк, но той беше наясно, че докато майка и син Вендло са на свобода, Сара няма да е вън от опасност. Мици беше известна с отмъстителността си и ако арестуват само сина й, ще преследва Сара, докато не унищожи цялата схема, върху която работеха от толкова дълго време.
	Днес главната цел беше да заловят Мици Вендло.
	Когато Майк пристигна на панаира, любопитството му се разпали при вида братята Фрейзиър. Едрият ръст невинаги означаваше добър боец. Люк му беше обяснил основните положения в боя с дървени мечове, какъвто му предстоеше днес с братята, но това не го интересуваше. Интересуваше го отношението им към Сара. Тя говореше с обич за тях, но пък говореше по същия начин и за всеки друг в Едилин. Дори когато се оплакваше от сестрите си, се усещаше обичта й.
	„Така разговаря и с мен“ — помисли си Майк и не можа да не се усмихне.
	Преди няколко минути й напомни, че се е заканила да поиска обяснение от Колин за това, че не я е предупредил за любовните похождения на Грег Андерс. Искаше да види как ще реагира най-големият Фрейзиър, когато жена на половината от неговия ръст го хока.
	Майк последва Сара през тълпата. На два пъти кимна едва забележимо на мъже, които бяха под прикритие. Когато Сара стигна до Колин, Майк се дръпна в сенките.
	Трябваше да признае, че беше забавно да наблюдава как жена му говори на Колин. Така беше извила нагоре главата си, че още малко и щеше да я опре в гърба си. Колин я гледаше с голямо внимание. По едно време забеляза дървен кафез до алеята, хвана Сара за ръка и я поведе натам. По начина, по който тя не преставаше да говори, докато стъпваше върху кафеза, Майк остана с впечатлението, че това е тяхна обичайна практика.
	Близо до тях беше виенското колело; Колин стоеше с лице към него, а Сара — с гръб. Майк чу вик и от небето полетя фунийка със сладолед, като че ли право върху Сара. Майк тъкмо щеше да се спусне към нея, но събеседникът й я хвана през талията и я отмести. Сладоледът се размаза на сантиметри от мястото, където стоеше тя. После Колин пак я вдигна да стъпи върху кафеза, без да престава да я слуша.
	Майк се подсмихна и тръгна да си ходи. Видя, каквото му трябваше: Сара имаше закрилник. И точно тогава Колин го погледна право в очите. През цялото време е знаел, че Майк наблюдава.
	Колин го питаше безмълвно преминал ли е теста. Той кимна и се изниза в тълпата. Новите му братовчеди можеха да бъдат и по-лоши. Боевете, които щяха да се състоят след час, се очертаваха по-интересни, отколкото си ги бе представял отначало.

	* * *

	Сара седеше на скамейка между две жени от нейната църква. Два реда по-долу седяха Ариел и най-малкият й брат Шеймъс, а Люк се промъкваше между хората към нея. На арената стоеше Майк, безумно красив с шотландската пола и широката риза. Държеше меч, доколкото беше известно на Сара — дървен, внушително оръжие, тежащо седемнайсетина килограма. От начина, по който заби острието му в пръстта, хората останаха с впечатлението, че мечът е прекалено тежък за него.
	Около Майк обикаляха гигантите Фрейзиър с поли, които Сара им бе ушила преди няколко години. Знаеше, че идеята е да пресъздадат битка, когато сам воин се е жертвал за своя клан, но точно в момента историята не й допадаше. Фрейзиърови участваха всяка година в представлението и обожаваха тълпата да ги освирква и да ги изпраща с дюдюкане. Наслаждаваха се на ролята си на доблестни воини, които ще победят неприятеля, но тази битка трябваше да разчувства зрителите и да им напомни за миналото на шотландците.
	Люк стигна до дамите и се настани до Сара.
	— Страхуваш ли се? — попита и бръкна да си вземе пуканки от нейните. — Няма да го наранят.
	Ариел го чу и се обърна да погледне Сара.
	— Няма да пострада. Братята ми решиха Пери и Лани да се оттеглят и да оставят само Колин. Накарах го да ми обещае, че ще се държи прилично.
	Преструваше се, че уж го казва само на Сара, но гласът й се чуваше през шест реда.
	— Надявам се Майк да не нарани братята ти — отвърна Сара също толкова високо.
	Хората наоколо се разсмяха. На всички им беше известна отколешната омраза между двете млади жени.
	Ако имаше едно нещо еднакво у братята Фрейзиър, то беше, че като надаваха гласове, ги чуваха и те точно това направиха на арената.
	— Значи си наш братовчед — изрева Колин и гласът му прозвуча заплашително. — Не приличаш на нас.
	— Ангел е целунал майка ми — отвърна Майк.
	Гласът му не беше силен като техните, но от тембъра му Сара настръхна. За съжаление дълбокият глас на Майк оказа същото въздействие и върху други жени, даже няколко девойчета се разпищяха.
	— Много приказва, но ще си изпати — провикна се Пери.
	Беше с една година по-малък от трийсетгодишния Колин, и също такъв хубавец като братята си.
	— Щом знам много, няма как да съм роднина на Фрейзиърови.
	Тълпата одобри с радостни възгласи думите на Майк. Хората си умираха от удоволствие, че някой предизвиква тези богаташи.
	Едрите юначаги стесняваха кръга около Майкъл.
	— Да доведем ли най-малкия ни брат Шеймъс да свърши тази работа? — провикна се Лани. — Струва ми се, че и едно дете ще събори този старчок.
	Лани замахна колебливо с меча си, колкото да подразни Майк, но той реагира мигновено. Вдигна грамадния меч, все едно беше лек като перце, и го развъртя над главата си. Лани и Пери се отдръпнаха, но Колин настъпи. С едно движение Майк блокира дясната му ръка и изби със своя меч мечовете на другите двама.
	Тълпата онемя. Всички замръзнаха. Майките престанаха да се карат на децата си, мъжете престанаха да зяпат момичетата, а хлапетата гледаха като омагьосани. Сара първа дойде на себе си. Скочи на крака и заръкопляска. Но на публиката тихият звук не въздейства и тогава тя се развика тържествуващо. Люк също се присъедини към нея. Само миг по-късно хората наскачаха на крака и се понесе истински рев.
	В центъра на арената Майк не даваше никакъв знак, че е чул одобрението на тълпата. Без да откъсва очи от Колин, отстъпи леко, за да бъдат в полезрението му двамата по-малки братя. Когато тълпата се укроти и всички насядаха, те се приближиха, за да вземат мечовете си, но Майк грабна единия, метна го надалеч и острието му се заби дълбоко в пръстта. Този път не беше необходимо Сара да подканва публиката. Всички наскачаха и започнаха да надават възгласи.
	Майк държеше над главата си два тежки меча. Пери се приближи, той нападна и замахна към врата му. В другия край на площадката чуха виковете и се затичаха. Работникът на въртележката удари ръчната спирачка, подмина опашката от чакащи и когато те запротестираха, им викна: „Тичайте след мен“. Подкани банда момчета: „Там има бой!“. Те се втурнаха и едва не прегазиха хората.
	На арената Пери вдигна ръце в знак, че се предава, после се поклони на Майк. Дори да беше казал нещо, нямаше да се чуе от оглушителния рев на тълпата. Лани почака, после се обърна и се поклони на зрителите в знак, че се предава. Беше гръмко освиркан.
	Останаха само Колин и Майк и нито един от двамата не даваше вид, че ще отстъпи. Майк държеше два меча, но когато виковете стихнаха, се усмихна на Колин.
	— Не искам да те победя в нечестна битка — изрече високо, мятайки единия меч, и той се заби в пръстта на сантиметри от другия.
	Възгласите, които се надигнаха, се чуха надалеч.
	— Не е ли великолепен? — пошушна Сара на Люк.
	Той я потупа по ръката и й се усмихна топло.
	— Майк е истински герой, хладен като айсберг. Но и Колин не му отстъпва. Съпругът ти ще трябва да се поизпоти, преди да го победи.
	Мъжете започнаха да се дебнат. Колин нападна пръв. Но той отскочи и ритна в гърдите Колин, който се олюля. Майк отскочи и започна да го обикаля с вдигнат меч.
	Колин бързо се съвзе, изпъна се и изрева:
	— Все едно комар ме ухапа.
	При тези думи група момчета взеха страната на Колин и започнаха да го насърчават:
	— Фрейзиър! Фрейзиър!
	Сара започна да скандира:
	— Майк! Майк!
	Хората около нея подеха възгласа й. С изключение на Ариел и Шеймъс, разбира се, които останаха седнали, но тъй като другите им пречеха, Шеймъс се изправи и потупа по рамото мъжа пред себе си. Мъжът, който не беше от града, огледа внушителния ръст на Шеймъс и седна. Хората около тях също насядаха.
	Когато Колин атакува Майк, се извъртя внезапно и закачи ръкава на ризата на Майк. Ризата се разкъса от рамото до кръста. Майк хвана висящите парчета плат, доразкъса ги и ги захвърли.
	Видът на Майк, гол до кръста, с шотландска пола, докара до лудост публиката. Той настъпи към Колин, който отскочи назад, но мечът все пак изсвистя опасно близо до него. Тълпата замря и затаи дъх. Това беше най-обикновен провинциален панаир, но Майк като че ли вземаше битката за истинска. Дали пък не засегна Колин с последния удар?
	Колин се загледа в гърдите си, сякаш очакваше да бликне кръв, но после видя нещо, което останалите не виждаха. Отстъпи с усмивка, вдигна ръце и обиколи в кръг. Като на бавни обороти ризата му взе да се смъква. Майк я беше разкъсал, но без да нарани братовчед си. Когато и Колин остана гол до кръста, момичетата започнаха да го аплодират и Сара се разсмя.
	— Виж, Колин явно също тренира — отбеляза Люк.
	В следващата секунда мъжете започнаха отново да се обикалят и да се нападат не на шега, поне за вкуса на Сара битката беше прекалено реална.
	— Това вече не ми харесва — прошепна тя и братовчед й я прегърна през раменете. — Божичко, нека да не пострада.
	Сара скри лице в рамото му.
	— Не осъзнаваш ли, че играят? Няма опасност за двамата, и особено за Майк. И тримата братя да го нападнат, пак няма да го победят.
	— Сигурен ли си?
	— Абсолютно. Не виждаш ли? На Колин вече му личи умората, а Майк е толкова бодър, че може цял ден да се бие. Какво е тренирал?
	— Не знам. Тес спомена нещо за Китай и Бразилия. — Сара му подаде телефона си. — Обади й се и я попитай.
	— И да пропусна този двубой! Ха! Хайде, ела да отидем до оградата да гледаме по-отблизо.
	Застанаха до оградата и Сара се стараеше да наблюдава боя, но не й беше лесно. Майк отбягваше ударите на Колин и сега, като бяха по-близо, виждаше, че Майк наистина е в отлична форма и сякаш е готов да се бие цял ден.
	И тогава хвърли поглед към оградата, видя Сара да се взира в него почти разплакана и й кимна. Заради нея щеше да приключи двубоя. В следващата секунда се завъртя откъм гърба на Колин, скочи и го ритна, като същевременно го удари с меча по прасците. Колин загуби равновесие и се строполи на земята всред облак прах. Майк сложи крак върху гърба му и меча до шията му.
	Тълпата се разбесня истерично. Смятаният за жертва победи.
	Майк махна крака си и Колин се изправи, плюейки кал. Майк протегна ръка към Сара и тя изтича при него. Вдигна я и я завъртя, и тълпата зарева оглушително.
	Когато я целуна, гостите от други градове се разсмяха, но жителите на Едилин замръзнаха шокирани. Сватбата на Сара не беше ли след няколко дни? За друг ли щеше да се омъжи?
	— Всички вече ни видяха — каза Сара, но продължи да притиска лицето си към голите му, влажни гърди.
	— Такава беше идеята.
	— Затова се ожени за мен.
	— Затова и заради капки „Полъх на лятна нощ“, което само ние си знаем — каза той, загледан в очите й.
	— Ще се задушите! — извика някой и всички се разсмяха.
	Майк неохотно пусна Сара на земята.
	Тя изтича при Люк, а в това време Майк и Колин си размениха поклони. Колин предизвика бурен смях, когато го сграбчи откъм гърба и го вдигна във въздуха. После изигра пародия на сценката между Майк и Сара, като дори се опита да го целуне. Майк се изхвърли нагоре и стъпи на раменете на Колин и той го задържа за глезените. Колин затанцува пиянски и Майк едва пазеше равновесие. Когато Колин спря, той скочи на земята и се претърколи. После се поклони на аплодиращата публика, Колин го погна с устни готови за целувка, двамата напуснаха тичешком арената и се скриха в палатката, издигната в единия й край.
	— Боже мой! — ахна госпожа Фрейзиър при вида на двамата полуголи, мръсни и ухилени бойци.
	Майк не я беше виждал преди, но я позна от портрета на картите таро. Беше облечена с разкошна средновековна рокля, достойна за кралица. Той й се поклони церемониално.
	— Ваше Кралско Височество.
	Господин Фрейзиър, наконтен като богат търговец излезе напред.
	— Той разбра коя си в действителност, скъпа.
	Колин се обади зад Майк:
	— Става за кученце, мамо, ще ми разрешиш ли да си го взема?
	— Внимавай да не ти се случи нещо — изръмжа Майк.
	— Внимавай да не получиш братовчедски ритник — не остана длъжен Колин.
	Господин Фрейзиър застана между тях и подаде ръка на Майк.
	— Чух, че твоята баба е рождена сестра на моята майка. Съжалявам, не познавам нито една от двете, но…
	— О, Грини — намеси се съпругата му, — по-нататък ще има време и за това.
	Обърна се към Колин и го изгледа строго.
	— Имаш чиста риза в караваната. — Погледна Майк. — Предлагам и ти да си метнеш нещо на гърба.
	— Да, мадам — отговориха двамата в един глас, след което изтичаха отново на арената и започнаха да се налагат.
	— Ще пийнем ли по чашка? — попита Колин.
	— Бих искал, но имам да свърша една работа.
	— Целият град те видя със Сара. — Колин сниши глас: — Виж, знам някои от причините да дойдеш, но не всичките. Ако имаш нужда от помощ, дай знак.
	— Пази нея, това е достатъчно — отвърна Майк и напусна арената, за да отиде в палатката на Ели.
	Както и предполагаше, Сара го чакаше там с чиста риза.
	След няколко минути получи есемес.
	„Хей, хлапе, здрасти. Получил си поканата ми. Не знам какво по-точно правиш, но се получава. Вендло беснее от гняв.“
	— От кого беше? — попита Сара.
	Майк я хвана през талията и я завъртя.
	— Защо си толкова щастлив? И снощи, и сега. Какво става?
	— Инстинкт, миличка — смееше се той. — Още не съм го изгубил.
	Тя очакваше отговор.
	— Ще кажа само, че се съмнявах в предателство, но не исках да повярвам.
	— И той… или тя… не те е предал, така ли?
	— Не. Къде е сестричката на Ким? Ана ли се казваше? Трябва да репетираме, преди зрелището да започне.
	Влезе Тейлър, сестрата на Сара, и Майк й се усмихна.
	— Престани да флиртуваш със сестра ми и върви да намериш Ана.
	— Наистина — добави Тейлър, — иначе моят съпруг ще те набие.
	Съпругът й беше лекар, претоварен с работа, и никога нямаше време за фитнес.
	— Като спечеля това състезание, ще се върна и ще ти сложа жиците — прошепна на Сара. — Разбра ли?
	Сара въздъхна дълбоко. Майк й намекваше, че Грег идва насам, което означаваше, че големият купон скоро ще започне. Страхуваше се, че ще се вбеси безумно, като го види, и ще изтърси истината за майка му, ще го заплаши с разследването и ще съсипе всичко.
	— Няма страшно — успокои я Майк. — Не се притеснявай да говориш. Видях как лъжеш, без да ти мигне окото.
	— Нима предполагаш, че от тези врели-некипели ще се почувствам по-добре?
	Прегърна я и като хвърли поглед към Тейлър, за да се увери, че е с гръб към тях, я целуна.
	— Когато всичко това свърши, ще те накарам да се чувстваш на седмото небе.
	Сара кимна, но сърцето й се свиваше от притеснение. Майк я целуна по челото и излезе.
	— Сара — рече Тейлър, — Люк твърди, че Майк щял да открие нещо като фитнес клуб. Мога ли отсега да запиша Джен?
	Сара се разсмя и разбра, че най-после започва да се сближава със сестрите си.


>	27.

	Сара очакваше да гледа съпруга си в състезанието по скачане на въже, особено след като негова съперничка беше огън момиче като Ана Олдридж, затова побърза да свърши поръчките на майка си. Докато разтоварваше щайги с ябълки, слушаше как минаващи хора, които бяха гледали двубоя, се възхищават на Майк.
	Как й се искаше да извика, че той е неин съпруг!
	Ели спря до нея и прошепна:
	— Съвсем скоро ще направим реклама за фитнес клуба на Майк. Готова ли си да се заемеш с ремонта на онази порутена, стара ферма?
	Сара се усмихна; майка й знаеше точно как да й оправи настроението.
	— Той премести колата награда — развика се някакво момче. — Ще се състезава там с някакво хлапе. Ще бъде цяло шоу.
	Нямаше съмнение кой е този „той“ и Сара развърза престилката си. Всяка година Фрейзиърови даряваха кола за победителя в игрите. Явно Майк беше преместил въпросната кола, за да изнесат с Ана представлението на подиума. Сара не искаше да пропусне това зрелище.
	Но баща й я спря:
	— Сара, може ли за момент?
	Изразът му беше „докторски“, както казваха в семейството му. Хенри Шоу беше добряк и нямаше нищо против неговите жена и двете по-големи енергични дъщери да управляват живота му, но в професионално отношение беше съвсем различен.
	— Какво има? — попита Сара.
	— Става въпрос за Джос.
	Сара веднага забърза към шатрата на гадателката, която беше до тяхната, но баща й я задържи.
	— Тя е добре, но се е преуморила. С Люк я отведохме у тях да почива. Сара, знам, че искаш да гледаш Майк, но не можеш ли да я заместиш? Пред шатрата има дълга опашка и мисълта, че ще останат разочаровани, допълнително я стресира. Тя каза, че само ти ще можеш да я заместиш.
	— Разбира се — съгласи се Сара.
	Утеши се, че ще бъде близо до майка си, точно каквото беше желанието на Майк.
	— Люк донесе дрехи на Джос да се преоблече. Имаш ли нещо против този тоалет — подаде й той пищния костюм на Джос.
	— Не, ще го облека.
	Като влезе в малкото служебно помещение на шатрата, Сара се попита колко от цялата история Майк е разкрил пред родителите й през онази нощ, когато е уговарял сватбата.
	Облече набързо широката рокля с волани на Джос върху своята и си сложи обиците на Тес. Поне като влизаше в ролята на Джос, можеше да махне лепенката от пръстените си. Хрумна й инстинктивно да си сложи възглавница на корема и помоли баща си да й помогне. Вярваше, че с воала на лицето никой няма да забележи подмяната на гадателката.
	Докато баща й завързваше възглавницата, каза:
	— Надявам се, че онова момче, за което се омъжи, ще се погрижи това да стане истинско. Обичам внучета. Ах, Сара, според теб прекалено стар ли съм да се присъединя към тренировките на Майк?
	Тя го целуна по страната.
	— Татко, за мен никога няма да бъдеш прекалено стар.
	Доктор Шоу, усмихвайки се, закрепи воала на главата й. С червения тюрбан на главата и с венчалните си пръстени, най-после изложени на показ, беше трудно да бъде различена от Джос.
	— Хайде, започвай — каза баща й и като отметна брезента да излезе, Сара долови някакво движение в далечния край на шатрата. При други обстоятелства не би забелязала, но сега се досети, че Брустър Ланг е наблизо.
	Щом баща й се отдалечи, Сара каза тихичко:
	— Всички харесаха сладките ви, господин Ланг.
	Влезе в приемното помещение и седна на ниско столче. Пред нея имаше кръгла масичка, която Шеймъс беше изрисувал с астрологични знаци и звезди във всички цветове на дъгата, и още един стол срещу нейния.
	Пред палатката стоеше гимназистка-доброволка, която помагаше, и Сара й каза да започне да пуска посетителите.
	След час й се искаше да закрещи, че и тя като Джос има нужда да почине. На хората им бе известно, че Джос е гадателката, и дали защото беше новодошла, или заради скритото лице, но по някаква причина хората изливаха душите си и приемаха много сериозно онова, което Сара им говореше. Още с първото „гледане“ тя се озова в ролята на съветник.
	— Да го зарежа ли — попита една жена, която познаваше, и едва не извика „да“. Вместо това с мистичен похват я насочи към терапевт, който работеше с малтретирани жени.
	— Ще срещна ли подходящ мъж?
	На Сара й хареса въпросът на жената, защото беше забелязала как я гледа господин Питърсън в църквата. Посъветва я веднага да отиде в сервиза му и да си смени спирачките, иначе ще катастрофира, също така й пошушна, че Артър Питърсън ще й предаде духовно послание, затова трябва веднага да говори с него.
	Жената тръгна и Сара се надяваше, че отива в сервиза.
	На две девойчета каза да престанат да пушат тайно и да носят по-дълги поли. Те си тръгнаха, заливайки се от смях.
	Най-лошата част от работата беше, като чуваше в далечината как тълпата насърчава състезателите в игрите. Питаше се какво ли прави в момента Майк. Той никога не беше скачал на въже. Щеше ли да се справи? Това, разбира се, беше излишен въпрос, след като стана ясно, че не съществува спорт, в който Майк да не се представя блестящо.
	Сара се усмихна при мисълта дали техните деца ще наследят таланта му. Искаше й се да има син, експерт по бойни изкуства. От друга страна, надяваше се дъщеря й да не се пристрастява към катеренето по дърветата.
	— О, скъпа, явно си се размечтала и аз те прекъсвам.
	Госпожа Майерс влизаше с накуцване в шатрата. Беше вдовица, около осемдесетгодишна, живееше в малък апартамент в покрайнините на града и редовно ходеше на църква. Засели се неотдавна в Едилин, но се говореше, че като дете била живяла тук и се завърнала, когато съпругът й починал. Даже с две патерици горката жена се движеше трудно. В църквата беше винаги измежду първите петима в списъка за помощи.
	Докато госпожа Майерс сядаше, Сара размесваше картите таро и внимаваше да не ги повреди.
	— И така, какво ви интересува?
	„Моля те, само не ме питай колко ще живееш.“
	— О, скъпа, обичайното. Кога ще срещна някой мъж?
	Сара се помъчи да не се разсмее, но не можа да не се усмихне зад полупрозрачния воал.
	— Какво ще кажете за приятен, здрав, пенсиониран бизнесмен?
	— Предпочитам ездач, жилав и тъмноок, който да язди с мен през полята на гърба на своя черен жребец и да ме люби на лунна светлина.
	Сара остана с отворена уста.
	— И на мен ми харесва тази идея.
	Госпожа Майерс погледна картите.
	— Е, какво казват картите за мен?
	Не познаваше добре жената, за да измисли някое подходящо за нея предсказание.
	— Пари — заяви решително Сара, подреждайки три карти. — Очаква ви богатство.
	— Нима? И коя карта го предрича?
	Сара не беше сигурна коя карта какво означава, но имаше смисъл монетите да вещаят богатство. Посочи онази с намръщеното лице на Грег, заобиколено от образите на шест жени върху златни монети.
	Госпожа Майерс отвори чантата си, толкова стара, че кожата се бе напукала, и извади очила. Докато си ги слагаше, каза:
	— Веднъж носих воал, почти същия като твоя.
	— Нима? — усмихна се Сара. — И помогна ли ви да получите това, което искахте?
	— Получих грамаден, хубав съпруг — отговори клиентката.
	— Значи си е струвало — продължи разговора Сара, но сърцето й се разтуптя лудо.
	Воал, който й е осигурил съпруг! Млад красавец, който я е любил на лунна светлина! Нима тази жена беше небезизвестната Мици Вендло? Изглеждаше много по-стара от петдесет и три, но тя погледна ръцете й и видя, че не са сбръчкани като лицето й. На никого и през ум не му бе минало, че Мици ще се дегизира като старица, пък и тази тук нямаше забележителния нос от снимката.
	Сара осъзна, че всеки друг, на когото госпожа Майерс разкаже за воала, който й е осигурил съпруг, ще приеме разказа като хубава шега. Само заради чутото от Майкъл се досети коя е.
	Искаше да има алармен звънец, който да натисне с крак. Не беше попитала Майк за камерите в шатрата и сега съжали. Наблюдаваше ли някой или само се записваше? Ако направи жест, има ли кой да го види?
	„Спокойно“ — насърчи се тя, обърна бързо картата с портрета на Грег и разпръсна други. Ако Мици ги беше видяла с Майк, нямаше защо да се тревожи, понеже сега всички мислеха, че тя е Джос. Дотук добре, защото в старата чанта на госпожа Майерс положително имаше пистолет. Джос беше омъжена жена и Сара вдигна ръката си така, че пръстените да проблеснат.
	Госпожа Майерс разглеждаше картите и очите й се уголемиха.
	— Откъде взехте тази колода?
	Тя остана без дъх, като че ли е видяла нещо поразително красиво.
	Всяко съмнение, че това не е Мици Вендло, се изпари.
	— Прекрасни са, нали? — попита младата жена много високо. — Има само шест такива колоди в света. Издателството на съпруга ми ги отпечата за реклама на една от книгите му. Понеже е много скъпо, други няма да бъдат отпечатани.
	Госпожа Майерс се наведе да разгледа картите.
	— Като че ли лицата са ми познати.
	— О, да. Нарисува ги Шеймъс Фрейзиър и ни изненада с портретите. — Взе „Съдията“ с портрета на нейната майка. Роклята й на картинката беше червена, имаше забрадка на главата си и златни обици. — Това е госпожа Шоу, майката на моята приятелка Сара.
	Пъхна картата с портрета на Грег най-отдолу в колодата. По-добре тази жена да не вижда Стефан, представен в крайно неблагоприятна светлина.
	— Но аз ви разправям за моя живот, а би трябвало да се съсредоточим върху вашия.
	Въпреки всичко у Сара се надигна паника. Какво да направи? Да остане в шатрата, да анализира и гадае, или да побегне при Майк? Знаеше, че е изключено да излезе. Тази жена беше се изплъзвала цял живот от закона, така че нямаше да стои кротко и да чака да я заловят.
	Реши да направи всичко по силите си да я задържи и да даде време на някой да дойде и… Какво? Да я арестува ли? Опита се да си спомни всичко, което Майк й бе разказвал за Мици, но не беше лесно.
	— Нека да видим. Ах, да. — Погледна жената. — Истината, каквато я показват картите, ли искате да чуете, или захаросани приказки като другите?
	Госпожа Майерс — Мици — примигна.
	— Истината.
	— Добре. Воалът ви е донесъл нещастен брак и сте вдовица отдавна. — Погледна жената и очите й търсеха извинение. — Съжалявам, госпожо Майерс, казвам само каквото виждам. Изглежда, вашият съпруг не е бил добър човек.
	Жената не каза нищо, само се взираше в нея и Сара едва не изпадна в паника. Потупа картите.
	— Но сте изживели любовта с друг мъж. Бил е млад и много красив. — Сара се усмихна с най-сладката си усмивка. — Описанието на ездата на лунна светлина не е ли от вашето минало?
	Жената мълчеше.
	— Но нещо се е случило с вашия млад любим. Бъдещето му е неясно.
	Жената се наведе напред, като че ли заинтригувана.
	— Но вижте. Има още една любов в живота ви. Има дете. Син или дъщеря?
	Погледна жената, очаквайки отговор.
	Тя се облегна и Сара се изплаши, че сякаш губи интерес.
	— Ти си гадателката, ти кажи.
	Сара пак се загледа в картите.
	— Това дете е много привлекателно за другия пол и това ви радва, но същевременно ви създава и много проблеми.
	Жената мълчеше отново.
	— Ах, ето. Тази карта. — Посочи една. — Изглежда, имате цел в живота. Стремите се към нещо, защото то ще ви донесе… — Сви леко вежди, като че ли мислеше усилено. — Спокойствие, свобода. Да, но каквото и да е, ако го откриете, ще ви бъде дадено спокойствието, което така силно желаете.
	— Толкова умна млада жена си ти — каза госпожа Майерс и се закашля. — Извини ме. — Разкашля се още по-силно. — Виждаш ли какво значи да остарееш. Не бих искала да те затруднявам, скъпа, но би ли ми донесла чаша вода?
	Сара се досети, че иска да открадне колода карти, но стана и се помъчи да измисли как да постъпи. „Да намеря Майк“ — беше първата й мисъл, но беше немислимо да остави жената. Ами ако прибере в чантата си колодата и изчезне? Може би повече никога нямаше да я намерят и вината щеше да бъде на Сара.
	— Разбира се — каза и отиде зад завесата в дъното на шатрата. Подаде глава през процепа. — Господин Ланг! — изсъска тя. — Имам нужда от вас.
	Но него го нямаше. Сара надникна през завесата. Госпожа Майерс седеше, където я бе оставила, и Сара имаше време.
	Погледна към един от шевовете на палатката с ширит отгоре и реши, че там вероятно е скрита камера. Размаха ръце в тази посока с жест, с който показваше, че някой трябва да дойде.
	Госпожа Майерс още чакаше с очила на върха на носа. Беше взела колодата и разглеждаше картите. Сара пое дълбоко дъх. В следващата секунда щеше да види портрета на Грег и да се досети какво става.
	— Къде е Майк?
	Сара се стресна и като се обърна, видя Ариел, застанала в задния отвор на шатрата.
	— Майк ли? — попита Сара.
	— Да, онзи мъж, когото така стискаш, като че ли се дави. Изчезнал е. Видях го да се мотае с някакъв непознат, много готин тип. Само как ходеше, направо ме… Както и да е, сега трябва да намерим Майк, защото започва следващият двубой. Сигурно се е изплашил от братята ми.
	Сара надзърна през завесата и видя как госпожа Майерс пъхна три колоди в чантата си. След като очевидно нямаше кой да й помогне, трябваше да действа мигновено, иначе Мици Вендло щеше да се изпари. Ако избяга, всичко щеше да бъде напразно.
	Ариел носеше средновековен костюм на богата дама. От бонето й се спускаше бяла копринена лента.
	Сара се пресегна и я дръпна с все сила.
	— Какво, да ти се не види, правиш?
	— Залавям престъпник — отговори Сара и погледна през завесата.
	Госпожа Майерс ставаше. След минута щеше да бъде навън. Сара отметна завесата, засили се и скочи върху жената. И двете се строполиха на пода.
	— Да не си се побъркала? — попита Ариел.
	Сара лежеше в цял ръст върху жената и се мъчеше да натъпче бонето в устата й, за да не се развика.
	— Тя е крадла и вероятно убийца — отвърна Сара, докато се боричкаше с нея. — И щом Майк го няма, тогава… Ох!
	Госпожата се беше опитала да я ухапе. Сара я яхна.
	— Щом Майк го няма, значи изчезването му е свързано със сина й.
	Ариел наблюдаваше как Сара седи върху някаква старица, но от силата, с която се съпротивляваше, явно не беше толкова стара.
	— Андерс ли е неин син? — попита Ариел.
	— Да! Мъжът, за когото знаеш, че скача охотно в леглото на всяка жена от града и за когото не си направи труда да ме предупредиш, е неин син. И са издирвани от когото се сетиш — полицията, ФБР, Тайните служби. Те са големи престъпници.
	Ариел сякаш не осъзнаваше какво й се говори.
	— Нямаше да ми повярваш, ако ти бях казала за Грег.
	Сара седеше върху жената, която се опитваше да я отхвърли от гърба си.
	— Като истукан ли ще стоиш, или ще ми помогнеш? Намери нещо да я завържем.
	В единия ъгъл висеше въже, оплетено от червени и виолетови нишки с пискюл на края. Ариел го дръпна и с него отпори и около два метра ширит. Докато завързваше на гърба й ръцете на жената, Ариел попита:
	— Знаеш ли, че там горе има камера?
	— В цялата палатка трябва да има камери за наблюдение, но явно никой не ги следи. Какво е станало с Майк?
	— Той е тук заради някакъв случай, нали? Колин ми каза…
	— Не искам да слушам какво е надрънкал брат ти, дето не знае да си затваря устата. Какво е станало с Майк?
	— Приключи шоуто с Ана и… видя ли как метна над главата си това дете? Тя се изпъна като дъска и Майк…
	Госпожа Майерс се заизвива с всички сили под Сара.
	— Бях твърде заета да залавям убийци, за да видя съпруга си какво прави! — оплака се Сара, явно разочарована.
	Изненадана, Ариел престана да завързва китките на госпожата.
	— Съпруг ли? Той дойде тук заради разследването. Да не би да се е оженил за теб, за да те спаси от Андерс?
	— Разкарай този похотлив израз от лицето си! Майк е мой и ще си го пазя.
	Под нея госпожа Майерс застина.
	— Ти май я уби — отбеляза Ариел.
	— Не, тя се разстрои, че не се омъжих за сина й. Нали, Мици?
	Жената взе да издава някакви неприятни звуци през втъкнатия в устата й плат.
	— Трябва да я изведем оттук, без някой да забележи. — Сара издърпа възглавницата изпод робата. Маскировката не беше необходима вече.
	— Ще доведа Колин и…
	— Не! — спря я Сара. — На никого няма да казваш. Брат ти ще я арестува и ще я затвори.
	— Естествено. Че какво друго да правим с нея?
	— Щом Майк го няма, значи са го отвлекли. Животът му може би е в опасност и аз ще разменя тази противна старица за него.
	Мици Вендло обърна глава, за да погледне Сара.
	— О! — учуди се Ариел с вдигнати вежди.
	— Да, точно така. Излез и кажи на момичето, че на госпожа Майерс й е прилошало и аз ще… Не знам какво. Измисли там нещо. После иди зад шатрата и кажи на господин Ланг да дойде и…
	— Брустър Ланг! Нали те беше страх от него.
	— Нямам представа откъде си извадила това заключение. Докарай го тук и му кажи, че ще бъде гадателка.
	— Брустър Ланг гадателка? Да не си се побъркала?
	— Ариел, цял живот правиш всичко наопаки, сега нямаме време за това.
	Ариел се вторачи за миг в Сара, както беше яхнала старицата. Воалът висеше от едната страна на лицето й и както беше облечена в този костюм в ярки цветове, никак не приличаше на сладкото, послушно момиче, което бе презирала цял живот.
	— Готово — съгласи се най-после тя и за не повече от половин минута каза на гимназистката разпоредителка, че ще се наложи малко прекъсване. За още две минути намери господин Ланг и когато влязоха, го държеше здраво през раменете.
	Господин Ланг престана да се дърпа, когато пред очите му се разкри невероятната гледка със Сара, яхнала старата госпожа Майерс. Очичките му светнаха и той се подхили. Знаел е коя е жената на снимката, която му показа Майк.
	— Да, отрязали са от носа й поне шест сантиметра — каза Сара и при този коментар Мици се опита да забоде петата си в нея. Но не беше по-бърза от господин Ланг, който я ритна по глезена. Сара я чу да простенва. — Помогнете ми да я изведем оттук. Ще я облека с робата на Джос и ще й покрия главата.
	— Нека някой да ми каже какво става тук — заяви Ариел.
	— Открадна картините ми, туй стана — мърмореше господин Ланг, вторачен в жената на пода.
	Младите жени се обърнаха към него.
	— За какво говориш? — попита Сара, събличайки грамадната роба. Добре, че й хрумна да я облече над костюма си.
	Господин Ланг се колебаеше и Ариел го заплаши:
	— Ще накарам братята си да те напердашат, ако не ни кажеш какво си направил.
	— Нищо не съм направил. Като бях малък, ги намерих, нищо друго. Онзи човек, дето живееше във фермата, професора от университета, не ги е виждал. Скрих ги от него. Заковах с пирони стаята.
	— Каква стая? — попита Ариел.
	— Тайник ли има във „Фермата на Мерлин“? — попита тихо Сара и когато той не отговори, продължи: — До камината е. Затова не е на средата. Така се замаскира тайната врата. Майк откри ли я?
	Господин Ланг почти се размекна:
	— Той отнесе ли ги? Видях, че търси, но не вярвах, че знае. Умно момче е. Доволен съм, че е мой.
	— Роднина ли си на Майк? — попита ококорено Ариел. — Как е възможно!
	— Сега няма да разискваме този въпрос — накара я да млъкне Сара. — Ариел, помогни ми да й облечем робата. А пък вие, господин Ланг, ще останете ще гледате на хората.
	— Не мога…
	— И аз не мога да се бия, но ето че го правя! — сряза го Сара. — Ако искате моят съпруг да ви остави да живеете във „Фермата на Мерлин“, трябва да ми помогнете. Ясно ли е?
	Господин Ланг кимна.
	— Леле, Сара, кога стана толкова страшна?
	— Ариел, затваряй си устата и ми помогни.
	— Да, мадам — отвърна тя и двете взеха да дърпат извиващата се госпожа Майерс.
	— С каква кола си? — попита Сара.
	— Всички дойдохме с една.
	— Сигурно е била като товарен влак — промърмори Сара и господин Ланг се изсмя по своя странен начин.
	— По-хубава е от играчката, която харесвате с Джослин.
	Държеше главата на Мици, а в това време Сара закрепваше воала.
	— Знаеш ли — каза Сара, загледана в жената, — изглеждаш по-добре, когато половината от лицето ти е скрита. Вярно ли е, че старият ти съпруг избягал с писък от теб през първата брачна нощ и изобщо не те е пожелал?
	Очите на Мици изпускаха искри.
	— Тя те мрази — отбеляза Ариел. — Мрази те до дъното на душата си.
	— Взаимно е.
	Ариел хвана едната ръка, Сара — другата, но като се опитаха да я поместят, жената се запъна с крака. Успяха някак да я издърпат в задната част на шатрата, скрита със завеса.
	— Страхотно. Ами сега? — попита Ариел.
	— И аз не знам, но трябва да я отведем оттук, без да привличаме внимание.
	— Какво предлагаш?
	— Аз, ами… — На Сара нищо не й идваше наум.
	— Ще отида да докарам кола — предложи Ариел.
	— Чудесна идея — съгласи се тя.
	Ариел хукна да търси кола, а Сара се обърна към господин Ланг:
	— Махнахте ли капаните, както ви заръча Майк?
	Той отмести поглед и тя разбра, че не го е направил.
	— Нито един ли? — Господин Ланг гледаше в краката си. — Много добре! — каза Сара. — Сега вървете там и започвайте да гадаете.
	Мици лежеше на пода и така беше впила поглед в Сара, сякаш искаше да й внуши нещо.
	Сара й отвърна със същия свиреп поглед.
	— Ти само се моли да не се е случило нещо с Майк, иначе ще те накарам да съжаляваш, че си се родила.
	Мина й през ум да й отпуши устата и да я разпита, но тя сигурно щеше да се разкрещи и тогава веднага щяха да се насъберат хора. Нямаше никакъв начин да обясни какъв е случаят.
	Чуваше ниския глас на господин Ланг от другата страна на завесата и си помисли, че трябваше да му измисли някакъв костюм. Но пък самият господин Ланг изглеждаше така чудато, че не му бяха необходими специални одежди.
	Надникна през процепа на завесите и видя госпожа Керъл Гарисън с широко отворени очи. Никой не е бил толкова близо до тайнствения стар мъж от… Може би от 1941 година.
	Сара не познаваше госпожа Гарисън и беше доволна, че не й се наложи да й предсказва бъдещето, но явно дебнещият господин Ланг знаеше всичко за нея. Каза й, че голямата й дъщеря се промъква нощем тайно през прозореца на спалнята си и се среща с някакво момче, чието семейство наскоро се преместило от Атланта. Двамата пушели. По-малката й дъщеря била откраднала три долара от чантата на майка си, а синът й обичал да пее, когато е сам, и трябвало да взима уроци. А колкото до съпруга й, той наистина работел до късно, защото искал да си купи лодка, за която всъщност вече бил внесъл депозит.
	— Това е — избоботи господин Ланг. — Да влезе слепващият.
	Сара затвори завесите и погледна Мици Вендло.
	— Надявам се да те затворят до края на живота ти заради Брайън. Той беше изключителен млад човек, с прекрасно бъдеще.
	Очите на жената сякаш тържествуваха и тя изпита почти непреодолимо желание да я ритне, но се сдържа. Къде беше Ариел? Защо се бавеше толкова? Досега можеше да вземе тяхната кола или колата — награда.
	И тогава през задния процеп на шатрата изведнъж нахлу кола, или по-скоро багажникът на черна кола, която тя веднага позна. Беше скъпоценното беемве на Майк. Той беше тук! Сара хукна и едва не се препъна в жената на пода. Стъклата на колата бяха много тъмни и тя не видя, че кара Ариел, преди момичето да слезе от колата.
	— Къде е Майк?
	Сара беше изплашена.
	— Вече ти казах всичко, което знаех за него — проговори Ариел и влезе в шатрата.
	Сара я последва.
	— Ще я сложим в багажника — предложи Ариел. — Съгласна ли си?
	— Да, но как взе колата на Майк? И защо точно неговата?
	— Камион ли да открадна?
	Хвана едната ръка на госпожа Майерс.
	— Хвани другата. — Погледна жената. — Само да ме ритнеш и много ще съжаляваш.
	Сара още гледаше Ариел и очакваше отговор.
	— Дилърът на татко. Обадих се на Сю в офиса, съобщих й специалния номер и тя отвори колата.
	— По същия начин ли запали мотора?
	— Не, аз го запалих. Няколко жички и… — Ариел сви рамене.
	Доста се изпотиха, докато настанят Мици в багажника.
	— Аз ще карам — заяви Ариел.
	Докато маневрираха в тълпата, Сара я закачи:
	— Ариел, ще направиш от някой мъж страхотен съпруг.
	Тя не разбра обидата.
	— Щом намеря мъж да прилича даже наполовина на братята ми, на секундата ще се омъжа за него. Отиваме във „Фермата на Мерлин“, нали не се лъжа?
	— Да, защото Стефан търси онова, което е скрито в тайната стая.
	Сара знаеше, че й е завещана само една картина с подпис „КЕЙ“. И този детински акварел едва ли струваше много.
	Ариел стигна до бариерата към шосето и едно момче изтича да я вдигне.
	— Привилегията да бъдеш Фрейзиър — подметна Сара.
	— Ако ще се опитваш да ми внушиш, че завиждаш, веднага спирам. В гимназията едва не разби сърцето на Лани.
	— Моля?
	Сара се хвана за дръжката, защото Ариел караше много бързо. Старият път се виеше покрай потока на Кей и имаше остри завои.
	— Нищо. Ще ми кажеш ли какво става? Защо някакъв детектив се ожени за теб, за да разнищи случая?
	Ариел взе един завой с двойно по-висока от предвидената скорост. След това едва овладя колата да не се блъсне в едно дърво.
	— Ариел! Ще ни убиеш!
	— Тази кола е по-маневрена от всяка друга. Ще накарам татко да я погледне. Знаеш ли, че стъклата са бронирани? Чудя се какво ли има под капака в багажника?
	При тези думи двете се спогледаха с разширени от ужас очи. Не знаеха какво има в багажника на Майк, но можеха да се досетят. Оръжия. И Мици Вендло беше там. Наистина, беше завързана, ами ако се освободи…
	— Чудно — обади се Сара. — Трябваше да вземеш точно колата на Майк и сега една от най-издирваните престъпнички в Щатите е заключена в багажника с цял арсенал от огнестрелни оръжия. Добра работа, Ариел. Много умно, няма що.
	— Щом не ти е необходима помощта ми, защо я поиска?
	Стигнаха до алеята към къщата в имението и когато Ариел се накани да завие, Сара я спря.
	— Господин Ланг е заложил капани из целия имот и Майк ми показа някои от тях. Паркирай в овощната градина. Ако Мици се освободи, ще трябва да мине през капани, заложени за сина й.
	Като следваше указанията на Сара, Ариел мина през ливадите и живите плетове и спря в овощната градина.
	— И сега какво ще правим?
	— Не знам. Имаш ли някаква идея?
	— Първо да се обадим на Колин.
	— Цялото ти семейство участва в игрите и никой няма да отговори, ако позвъниш.
	— Значи оставаме само двете.
	Слязоха от колата и Сара погледна багажника.
	— Дали да не я проверим?
	— Как не! И да вземе да стреля по нас! — Ариел оглеждаше запуснатата овощна градина с изсъхнали и липсващи дървета. — Побиват ме тръпки от това място. Винаги съм си мислела, че тук има духове.
	— С Майк ще оправим всичко. Ариел, стегни се, и да вървим. И стой до мен, иначе може да те улучи някоя стрела.
	Двете жени, облечени в средновековни рокли погледнаха към къщата зад старите плевници и обори. Беше ден, притичаха през ливадата приведени, тихомълком се приближиха до къщата и чак тогава видяха колата на Грег.
	Сара не можеше да овладее страха, който я прониза. Откакто се запозна с Грег, той имаше власт над нея. И въпреки че последните две седмици промениха драстично живота й, тя още се плашеше от влиянието, което този мъж бе имал върху нея.
	Но сега нямаше да размишлява. Прецени, че ако Грег, а това означаваше и Майк, са в къщата, сигурно са в гостната с камината, където би трябвало да се намира и тайникът.
	Двете заобиколиха покрай стената. За съжаление Сара трябваше да се надигне на пръсти, за да види какво става в гостната. Гледката я изплаши и сърцето й се разтуптя лудо. В стаята имаше четирима мъже. Грег/Стефан стоеше до камината. До него имаше друг с насочен към Майк пистолет и четвъртият беше до Майк в средата на стаята. Малкото мебели на господин Ланг бяха изблъскани настрани, за да се получи импровизиран ринг.
	Майк и другият мъж бяха боси и голи до кръста. Дебнеха се един друг, но от кръвта по лицата им беше ясно, че се бият отдавна.
	Мъжете бяха еднакви на ръст и тегло, целите само мускули, с широки рамене и тесни ханшове, а мускулите на гърбовете им лъщяха.
	Другият мъж замахна с юмрук към Майк, но за радост на Сара той избягна удара. След това най-изненадващо се наведе, хвана мъжа за краката и го дръпна силно. Мъжът запази равновесие, но не за дълго, защото Майк го удари с глава в корема и двамата се проснаха на земята.
	Двамата се оплетоха, Майк отгоре, а другият го заклещи с краката си зад тила. Майк започна да го налага с юмруци, онзи свали краката си и с все сила удари Майк в корема.
	Сара се смъкна от прозореца и затисна с ръка устата си, за да не се разкрещи. Погледна Ариел.
	— Това ли е мъжът, когото видя на панаира? Онзи, дето много го хареса?
	Ариел сви рамене.
	— Умееш да преценяваш мъжете по-зле и от мен.
	— Трябва да се обадим на Колин — прошепна Ариел.
	— Майк ще бъде мъртъв, докато дойде. Трябва да им отвлечем вниманието. С какво бельо си?
	Ариел се подсмихна и се обърна с гръб Сара да й развърже ширитите.
	— Има едно магазинче точно срещу Нюйоркската обществена библиотека. Държи го дребничка французойка. Няма да повярваш какво бельо продава. Поправя всичко по тялото ти.
	Изричаше думите като скоропоговорка, за да прикрие страха си.
	— Нима? — учуди се Сара. Ръцете й трепереха.
	— Ако можеш… Ако подмамиш един от мъжете към онази плевня, там има капан.
	Сара се съсредоточи върху конкретни неща, а не какво би се случило с Ариел, ако я подгони въоръжен мъж. Обясни й за капаните и точно какъв е онзи при плевника, разказа й и как я бе грабнал Майк на люлеещото се въже.
	— Престани да се тревожиш за мен. Ще се оправя — спря я Ариел.
	После съблече роклята. Бельото й беше много красиво — черен копринен корсет, обточен с миниатюрни червени панделки на деколтето, и гащички, които изобщо не покриваха задните й части. Дългите й крака бяха боси.
	— Добре че не съм с бабешки гащи, каквито носиш ти.
	— Ариел, защо не се опиташ да бъдеш мила за разнообразие? Може и да ти хареса.
	И Сара съблече своята рокля. Тази сутрин, за да възнагради Майк за победата му в игрите, си беше сложила бельо, което той не беше виждал. Белият корсет и белите чорапи с жартиери по нищо не отстъпваха на бельото на Ариел.
	Ариел се облегна на стената.
	— Ето ни, издокарани като за бардак, и сега какво?
	В следващата секунда дойде отговор на въпроса им, когато се чуха изстрели в далечината.
	Двете се спогледаха.
	— Мици — изрекоха в един глас.
	Беше се развързала и беше намерила оръжията на Майк.
	— Иди в другия край на къщата, аз ще се покажа Грег да ме види.
	След секунда Грег и един бодигард излязоха на верандата. Когато Сара се появи само по бельо, те онемяха от изненада.
	В това време откъм другия край на къщата се чу силен шум, като че ли скала се удари в къщата. Бодигардът отиде да види какво става и попадна на Ариел — висока, стройна, с черен корсет. И през ум не му мина да стреля, стоеше и я зяпаше.
	С прелъстителна усмивка тя отстъпи.
	Мъжът погледна шефа си, но Грег не откъсваше очи от Сара.
	— Жена е — отбеляза очевидното мъжът.
	— Хвани я — изръмжа Грег. — Тази е моя.
	Бодигардът скочи от верандата и погна Ариел.
	Сара хукна, но не можеше да надбяга Грег. Настигна я точно пред стария навес за карети. Сара се приготви за удар, но той не я удари. Когато го погледна, лицето му беше покрусено от тъга и болка. Този израз й беше много добре познат. Така се преструваше, когато разказваше за бившите си гаджета, които му били изневерили и го накарали да не вярва на жените.
	Като го гледаше, Сара остана поразена как чувствата се променят за миг. Преди месец, когато Грег я погледнеше с този тъжен, „горкият аз“ израз, сърцето й се свиваше. Как е възможно да се оплаква от него? Защо трябва да го натъжава и тя? От каквото и да се оплакваше, веднага преставаше. Не искаше никого да наскърбява и се стремеше да докаже на Грег, че не всички жени са алчни и егоистични използвачки като другите му приятелки.
	Сега виждаше колко неискрен е този самосъжалителен израз и се зачуди как е могла да му повярва.
	Изпитваше силно желание да му каже, че знае всичко за него, но той имаше пистолет. Беше по благоразумно да спечели благоразположението му, вместо да го ядосва. Внуши си да не се гневи и едва ли не падайки върху него, го прегърна.
	— О, Грег, скъпи мой, беше толкова ужасно докато те нямаше. Хората разправяха какво ли не, но аз не повярвах на нито една дума.
	Затаи дъх, очаквайки или да й повярва или да я застреля. След няколко минути, които й се сториха цяла вечност, той я прегърна.
	— Сара — започна предпазливо, — какво правиш тук и защо си без дрехи.
	— Бях на панаира и господин Ланг ми каза, че си тук.
	— Ланг!
	Тя се отдръпна да го погледне.
	— Да. Господин Ланг ми каза, че ме чакаш тук, и аз, естествено, веднага дойдох с моята кола. Тъкмо бях съблякла карнавалния си костюм, за да се преоблека, и чух изстрели. Изплаших се, защото господин Ланг има пушка и те търси, затова дойдох, както бях.
	— Защо побягна, като ме видя?
	— Стори ми се много ядосан заради моето неглиже.
	— Твоето…
	Сара забеляза как се разгневи и разбра, че е допуснала грешка. Той мразеше, когато тя използва думи, които не знае, и това й напомни как се е примирявала с неговото постоянно променящо се настроение. В един миг е нормален, в следващия кипи от гняв, и то винаги по вина на Сара. Лошото му настроение, никога доброто, според Грег, винаги се е дължало на Сара.
	Тя се престори, че не е забелязала гнева му.
	— Толкова много ми липсваше — каза тя и се насили да го целуне по шията. — Аз липсвах ли ти?
	„Когато беше при жена си или когато беше в затвора“ — й се искаше да го попита.
	— Сара, в момента нямам време за обяснения.
	Махна ръцете й от себе си и отстъпи, но тя видя блясъка в очите му. Нямаше представа научил ли е за сватбата с Майк, но едно беше ясно: той искаше секс. А пък на нея й бе необходимо време.
	— Съвсем наблизо има стар летен павилион — каза нежно, — точно зад живия плет.
	— Аз…
	— Обзалагам се, че не можеш да ме хванеш — подмами го тя с най-съблазнителния маниер, който успя да изиграе, и се затича към павилиона.
	Но видя, че Грег все повече се вбесява и съвсем скоро ще избухне. Докато тичаше, си представи как господин Ланг залага капана със стрелите в летния павилион и как тогава се изплаши при мисълта какво щеше да се случи на Майк или на нея, ако бяха влезли там, след като капанът бе поставен.
	Хукна право към павилиона и направи дълъг скок, за да влезе вътре. Облегна се на стената и видя стрелите на господин Ланг, запънати и готови да излетят. Оттук нямаше накъде да бяга.
	Грег застана пред входа.
	— Сара! — извика й. — Ела тук веднага.
	— По-добре ти ела — прошепна тя, въпреки оглушителното си сърцебиене.
	Когато не му се подчини, яростта му се отприщи.
	— Ти, малка никаквица! — разбесня се той.
	Всичко стана за миг. Грег извади пистолета си и направи крачка към нея и тя чу прещракване.
	Грег видя израза й и разбра, че нещо става.
	— Проклетия Ланг и неговите капани! — изкрещя той и насочи пистолета към нея.
	Сара се хвърли на пода.
	Точно когато изгърмя пистолетът, полетяха и стрелите.
	Стефан Вендло, наречен още Грег Андерс, наречен още с няколко други имена, беше улучен от четири стрели с метални върхове и замлъкна завинаги.
	Сара беше така ужасена от случилото се, от онова, което тя предизвика, че успя само да се изправи. За да излезе, трябваше да отмести тялото на Грег, а това не можеше да направи. Остана, където беше, облегната на стената.

	* * *

	На Майк му отне съвсем малко време да се измъкне от агентите, на които се обади, след като чу изстрелите. За четири минути старата ферма се напълни с коли и мъже, и всеки имаше някаква информация.
	Откриха лесно Мици, но Стефан се изплъзна. Коли, хора, даже хеликоптер претърсваха околността.
	Но Майк беше загрижен само за Сара. Попита Ариел и тя му каза, че са дошли заедно. Тогава се паникьоса. Той си мислеше, че е в безопасност на панаира.
	Майк се затича като обезумял. Във „Фермата на Мерлин“ имаше само едно място, покрай което хората, които претърсваха, можеха да минат и да не го забележат.
	Когато Майк най-после откри Сара, тя беше в дъното на стария летен павилион, а безжизненото тяло на Стефан Вендло препречваше входа. Стрелите на господин Ланг го бяха пронизали на четири места, едно от които беше сърцето му.
	Майк отмести трупа, без да се замисли, отиде при Сара и я взе в прегръдките си.
	— Успокой се — шепнеше й той. — Вече нищо страшно няма.
	Притисна главата й да не гледа как отнасят трупа на Стефан. След това я изведе, взе я на ръце и тръгна към къщата. На ливадата отпред имаше пожарна кола, линейка и хеликоптер.
	Някой зави Сара с одеяло и тогава тя зърна Ариел, облегната на пожарната, заметната с пожарникарска дреха, но дългите й стройни крака се виждаха и поне дузина мъже я бяха наобиколили. Помаха на Сара.
	Майк я внесе в кухнята и я сложи на изхабения кухненски плот. След като отвори няколко чекмеджета, намери кухненските кърпи, навлажни една и обтри лицето на Сара. Кърпата се напои с кръв. Кръвта на Грег.
	Тя докосна раната до дясното око на Майк. Той се бе измил, но тя помнеше, че лицето му беше окървавено. Изведнъж си спомни как се озоваха тук.
	— Мици! Докарахме я с твоята кола, но чухме изстрели! Тя сигурно е…
	Майк я целуна нежно.
	— Всичко е наред. Мици се е измъкнала, но е попаднала в един от капаните на Ланг. Намерихме я увиснала на едно дърво в мрежа.
	— Тя добре ли е? — чу се глас откъм вратата.
	Сара се обърна и видя мъжа, с когото Майк се биеше, онзи, който работеше за Грег.
	— Ти го нарани — едва ли не извика. — Видях те да го удряш!
	Сви юмруци, като че ли щеше да го нападне.
	— В този момент не си й любимец — каза Майк. — Сара, моя принцесо воин, запознай се с Франк Тисън. Говорих ти за него, той е най-старият ми приятел.
	— Не чак толкова стар — каза Франк и й подаде ръка.
	Сара не подаде своята. Не беше свикнала с мъже, които са приятели, пък се налагат.
	— Ако ще ти олекне, Майк ме нарани още по-зле. Всъщност на два пъти едва не ме уби. Ще ти покажа няколко белега, които дължа на него…
	Франк се запъна, защото видя, че тя още не е готова да разбере шегата му.
	Майк направи знак на Франк и той излезе от кухнята.
	— Сара, миличка, всичко е наред. Франк работел по друг случай, когато чул да се споменава „Едилин“. Помолил да го включат в разследването на Вендло, защото знае, че сестра ми живее тук. Затворили го за месеци, за да има убедителна история, когато затворят и Вендло в неговата килия. Всъщност Франк ме замеси. Информация от Стефан не успял да изкопчи, но го накарал да повярва, че има нужда от бодигард.
	— И другия мъж, когото видях с Грег, ли е агент?
	— Не, той е с Мици. Мисля, че й е писнало от начина, по който синът й оплесквал всичко, което се опитвала да направи. — Майк приглади косата на Сара. — Само Франк знаеше за Едилин и Тес. Когато капитан Ериксън ми каза, че е изтекла тази информация, знаех, че е от Франк, но не знаех предал ли ме е, или иска помощ.
	— Като ви видях да се биете…
	— Бавехме се с надеждата, че ще се появи Мици и ще я заловим. На никого не му хрумна, че ти ще я заловиш. — Погледна я с такава гордост, че Сара поруменя. — Когато Франк се свърза с мен на панаира, направихме план за шоу, с което да отвлечем вниманието на Вендло.
	— Не е било „шоу“, ти наистина си ранен.
	Като докосна лицето му, явно го заболя, защото се помъчи да не трепне.
	— С Франк сме тренирали заедно и много пъти сме се били показно…
	— Това ли планираш за спортния салон, който възнамеряваш да откриеш?
	— Да. Искаш ли една демонстрация тази вечер? С теб ще се бием.
	Майк се хилеше, но Сара остана сериозна. Твърде много ужаси преживя през последните няколко часа, за да се усмихва.
	Майк смени темата:
	— Искаш ли да знаеш как открих тайната стая? Заради електрическия кабел, който Ланг е прекарал. Когато с теб го посетихме, и вие двамата разговаряхте за сладките, аз оглеждах и видях кабел, който изчезваше в стената. Но осъзнах какво съм видял чак на другия ден.
	Тя го погали по страната и го погледна с любов.
	— Ти си умен, красив и надарен.
	Майк се разсмя.
	— Тогава съм твой огледален образ. — Повдигна брадичката й. — Сара, много съжалявам, че е трябвало сама да се справяш. На хлапака от ФБР, който е наблюдавал камерите, му казали, че Джос е напуснала, и той предположил, че в шатрата няма да влиза никой. Отишъл да гледа състезанието по скачане на въже между мен и Ана. Ако ще се почувстваш по-добре, сега е с две насинени очи — едното от мен, другото от Франк. Щях да му счупя краката, но Франк ме спря. — Майк сви рамене. — Колин още си мисли, че…
	Майк не довърши, защото вратата се отвори. Една жена полицай донесе костюма на Сара и я погледна с възхищение.
	— Свършили сте отлична работа — каза тя и излезе.
	Майк се усмихна на жена си.
	— Не съм преглеждал записите от камерите, но чух, че си действала невероятно с Мици. Предполагам, че тя е била свикнала никой да не я познава, и се е раздрънкала не пред когото трябва, понеже и теб не е познала. Както и да е, носи се слух, че си била великолепна.
	— Едва ли — каза Сара, но й стана приятно. — Предполагам, че Мици е била така запленена от картите, че не е мислела ясно, а пък аз бях изплашена до смърт. Все пак се намери кой да ми помогне.
	— Да, говори се много и за Ариел.
	— Какво стана с нея? Един мъж я гонеше.
	— Когато чухме изстрелите, Стефан и един друг бодигард излязоха. С Франк знаехме, че всичко е свършено. Мици никога нямаше да се покаже, щом има стрелба. Обадихме се за помощ и излязохме след другите. Франк догони другия и го повали.
	— Застрелял ли го е?
	— Да, но ако Франк беше отишъл минута по-късно, Ариел нямаше да е жива. После се появил проблем.
	Трапчинката на страната Майк се появи и Сара го погледна с очакване.
	— Сигурно си разказала на Ариел как се залюлях на въжето, за да те хвана и да не се спънеш в жицата, която задвижва капана.
	— Тя какво е направила?
	— След като Франк застрелял бодигарда на Вендло, Ариел се опитала да избяга по същия начин с въжето. Разбираемо е, след като не е знаела кой е Франк, но той доста се е поизпотил, докато я е хванал. — Майк се усмихваше. — От неговия разказ се досетих, че много му е харесало, когато е паднал върху нея.
	Сара си представи гледката с биещата се като тигрица Ариел само по черно бельо. Да, подобно преживяване положително е забавлявало Ариел.
	— Те като че ли се харесаха — каза Майк, като опря главата си в нейната. — А колкото до теб, струва ми се, че остарях с десет години. Федералните ме бомбардираха с въпроси, а аз само се питах какво се е случило. Ако знаех, че си тук, щях веднага да те намеря. — Докосна косата й. — Като ми казаха, че си изчезнала от панаира, усетих истинска паника. После намерих Ариел и от нея разбрах, че сте дошли заедно… Сара, не биваше…
	Изразът й го накара да замлъкне.
	— Добре, без мъмрене. Ужасявам се, че си изпаднала в толкова опасно положение, но съм наистина много щастлив, че си заловила Мици. — Сложи ръце на раменете й. — А сега, Сара, любов моя, колкото и да ми харесва това, което имаш на гърба си, не искам и другите мъже да го гледат. Хайде, облечи се, за да излезем, нали така?
	Сара сграбчи ръката му и той се обърна недоумяващ.
	— Нарече ме _любов моя_.
	Майк като че ли се обърка.
	— Преди не си го казвал. — Той пак не разбра и тя добави: — _Любов!_ Никога не си произнасял името ми и _любов_ заедно.
	— Нима вярваш, че се ожених за теб, но не съм бил луд по теб?
	— Беше необходимо заради разследването и…
	Той й се усмихна.
	— Срещал съм се с много престъпнички, но не съм се оженил за нито една от тях, за да я спася. — Целуна я по врата. — Обичам те. — Целуна страните й. — И ще те обичам все повече всеки ден. — Целуна клепачите й. — Когато те видях да стоиш в летния павилион зад Вендло цялата в кръв, в първия момент не осъзнах жива ли си или си умряла, и си помислих, че и аз ще умра.
	— Аз също — целуна го тя. — Когато се досетих, че старицата е Мици, разбрах, че си в опасност и…
	— Шшшт — прекъсна я той и я прегърна. — Всичко свърши и в понеделник трябва да се върна във военната база Лодърдейл. Ще успееш ли да приготвиш багажа дотогава? Само дето не знам каква кола ще карам.
	— Твоята кола…
	— Надупчена е от куршуми. Кой дявол ви накара да я пъхнете в кола, пълна с оръжие? Не можахте ли да откраднете друга?
	— Не си го изкарвай на мен. Ариел я сви. Твоята възлюбена Ариел, с която се срещаш, въпреки че си женен мъж.
	— Излязох на среща с нея, преди да се оженя за теб. А тя е…
	— Неприятно ми е, че прекъсвам идилията — каза Франк, застанал на вратата, — но всички искат да видят жената, която е повалила Мици Вендло.
	— Ще изляза, щом Сара се облече.
	— Никой не пита за теб — каза Франк и се разсмя, като видя как Майк се намръщи.
	— Доколкото разбрах, картините, скрити в тайната стая на господин Ланг, са подписани „КЕЙ“.
	— Да — потвърди Майк. — Карл Албърт Йейтс. Вчера с Люк ги изнесохме от стаята. — Вдигна Сара от плота. — Има около сто платна, но има и още много други неща. Всичко в стаята е старо, но нямам представа какво е. Има кутии с писма, дневници, дрехи. Шотландската пола и ризата, които Ланг е носел онази нощ през 1941, онези, за които слушах през цялото си детство. — Майк въздъхна. — Защо досега никой не е открил тази стая?
	— Господин Ланг е заковал вратата — каза Сара, докато Майк й помагаше да си облече дългата рокля.
	— По този начин само той е можел да влиза. Логично е.
	— Как е разбрала Мици за картините? А те ценни ли са?
	Той мълчеше.
	— Майк? Какво има?
	— Пратих снимки на две от тях на федералните във Вашингтон. Сара, скъпа, ти си милионерка. Даже мултимилионерка.
	Само една мисъл й хрумна, че сега ще могат да ремонтират „Фермата на Мерлин“. И щяха спокойно да изучат децата си. А пък Майк щеше да отвори най-страхотния спортен салон. Погледна го усмихната, но той беше сериозен.
	— Ти си единственият човек на земята, който е нещастен, че ще има много пари.
	— Парите не са мои. Твои са и ти можеш да направиш много с тях.
	Сара едва не изпъшка. Майк намекваше, че ако иска да се освободи от брачния обет, той няма да й пречи.
	— Тес ще управлява ли нашите милиони?
	— Разбира се — каза той и на страната му се появи трапчинката.
	— Майка ми е направила списък на желаещите да се запишат в твоя спортен клуб.
	— Въпросът е дали ще можем теб да вдигнем от леглото, за да ходиш на тренировки.
	— Аз… — започна тя, но излязоха навън и тя не довърши изречението.
	Освен пожарната кола, линейката и полицейските коли, изглежда, половината население на Едилин се бе изсипало тук. Когато видяха Сара, започнаха да я аплодират. Тя беше сигурна, че повечето не знаеха какво е направила, но им бе казано достатъчно, че градът да се гордее с нея.
	Погледна Майк.
	— Върви — насърчи я той. — Това е твоят миг. Ти си героят. — Стисна ръката й. — Никой никога повече няма да съжалява Сара Шоу.
	Ако се бе съмнявала в любовта му, в този момент всяко съмнение изчезна. Заслугата за разрешаването на случая беше изцяло негова, но той се отдръпваше, за да й даде радостта на триумфа.
	— Нюланд — каза тя. — Името на мъжа, когото обичам.
	Майк се засмя.
	— Да, госпожа Нюланд. Моята съпруга.
	Сара се запъти към хората, които чакаха да я поздравят, стиснала ръката на Майк.
