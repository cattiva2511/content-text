	Паскал претака виното и е доста напреднал, когато елементарната частица неутрино обръща всичко с главата надолу.
	Излиза, че частицата има тегло.
	Тоест — маса.
	Екип от сто и двайсет учени открил доказателства за това.
	Паскал оставя виното и се задълбочава във вестника.
	До него стои жена му, която току-що е донесла вестника и повтаря:
	— Нали ти казвах!…
	Паскал не й обръща внимание.
	Откритието е революционно и може да обърне с главата надолу фундаменталните теории за миналото и бъдещето на Вселената.
	Така предава Ройтерс.
	Най-главното — може да даде отговор на загадката защо Вселената не е толкова тежка, колкото науката смята, че трябва да бъде.
	Паскал чак се изпотява.
	Виното прелива през котела и се разлива из зимника, но Паскал въобще не забелязва.
	— Я си вдигни пръста! — казва той на жена си.
	— Кой? — пита тя.
	— Който и да е! — ядосва се Паскал. — Вдигни го!…
	Жената вдига показалеца.
	Паскал го гледа толкова вторачено, че жена му се изплашва.
	— Паскале! — казва тя. — Какво ти става?
	— Знаеш ли — казва й Паскал, — че над петстотин частици от този тип могат да преминат през върха на пръста всяка секунда?
	— През моя?!?! — изплашва се още повече жена му.
	Паскал поклаща глава и се връща отново към вестника.
	Според стандартната теория за елементарните частици неутриното няма тегло. Новите резултати са ключът към Свещения граал на физиката, теорията за голямото обединение.
	— Мамицата му! — казва Паскал. — Чудя се аз защо е толкова тежък този живот, защо ми е толкова тежко, от дете още, а то сме претоварени с елементарни частици. Които уж нямат тегло!…
	Той поглежда кокошките, които се валят пияни в краката му.
	— Как няма да се валят — мисли си той, — кой знае колко хиляди частици тежат отгоре им!…
	Хвърля поглед към жена си, която се е втренчила в пръста си.
	— Така и така ще ни тежи — казва й той, — обаче, когато ти обяснят защо, ти става по-леко!…
