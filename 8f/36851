	Съседът си го знае наизуст, но все пак го записва.
	За прегледност.
	„Септември 2000 година. От първи до седми — мразя. От седми до осемнайсти — ненавиждам. От осемнайсти до двайсет и пети — не мога да ги понасям. От двайсет и пети до трийсет и първи — ще ги удавя в капка вода.“
	Това е месечният баланс на чувствата му.
	В сравнение с август е мразил три дни по-малко, но пък четири повече е ненавиждал.
	Общо взето, така се движи.
	От години.
	На практика, откакто се е родил. Май с този баланс е закърмен.
	Ако нещо се променя, то е през октомври.
	Тогава полосата „не мога да ги понасям“ обикновено се увеличава с два-три дни за сметка на „ненавиждам“.
	И традиционните, или както Съседът ги нарича „коледни“ изменения през декември, когато балансът изглежда така: „от първи до дванайсти — ненавиждам, от дванайсти до края на месеца — ще ги удавя в капка вода“.
	След това, през януари и февруари, се зареждат монотонни в емоционално отношение дни — „мразя, ненавиждам, не мога да ги понасям…“
	През април, май, юни — все същото.
	Кого, защо — не е важно, важно е чувството.
	Съседът е емоционален човек и чувствата му често се променят — понякога може да мрази цял месец, понякога два дни.
	Или като започне да ненавижда — цяло лято.
	Но така се случваше, като беше млад.
	Постепенно чувствата му се поуталожиха, поуспокои се, вече почти не му се случва да избухне или да изпадне в неконтролируема емоционална криза.
	Чувствата му са стабилни, трайни, постоянни.
	Месечните му баланси от години вече си приличат като две капки вода.
	Е, някъде високосна година, някъде двайсет и осем дни, но колко са те.
	Съседът е убеден, че Ботев, това е единственият поет, когото признава, всъщност е написал само „силно да мразим“, а това „силно да любим“ го е прибавил редакторът, за да се хареса някому.
	Съседът мрази и редакторите.
	Те все прибавят или махат нещо и развалят цялата работа.
	Ако може, би ги удавил в капка вода.
	Той си представя какво биха направили редакторите от неговия баланс на чувствата.
	„От първи до седми — мразя. От седми до осемнайсти — изпитвам симпатия, от осемнайсти до двайсет и пети съм весел, от двайсет и пети до трийсет и първи — обичам трима души.“
	Затова и си записва.
	Документира за поколенията.
	Защото не се знае какво ще добави утре евентуалният редактор.
