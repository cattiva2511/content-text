P>
	Ще ви представя песента
	за Ясена… Разказва тя,
	че двама рицари живели
	в Бретан… Били богати, смели
5	и силни. Те били съседи
	и даже близки братовчеди.
	Отскоро женени били те,
	тъй че едната от жените,
	преди да мине и година,
10	сдобила се със двама сина.
	Така щастлив бащата бил,
	че със съседа си решил
	чрез пратеник да сподели
	това си щастие — нали
15	по-близък от съседа няма.
	А тях ги свързвало голямо
	приятелство… Затуй бащата
	държал едното от децата
	да носи неговото име.
20	От тази чест неоценима
	съседът му бил трогнат много
	и след като възславил Бога,
	признателност му изразил
	и хубав кон му подарил.
25	Ала на рицаря жената,
	между съседите позната
	като клюкарка заядлива
	и като много завистлива,
	била във този миг до тях
30	и се провикнала през смях:
	— Да вярвам ли, всевишни Боже,
	че този свестен рицар може
	пред нас срама си да признава
	и сам да се опозорява?
35	Родила две деца жена му…
	А като си помисля само,
	че още в никоя страна
	не се е случвало жена,
	щом спи с един-единствен мъж,
40	след туй от него наведнъж
	със две деца да се сдобие*.
	[* Ст. 41: Мари е единствената средновековна писателка, която използва народното поверие, че близнаците са плод на връзка с двама мъже.]
	— Госпожо, престанете! Вие
	обиждате несправедливо
	една жена благочестива! —
45	със яд прекъснал я мъжът й.
	Но думите й много пъти
	били повторени и вече
	те се разчули надалече
	и целият Бретан научил
50	за този уж небивал случай
	и възненавидял жената,
	която пуснала мълвата
	и майката оклеветила.
	Но сплетницата си платила
55	на свой ред малко след това
	за непристойните слова.
	Тъй зле почувствал се бащата,
	когато с болка на душата
	изслушал пратеника свой!
60	И тозчас към жена си той
	изпитал злоба и съмнение,
	а след това със подозрение
	следял й всичките деяния,
	макар че нямал основания.

65	Едва изтекла една цяла
	година и забременяла
	клеветницата завистлива
	и се почувствала щастлива.
	Ала когато се родили
70	две дъщерички крехки, мили,
	отчаяната, гузна майка
	горчиво взела да се вайка:
	„Какво да правя аз от днес?
	Къде отиде мойта чест,
75	как ще живея, Боже, тук,
	ако и близки, и съпруг
	изгубят вярата си в мене?
	Жените бяха отвратени
	и ме намразиха, когато
80	твърдях, че няма как жената
	близначета да си роди,
	ако тя спала е преди
	с един мъж само… А сега
	и с мене случи се така,
85	че си родих две дъщери.
	Да, всеки сам се позори,
	когато други злепоставя.
	Как бих могла да се избавя
	от туй петно неизличимо?
90	Един единствен изход има —
	ще умъртвя една от тях.
	Пък нека Бог за този грях
	ме съди, вместо други хора
	да ме упрекват за позора“.
95		Ужасното си намерение
	с най-близкото си обкръжение
	нещастницата споделила.
	Но всички се възпротивили
	веднага: току-тъй не бива
100	едно дете да се убива.

	Пред своята довереница,
	красива, предана девица,
	тя също своя план разкрила.
	Девойката се натъжила,
105	щом забелязала сълзите
	на господарката в очите,
	и взела да я утешава:
	— Госпожо, нищо с плач не става.
	Аз ви предлагам да дадете
110	на мен сега едно от двете:
	хем после грях не ще ви тегне,
	хем и срамът ще се избегне.
	А аз ще отнеса детето
	на свято място, откъдето
115	все някой ще го прибере
	и ще го приюти добре
	и докато голямо стане,
	той ще се грижи непрестанно
	за него, ще го възпитава
120	и всичко нужно ще му дава.
		Безкрайно радостна, жената
	възнаграждение богато
	предложила й от сърце.
	А после взела на ръце
125	момичето и го обвила
	със превъзходен плат от свила
	(мъжът й от Константинопол
	донесъл бил й в дар два топа).
	Съобразителната дама
130	завързала халка голяма,
	направена от чисто злато,
	на бебенцето на ръката.
	На нея хиацинт блестял
	и ситен надпис се четял,
135	та ако някой прибере
	детенцето, да разбере,
	че в знатен дом се е родило*.
	[* Ст. 137: Мари не уточнява какво е изписано върху халката. Всички атрибути от този род са по-скоро знак за произход, отколкото за самоличност.]
	Щом майката го нагласила,
	девойката детето взела
140	и посред нощ на път поела
	през някакъв планински край.
	Вървейки, тя дочула лай
	и ран петел пропял високо.
	Тя предпочела в таз посока
145	да тръгне и навлязла в град,
	неописуемо богат.
	Видяла манастир заможен,
	в красиво кътче разположен:
	навярно множество светини
150	там имало и монахини
	поддържали изящен ред.
	Съгледала тя най-напред
	камбанария извисена,
	от едър камък построена,
155	стени и кули най-красиви,
	Прорязани от порти сиви.
	Към входа спряла там, където
	най-подобавало детето
	да сложи, после най-смирено
160	застанала тя на колене
	и взела да се моли Богу:
	— На тебе, Господи, най-много
	разчитам. С твойта милост, Боже,
	дано това момиче може
165	да оцелее! — След това
	за миг извърнала глава
	встрани от входната врата
	и недалеч видяла тя
	огромен ясен столоват,
170	от който я полъхнал хлад.
	Девойката се приближила,
	там бебенцето прислонила
	и рекла: — Бог да ти помага
	и да те пази! — И веднага
175	се върнала да предаде
	на господарката къде
	момиченцето се намира.
	Един пазач от манастира
	излязъл рано сутринта,
180	отворил входната врата,
	църковните камбани бил
	и свещи пред олтар двукрил
	запалил. После се обърнал
	към ясена, плата там зърнал
185	и рекъл си, че го е скрил
	крадец… Но щом се приближил,
	плата разгърнал той с ръце,
	а в него — детското телце.
	За този дар той Бог възславил
190	и към дома си се отправил
	с детето. Имал си пазачът
	голяма дъщеря, обаче
	съпругът й се бил поминал
	наскоро. В същата година
195	детенце си била родила
	и още рожбата си мила
	тя кърмела. Щом вътре влязъл,
	на щерка си пазачът казал:
	— Едно момиче, моя дъще,
200	намерих и го нося вкъщи;
	под ясена бе прислонено.
	Изглежда, че му е студено
	и че е гладно. Я вземи
	та го стопли и накърми.
205		И младата жена го взела
	да го накърми. После снела
	парчето плат, вода загряла,
	в корито малко я наляла
	да го изкъпе… И халката
210	проблеснала му на ръката.
	Скъп плат и златен пръстен? Ето
	безспорно нещо, от което
	се виждало, че то било
	от благородно потекло.
215	На следващия ден, щом здрачът
	разсеял се съвсем, пазачът
	отишъл в църквата на меса,
	след туй на старата абеса
	разказал своята история.
220	Тя наредила му по-скоро
	да донесе детето. Щом
	той се завърнал в своя дом,
	от дъщеря си взел детето
	и го занесъл там, където
225	абесата му наредила.
	Тя го видяла и решила
	във манастира да остави
	детето и да го представи
	за своя племенница близка.
230	Освен туй казала, че иска
	във тайна всичко да държат,
	и _Ясена_ да нарекат
	това момиченце, защото
	под ясен столоват било то
235	от стария пазач открито.

	След шест години, през които
	детето се разхубавило,
	абесата се посветила
	с безкрайни грижи и внимание
240	на неговото възпитание.
	Когато станала голяма,
	градът бил убеден, че няма
	девойка друга, по-красива,
	по-умна и благочестива
245	в Бретан. Каквото и да стори,
	каквото и да изговори,
	със цялото си поведение
	събуждала тя удивление,
	възхита и хвалби безчет.
250	И благородници отвред
	поемали на път да идат
	във манастира да я видят.

	Живеел в Дол* един сеньор,
	[* Ст. 253: Градче в Североизточен Бретан, в близост до залива на Мон Сен Мишел.]
	най-смелият във този двор,
255	известен с подвизи безброй.
	Горон (така се казвал той)
	дочул, че в манастира има
	девойка с хубост несравнима.

	Веднъж, след рицарски турнир,
260	той влязъл в този манастир,
	обзет от силното желание
	да срещне нежното създание.
	От красотата й той бил
	така омаян, че решил
265	да стори всичко, стига само
	тя да повярва в любовта му.
	Ала какво да предприеме?
	Ако поиска дълго време
	да идва, с всяко посещение
270	ще предизвиква подозрение —
	абесата ще е против
	Но рицарят бил досетлив:
	решил от своите мери
	на този храм да подари;
275	чрез жеста си той се надявал,
	че би могъл да пребивава
	спокойно в манастира свят
	като у свой добър познат.
	И тъй, направил той дарение,
280	уж че очаквал опрощение,
	а най-редовно посещавал
	девойката и обещавал
	какво ли не, целейки тя
	да му приеме любовта
285	и да му вдъхне нова сила.
		— Предлагам ви, девойко мила, —
	й промълвил той, щом се бил
	във чувствата й убедил, —
	да дойдете във моя дом.
290	Защото страх ме е, че щом
	научи леля ви за нас,
	тя ще се възмути тозчас.
	А да заченете от мене
	дорде сте тук, туй несъмнено
295	би я ядосало ужасно.
	Надявам се, че сте съгласна
	със мен… Елате в моя замък!
	Кълна ви се, че нивга няма
	с вас да се разделя, любима.
300		И тя любов неустоима
	изпитвала: без колебание,
	а със готовност и с желание
	приела тази му идея.
	Какво по-хубаво за нея!
305	Когато с него път поела,
	плата и пръстена тя взела,
	защото сметнала, че може,
	ако случайно се наложи,
	от полза да й бъдат те.
310	Още преди да порасте,
	един ден старата абеса
	разправила й откъде са
	дошли: донесъл й ги бил
	пазачът, който я открил
315	под онзи ясен столоват,
	загъната в чудесен плат,
	а на ръката със халка.

	Горон обичал я така,
	че със завидно уважение
320	и неговото обкръжение
	към нея също се държало,
	което впрочем се дължало
	на добротата й безкрайна.
	Но щастието им нетрайно
325	било… Един ден възроптали
	най-преданите му васали
	срещу това му увлечение.
	Той трябвало, по тяхно мнение,
	от Ясена, дорде е време,
330	да се откаже и да вземе
	жена от висше потекло.
	Най-важно в случая било
	законен син да му роди,
	така че той да наследи
335	на своя мил баща земите*.
	[* Ст. 335: Мотивът за владетеля ерген, когото васалите убеждават да вземе жена от своя ранг, за да има законен наследник, се среща често в средновековната литература (крал Марк в _Тристан и Изолда_, Екитан от едноименното „ле“ и т.н.).]
	Но ако все тъй упорит е
	и с тях не се съобразява,
	ще спрат да му се подчиняват.
	От думите им притеснен,
340	Горон склонил след този ден
	на връзката си край да сложи,
	но искал да му се предложи
	жена, която му приляга.
	— Сеньор, му рекли те веднага,
345	ще ви посочим случай сгоден.
	Наблизо рицар благороден
	в имението си богато
	живее с щерка си, която
	най-подходяща би била
350	за вас, защото би дошла
	със зестра невъобразима.
	Освен това тя носи име
	Леска — леската лешник дава,
	а ясенът ни разцъфтява,
355	ни плод ще върже… От родата
	за вас ще искаме ръката
	на тази хубавица мила.
		Наистина се съгласила
	родата й, ала за жалост
360	едва по-късно се разбрало
	за Ясена и за Леска,
	че са близначки*. Но така
	[* Ст. 362: Подобни анонси (или пролепси, според терминологията на Жерар Женет) привидно отслабват интереса към развръзката. Но трябва да отчитаме социалния контекст на рецепция, в който Мари пише. Тя изгражда своята интрига не с помощта на похвати като съспенса (от ключово значение в криминалния жанр) или загадката (култивирана от романтизма и постромантизма), а по логиката на съпричастността: съвременниците на Мари познават сюжета (слушали са легенди или песни за него) и очакват не да открият неизвестни случки, а да преживеят отново добре познати истории.]
	се случило, че те дори
	не знаели, че са сестри.
365	Когато Ясена узнала
	за близкия годеж, не дала
	на мъката си изражение,
	а с неприсъщо примирение
	приела участта си тя.
370	От тази нейна доброта
	Горон и всички приближени
	били дълбоко впечатлени.
	За сватбеното тържество
	били поканени над сто
375	другари негови добри —
	епископът на Дол дори.
	Щом годеницата дошла
	с родата, майката била
	смутена много: тя разбрала,
380	че Ясена с Горон живяла,
	че я обичал отпреди
	и туй могло да навреди
	на брака, и на своя зет
	решила да даде съвет
385	по-скоро тази хубавица
	той да сгоди за някой рицар.

	Но вечерта, след тържествата,
	все още Ясена в палата
	била и без да си покаже
390	яда и болката, тя даже
	любезност рядка проявила
	към младоженката. Тъй мила
	била, че майката дори
	започнала да се кори,
395	че заради Леска женихът
	бил изоставил тази тиха
	девойка, пълна с доброта.

	Когато паднала нощта,
	и трябвало да се приготви
400	за младоженците леглото,
	с това се Ясена заела.
	Мантото си тя бързо снела
	и със пословично старание
	веднага дала указание
405	на шамбелана и слугата
	да пригласят така кревата,
	че на жениха да хареса.
	Но забелязала, че те са
	застлали ложето им брачно
410	с покривка вехта и невзрачна.
	Тогава от сандък старинен
	тя взела своя плат копринен
	и с него ложето покрила.
	По този начин уважила
415	стопанина на този дом.
	И как да не го стори, щом
	дори епископът там бил
	и лично ги благословил*.
	[* Ст. 418: През XII в. и следващите столетия Църквата и нейните представители играят водеща роля в церемониите по бракосъчетание. Свещеникът, благославящ младоженците, постепенно измества бащата на младоженеца, изпълнявал дотогава тази функция.]
	Когато майката накрая
420	в така приготвената стая
	довела щерка си да ляга,
	тя забелязала веднага
	чудесния копринен плат.
	Тъй хубав не й бил познат,
425	освен платчето, със което
	било загърнато телцето
	на другата й дъщеричка:
	нали бе искала едничко
	дете в дома й да остане.
430	Повикала тя шамбелана,
	от изумление обзета,
	и го попитала: — Кажете
	отде е този плат чудесен?
	— Госпожицата го донесе
435	тук в стаята, мадам, защото
	тя много искаше леглото
	да бъде хубаво застлано;
	допускам, че от много рано
	госпожицата си го има.
440		Почуда невъобразима
	обзела майката тозчас
	и към девойката тогаз
	обърнала се: — Драга моя,
	кажете от кого е тоя
445	копринен плат. Държа сега
	да зная точно откога
	във този дом се той намира.
	— Игуменката в манастира
	е моя леля. Тя, когато
450	бях още малка, пръстен златен
	ми даде и тоз плат прекрасен,
	във които аз под клонест ясен
	съм изоставена била.
	— А бих ли още днес могла
455	да видя златния ви пръстен?
	— 0, да. — И Ясена чевръсто
	донесла го и й го дала.
	Щом майката го разпознала,
	тя никак не се усъмнила,
460	че таз девойка толкоз мила
	е дъщеря й*, и в несвяст
	[* Ст. 461: В новелите на Мари предметите с ритуално предназначение често служат за разпознаване на съответния им притежател. (Вж. обаче бел. към стих 137 на същото „ле“.) В случая с Ясена нито майката, нито околните споменават за неминуемите прилики между двете близначки. Майката разпознава дъщеря си единствено по коприненото платно и по златната халка, с които я е изоставила след раждането.]
	изпаднала. Ала след час,
	когато вече се свестила,
	тя пред съпруга си решила
465	простъпката си да признае
	и за греха да се покае.
	Извикали го и щом влязъл
	във стаята, той забелязал,
	че със жена му нещо става.
470	И във краката му тогава
	тя хвърлила се извинение
	за да му иска. В неведение,
	естествено, мъжът й бил
	и на жена си заявил:
475	— Аз всичко бих простил, Мадам,
	ала кажете ми да знам
	какво ви толкова гнети!
		Щом чула, че ще й прости,
	тя рекла му: — Съпруже, ето
480	какво тежи ми на сърцето:
	преди години проявих
	злонравие — наклеветих
	съседката, като твърдях,
	че тя с друг мъж е влязла в грях,
485	щом е близначета родила.
	Но ориста бе отредила
	и аз близначки да сдобия!
	Затуй реших да оповия
	едната в онзи плат чудесен
490	(който от вас ми бе донесен),
	на мъничката й ръка
	поставих златната халка,
	която бе ми дар от вас,
	и в манастир я дадох аз.
495	Сега халката и платът
	пред моите очи лежат.
	А тази мила и почтена
	госпожица, тя несъмнено
	е щерка ни. Добрият рицар
500	е влюбен в тази хубавица,
	но тъй се стекоха нещата,
	че той се жени за сестрата.
	— Ах, мила, колко съм щастлив!
	И Бог към нас е милостив,
505	та ни помогна да открием
	тук щерка си. Не бива ние
	към нея втори грях да сторим!
		И той отишъл да говори
	с епископа и своя зет.
510	Епископът му дал съвет
	да обяви, че тържеството
	се прекратявало, защото
	се анулира този брак.
	Но рицарят Горон все пак
515	щял брак сключи със сестрата.
	Така и станало. Бащата
	на Ясена благословил
	съпрузите и обявил,
	че от наследството си може
520	той като зестра да предложи
	на тях едната половина.
	И сватбеният пир преминал
	в разкош небивал… В този век
	и най-богатият човек
525	такъв не би си позволил.
	А най-щастлив от всички бил
	Горон. И Ясена била
	тъй радостна, че би могла
	да й завиди дъщерята
530	на краля. И Леска, сестрата,
	омъжила се на свой ред
	и имала голям късмет.

	Щом се разчула новината
	за тази случка из страната,
535	певците песен съчинили
	и Ясена обезсмъртили.
P$
