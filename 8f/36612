P>
	Ако от Бог си надарен
	в деня, когато си роден,
	с талант на разказвач, не бива
	да си мълчиш и да го скриваш.
5	Щом разгласиш приятна вест,
	спечелваш си похвали, чест,
	цветя край тебе избуяват
	и те с дъха си упояват.
	Самият Присциан* посочва
	[* Ст. 9: Присциан (470~530), виден латински граматик, автор на съчинението _Граматически наставления_ (_Institutiones grammaticae_), което е много популярно през Средновековието.]
10	как често древните нарочно
	се изразявали неясно,
	защото знаели прекрасно,
	че хората, след тях родени,
	ще са така осведомени,
15	че книгите им ще разбират
	и вещо ще ги коментират*.
	[* Ст. 16: Мари намеква за алегоричното писане, което предполага тълкуване отвъд буквалния смисъл на текста.]
	Със право древните признават,
	че младите по-умни стават
	и с времето ще се школуват
20	трактатите им да тълкуват,
	извличайки от тях уроци.
	Ще се предпазиш от пороци,
	ако от трудните писания
	успееш да изтръгнеш знания,
25	за да предотвратяваш злото*
	[* Ст. 26: Мари застъпва тук широко разпространената по онова време идея за моралните добродетели на знанието и на четенето. В своите „ле“ обаче тя се въздържа от напътствия и разсъждения по морални въпроси.]
	и да не те гнети теглото.
	Изпърво имах намерение
	да ви предложа съчинение,
	но не съставено от мен,
30	а текст латински, претворен
	на френски*, но реших, че няма
	[* Ст. 31: В оригинала е казано „романски“, тоест простонароден, а не латински език, който през XII в. е само книжовен. Тогава още няма единен простонароден език, а диалекти (около тридесетина), сред които и френският, диалект за областта Ил дьо Франс (Париж и околностите). Съществуват предположения, че Мари е родом от тази област. Но най-старият ръкопис с нейните „ле“ е от следващия XIII в. В него преобладава англо-нормандският диалект.]
	да бъде ползата голяма:
	тъй правят множество поети.
	И тъкмо в този миг се сетих,
35	че чувала бях стари песни*
	[* Ст. 35: В оригинала — „ле“ (от келтската дума _laid_ — песен). С тази дума Мари назовава само песните за легенди и приключения, които тя претворява. Своите творби Мари нарича „разказ“ или „приключение“.]
	за случки, станали известни,
	след като някои решават
	достойно да ги тъй възпяват.
	Знам вече множество такива
40	и с убеденост, че не бива
	те да потънат във забрава,
	помислих, че си заслужава
	да ги пресътворя във стих.
	Аз цели нощи посветих
45	на тях със цел да ги сбера
	във книга и да подаря
	сир*, тез новели-ле на вас,
	[* Ст. 47: Коментаторите са единодушни: става дума за краля на Англия Хенри II Плантагенет, управлявал страната в периода 1154–1189 г. Предполага се, че Мари е пребивавала в двора на Хенри II — най-значителният културен център в Западна Европа по онова време.]
	защото с доблест и със власт
	защитник сте и в мир, и в бой
50	на добродетели безброй.
	Ако, кралю, благоволите
	да ми приемете творбите,
	за мене ще е чест и слава.
	Дано тук аз не прекалявам
55	със дързостта си в този дар*
	[* Ст. 55: Идеята за творбата като дар присъства в целия сборник с новели. Освен дар, творбата на Мари е и актуализирано минало. Двете значения се наслагват в една и съща дума на френски — présent („дар“ и „настояще“). Тези неделими страни са залегнали в основната теза на Милена Михайлова, чиято книга за Мари дьо Франс предлага нов прочит на новелите — ле. Вж. Milena Mikhaïlova, _Le présent de Marie_, Paris, Diderot éditeur, arts et sciences, 1996.]
	за моя храбър господар.
P$
