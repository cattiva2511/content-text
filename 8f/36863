	Когато пристига на летище „Орли“, в куфара на Паскал е само бюстът на Каравелов.
	От бронз.
	Буквичките на името са в джоба на балтона му.
	След отчаяни опити да се разберат с Паскал, скенери и тем подобни френските митничари записват, че внася бюста на Виктор Юго, и го пропускат.
	Единствено в името на европейската интеграция.
	И на франкофонията.
	Без да се оглежда, Паскал запрашва към Люксембургската градина.
	В градината вали сняг, пълно е с бюстове на прочути хора.
	Паскал сяда на една пейка, изважда Каравелов, слага го до себе си и се замисля.
	Посегнаха и на Каравелов.
	Три години повтаряше класа заради него, баща му ощави кожата му с пръчката и бял ден не видя, докато не го научи наизуст.
	Оттогава и на сън да го бутнеш, ще ти каже какво е отвърнал дядо Либен на Хаджи Генчо и на коя страница.
	И съдържанието на вестник „Независимост“.
	Каравелов му стана близък, почти роднина.
	Продаде лозе, та да се направи бюст и да се сложи в селската градинка, до площада, редом с Иларион Макариополски.
	Когато задигнаха Макариополски, Паскал предупреди на всеослушание местния ъндърграунд, че ако посегне на Каравелов, ще му разплаче майката.
	Ъндърграундът се кълнеше и заклеваше, че косъм няма да падне и че те Каравелов го имат повече и от баща.
	След което го задигнаха.
	На Паскал му причерня, опаса два патрондаша и гърмя над покривите в махалата на ъндърграунда, докато не му донесоха бюста обратно.
	Не бяха успели да го закарат за претопяване.
	Държа Каравелов близо месец до леглото си, а после видя по телевизията филма за Люксембургската градина.
	И хвана самолета за Париж.
	В Люксембургската градина вали сняг, по алеите тихо стоят бюстове на прочути хора, снегът прави брадите и мустаците им бели.
	Паскал погалва Каравелов по главата и му казва:
	— На добро място ще бъдеш, бачо Либене!… 
	Сваля балтона и прави фундамент от сняг. Слага внимателно бюста отгоре, после бавно реди буквичките на името.
	Свършва и се оглежда — Каравелов стои в Люксембургската градина все едно че там е роден.
	Паскал сваля шапка и мълчи малко.
	— Карай до пролетта — казва той след това, — пък тогава ще видим.
	После поема и се изгубва в падащия сняг.
