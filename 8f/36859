	Като гледа телевизия и чете вестници, Паскал разбира колко е неправилен.
	Неправилен е, откъдето и да го погледнеш.
	Носът му е неправилен.
	Не е нито римски, нито френски, ами е никакъв.
	Брадичката му също е неправилна.
	Очите му пък са самата неправилност.
	И ушите му стърчат, много по-големи от правилното.
	Като продължава в тази посока, Паскал открива, че и жена му е неправилна.
	И децата.
	За жена си Паскал винаги е подозирал, но за децата му е малко криво.
	И за приятелите.
	Защото те също са неправилни.
	И въздухът му е неправилен на Паскал, и водата.
	Като се погледне по-прецизно — и доматите му са неправилни.
	И сиренето.
	На това място Паскал произнася едно „мамицата му“ и рита пуйката, която се мотае в краката му.
	— Мамицата ти неправилна! — казва й Паскал. — Я се виж!…
	Пуйката се отдалечава обидена, а Паскал продължава критичния анализ.
	И азбуката му е неправилна, и Кирил и Методий са му неправилни.
	И „Жив е той, жив е…“ му е неправилен.
	За „Под игото“ Паскал не смее и да помисли.
	И географията му е неправилна, и историята, и вярата.
	Полека-лека Паскал оклюмва.
	Когато стига до пиенето и яденето, той се запъва и се бори отчаяно, но накрая се предава и признава, че и те са неправилни.
	Съкрушен, той съвсем му отпуска края.
	— Неправилен съм до девето коляно! — казва той. — И баща ми беше неправилен, и дядо ми, и неговият дядо!…
	Въздиша тежко и се замисля.
	— Закъде съм при това положение? — мисли си той. — Всички са го докарали по някакъв начин, само аз не съм във формата.
	Тази мисъл го довършва и той пада духом.
	След малко обаче се въззема и си казва:
	— Не трябва да губя надежда, всичко става. Може да съществувам като печатна грешка в Хартата на Европа!…
	Тази мисъл го ободрява и той тръгва да хвърли малко зърно на неправилните пуйки.
