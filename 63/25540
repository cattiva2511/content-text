P>
	Сега не стискаш ти ръцете мои.
	Ще дойде продължителното време,
	когато ще почивам с много прах
	и сянка във преплетените пръсти.

	И ще речеш: „Не мога
	да я обичам аз, защото като жътви
	изрониха се бледите й пръсти“.

	Сега ти не целуваш моята уста.
	Ще дойде оня миг помръкнал,
	когато ще лежа сама без устни
	върху земята мокра.

	И ще речеш: „Обичах я, ала не мога
	да я обичам повече сега, когато
	не вдъхва мириса на моята целувка“.

	И ще се натъжа, като те чуя,
	и ще говориш като луд и сляп,
	усетил моята ръка на твойто чело,
	когато мойте пръсти ще се кършат
	и по лицето ти, изпълнено с покруса,
	ще слезе моето дихание.

	Не ме докосвай. Ще излъжа,
	ако река, че ти предавам мойта обич
	във тези ми ръце прострени,
	във моята уста, във моята шия,
	а ти, повярвал, че си я изпил,
	ще се измамиш ти като детенце сляпо.

	Защото мойта обич не само тоя сноп
	корав и прималнял на мойто тяло,
	което и от досега на дрехата трепери
	и подир всеки полет изостава.

	Тя е в целувката, не в мойте устни,
	в гласа прекършен, не и във гръдта;
	че тя е божи вятър и на две разсича
	на тялото ми грозда палав и немирен!
P$
