P>
	Географийо, ти бе наставница на моите мечти.
	Четях синята книга на морета и реки
	в невъзможните ми навигации.
	Изучавах въздигането на изгубените планини
	със скалистите им гнезда,
	изследвах непознати гори,
	където растяха тайно растения без имена.

	Акостирах на острова на цветята,
	нов Одисей, загинал от шипове
	в търсене на любовта, която не умира,
	цъфтяща чаша, сияеща сред тъмнината
	с напитка от прецедено време.

	Географийо, ти ми даде твоите заливи,
	дремещи сред прибоя,
	и карти на облаци за небесни пътешествия.
	Ти ме научи да виждам, че хоризонтът
	е сандък, изливащ съкровища.
	Но летящите риби
	са потопили във водите изгубения алфавит
	на света, погребан и ням.

	Наставница на мечтите, Географийо,
	дай ми сега най-висшия от всички дарове,
	заведи ме до неоткрит континент,
	където любовта цъфти
	като растение без име.
P$
