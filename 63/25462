>	Действащи лица

	__ЕСТРАГОН__
	__ВЛАДИМИР__
	__ПОЦО__
	__ЛЪКИ__
	__МОМЧЕТО__


>	Първо действие

N	Път сред полето. Дърво. Вечер.

N	_Естрагон_, седнал на камък, се опитва да свали обувката си. Ожесточава се, дърпа с две ръце, пъхти. Спира изтощен, задъхан, почива си и започва отново. Същата игра.

N	Влиза _Владимир_.

	__ЕСТРАГОН__ _(отказал се отново)_. Няма да го бъде.
	__ВЛАДИМИР__ _(приближава се със ситни стъпки и разкрачен вървеж)_. Започвам да вярвам. _(Спира се неподвижен.)_ Дълго се съпротивлявах на тази мисъл, като си казвах: Владимире, бъди разумен, още не си опитал всичко. И отново започвах борбата. _(Той се вглъбява в себе си при мисълта за борбата. Към Естрагон.)_ А, ето те и теб.
	__ЕСТРАГОН__. Така ли?
	__ВЛАДИМИР__. Радвам се да те видя отново. Реших, че си заминал завинаги.
	__ЕСТРАГОН__. И аз.
	__ВЛАДИМИР__. Как да отпразнуваме тази наша среща? _(Размишлява.)_ Стани да те целуна. _(Подава ръка на Естрагон.)_
	__ЕСТРАГОН__ _(с раздразнение)_. Чакай, чакай де.

N	Пауза.

	__ВЛАДИМИР__ _(засегнат, студено)_. Мога ли да зная къде господинът е прекарал нощта?
	__ЕСТРАГОН__. В един трап.
	__ВЛАДИМИР__ _(учуден)_. В трап ли? И къде?
	__ЕСТРАГОН__ _(без жест)_. Нататък.
	__ВЛАДИМИР__. И не те ли биха?
	__ЕСТРАГОН__. Биха ме… не много.
	__ВЛАДИМИР__. Все същите ли?
	__ЕСТРАГОН__. Същите ли? Не знам.

N	Пауза.

	__ВЛАДИМИР__. Като си помисля… толкова години… питам се… какво щеше да бъдеш ти без мен… _(Решително.)_ Сега щеше да бъдеш купчина кокали, сто на сто.
	__ЕСТРАГОН__ _(засегнат)_. Е, и?
	__ВЛАДИМИР__ _(съсипан)_. Много е за един човек. _(Пауза. С оживление.)_ От друга страна, какъв смисъл има да се отчайвам сега, казвам си. Трябваше да му мисля много по-рано, още през хиляда и деветстотната.
	__ЕСТРАГОН__. Стига вече. Помогни ми да събуя тая гадост.
	__ВЛАДИМИР__. Хванати ръка за ръка, ние щяхме да се хвърлим от Айфеловата кула, едни между първите. Бяхме порядъчни хора тогава. Сега е късно. Няма да ни пуснат дори да се качим. _(Естрагон се залавя с обувката.)_ Какво правиш?
	__ЕСТРАГОН__. Събувам се. Никога ли не ти се е случвало?
	__ВЛАДИМИР__. Откога ти повтарям да ги сваляш всеки ден! Няма да е зле, ако ме слушаш малко!
	__ЕСТРАГОН__ _(със слаб глас)_. Помогни ми!
	__ВЛАДИМИР__. Боли ли те?
	__ЕСТРАГОН__. Хубава работа! И пита дали ме боли!
	__ВЛАДИМИР__ _(сприхаво)_. Все ти страдаш! А мене никой не ме брои за нищо. Бих искал да те видя на мое място. Ще те питам тогава какви ще ги приказваш.
	__ЕСТРАГОН__. Боляло ли те е?
	__ВЛАДИМИР__. Хубава работа! И пита дали ме е боляло!
	__ЕСТРАГОН__ _(сочейки с пръст)_. Това не е причина да ходиш разкопчан.
	__ВЛАДИМИР__ _(навежда се)_. Вярно. _(Закопчава се.)_ Никакво отпускане в дребните неща.
	__ЕСТРАГОН__. Какво да ти кажа, цял живот чакаш до последния момент.
	__ВЛАДИМИР__ _(замечтан)_. Последният момент… _(Закопчава се.)_ Дълго чакан, но щастлив. Кой го беше казал?
	__ЕСТРАГОН__. Няма ли да ми помогнеш?
	__ВЛАДИМИР__. Понякога ми се струва, че настъпва все пак. И се чувствам много странно. _(Сваля шапката си, поглежда в нея, опипва дъното й с ръка, изтърсва я, слага си я отново.)_ Как да кажа? Облекчен и в същото време… _(търси думата)_ уплашен. _(С изразителност.)_ У-ПЛА-ШЕН. _(Сваля отново шапката си и отново поглежда в нея.)_ Дявол да го вземе! _(Отупва дъното й, сякаш очаква да падне нещо оттам, поглежда вътре, слага си я отново.)_ Някак си… _(Естрагон, с цената на върховно усилие, успява да събуе обувката си. Поглежда във вътрешността й, пъхва ръката си, обръща я с подметката нагоре, изтърсва я, търси по земята дали не е паднало нещо, не намира нищо, пъха отново ръката си в обувката със зареян поглед.)_ А?
	__ЕСТРАГОН__. Нищо.
	__ВЛАДИМИР__. Покажи ми.
	__ЕСТРАГОН__. Няма нищо за показване.
	__ВЛАДИМИР__. Обуй я пак.
	__ЕСТРАГОН__ _(след като е разгледал подробно крака си)_. Ще го оставя да подиша малко.
	__ВЛАДИМИР__. Ето го човека, сърди се на обувката си, когато виновен е неговият крак. _(Той пак сваля шапката си, поглежда вътре, прокарва ръка в нея, изтърсва я, тупа по нея, духа вътре, слага си я отново.)_ Почвам да се тревожа. _(Пауза. Естрагон размърдва крака си и пръстите, за да се проветряват по-добре.)_ Един от разбойниците бил спасен. _(Пауза.)_ Общо взето, нормален процент. _(Пауза.)_ Гого…
	__ЕСТРАГОН__. Какво?
	__ВЛАДИМИР__. Дали да не се покаем?
	__ЕСТРАГОН__. За какво?
	__ВЛАДИМИР__. Ами… _(Мъчи се да намери думи.)_ Няма да навлизаме в подробности.
	__ЕСТРАГОН__. Че сме се родили ли?

N	Владимир избухва в гръмък смях, но веднага го потушава, като със сгърчено лице слага ръка на слабините си.

	__ВЛАДИМИР__. Човек не смее дори да се смее.
	__ЕСТРАГОН__. Толкова ли ти е дотрябвало?
	__ВЛАДИМИР__. Мога само да се усмихвам. _(Лицето му се опъва в максимална усмивка, която застива, продължава да стои на лицето му известно време, след това изведнъж угасва.)_ Не е все едно. Карай… _(Пауза.)_ Гого…
	__ЕСТРАГОН__ _(раздразнен)_. Какво има?
	__ВЛАДИМИР__. Чел ли си Библията?
	__ЕСТРАГОН__. Библията ли… _(Замисля се.)_ Трябва да съм я прелиствал.
	__ВЛАДИМИР__ _(учуден)_. В училище без Бог?
	__ЕСТРАГОН__. Не си спомням имаше ли, нямаше ли?
	__ВЛАДИМИР__. Да не го бъркаш със затвора?
	__ЕСТРАГОН__. Може. Спомням си картата на светите земи. Цветна. Много красива. Мъртво море беше светлосиньо. Само като го погледнех, ожаднявах. Казвах си, там ще отидем за медения месец. Ще плуваме. Ще бъдем щастливи.
	__ВЛАДИМИР__. Трябвало е да станеш поет.
	__ЕСТРАГОН__. Бях поет. _(Показва дрипите си.)_ Не ми ли личи?

N	Пауза.

	__ВЛАДИМИР__. За какво ти говорех… Как е кракът?
	__ЕСТРАГОН__. Подува се.
	__ВЛАДИМИР__. А, да. За историята с разбойниците. Нали си спомняш?
	__ЕСТРАГОН__. Не.
	__ВЛАДИМИР__. Искаш ли да ти я разкажа?
	__ЕСТРАГОН__. Не.
	__ВЛАДИМИР__. Така ще убием времето. _(Пауза.)_ Двама крадци били разпнати заедно със Спасителя. И…
	__ЕСТРАГОН__. С кого?
	__ВЛАДИМИР__. Със Спасителя. Двама крадци. Казват, че единият бил спасен, а другият… _(търси обратното на „спасен“)_ осъден.
	__ЕСТРАГОН__. Спасен от какво?
	__ВЛАДИМИР__. От ада.
	__ЕСТРАГОН__. Отивам си. _(Не се помръдва.)_
	__ВЛАДИМИР__. И все пак… _(Пауза.)_ Как е станало така, че… Нали не ти е скучно?
	__ЕСТРАГОН__. Не те слушам.
	__ВЛАДИМИР__. Как е станало така, че от четиримата евангелисти само един представя нещата по този начин? Нали и четиримата са били там… или поне наблизо. А само един говори за разбойника, който бил спасен. _(Пауза.)_ Виж какво, Гого, от време на време трябва да се обаждаш.
	__ЕСТРАГОН__. Слушам те.
	__ВЛАДИМИР__. Един от четиримата. От останалите трима двама не споменават никакви разбойници, а третият казва, че и двамата го ругаели.
	__ЕСТРАГОН__. Кого?
	__ВЛАДИМИР__. Какво „кого“?
	__ЕСТРАГОН__. Нищо не разбирам… _(Пауза.)_ Кого са ругаели?
	__ВЛАДИМИР__. Спасителя.
	__ЕСТРАГОН__. Защо?
	__ВЛАДИМИР__. Защото не искал да ги спаси.
	__ЕСТРАГОН__. От ада ли?
	__ВЛАДИМИР__. Не, разбира се! От смъртта.
	__ЕСТРАГОН__. И какво?
	__ВЛАДИМИР__. Тогава трябва и двамата да са били осъдени.
	__ЕСТРАГОН__. И после?
	__ВЛАДИМИР__. Но другият казва, че единият е бил спасен.
	__ЕСТРАГОН__. Е, и какво? Просто не са на едно мнение, и толкова.
	__ВЛАДИМИР__. Но те са били там и четиримата. А само един говори за спасения крадец. Защо на него да му се вярва повече, отколкото на другите?
	__ЕСТРАГОН__. Че кой му вярва?
	__ВЛАДИМИР__. Ами всички. Хората знаят само тази версия.
	__ЕСТРАГОН__. Хората са тъпаци.

N	Става с мъка, отива, накуцвайки, към лявата кулиса, спира, взира се в далечината, с длан над очите, обръща се, отива към кулисата вдясно, гледа в далечината. Владимир го следи с поглед, след това се приближава до обувката, навежда се и я вдига, поглежда вътре и веднага я хвърля.

	__ВЛАДИМИР__. Уф! _(Плюе на земята.)_
	__ЕСТРАГОН__ _(връща се към средата на сцената, гледа към дъното)_. Прекрасно местенце. _(Обръща се, приближава се към рампата, гледа към публиката.)_ Всичко ти се усмихва. _(Обръща се към Владимир.)_ Да се махаме.
	__ВЛАДИМИР__. Не можем.
	__ЕСТРАГОН__. Защо?
	__ВЛАДИМИР__. Нали чакаме Годо.
	__ЕСТРАГОН__. Вярно. _(Пауза.)_ Сигурен ли си, че е тук?
	__ВЛАДИМИР__. Кое?
	__ЕСТРАГОН__. Че тук трябва да чакаме.
	__ВЛАДИМИР__. Каза при дървото. _(Двамата оглеждат дървото.)_ Виждаш ли други дървета?
	__ЕСТРАГОН__. Какво е?
	__ВЛАДИМИР__. Прилича на върба.
	__ЕСТРАГОН__. Къде й са листата?
	__ВЛАДИМИР__. Трябва да е изсъхнала.
	__ЕСТРАГОН__. Няма да плаче вече.
	__ВЛАДИМИР__. Освен ако още не й е дошъл сезонът.
	__ЕСТРАГОН__. Не ти ли прилича повече на храст?
	__ВЛАДИМИР__. Не, дръвче е.
	__ЕСТРАГОН__. Храст е.
	__ВЛАДИМИР__. Дръв… _(Досеща се.)_ Какво намекваш? Че сме сгрешили мястото?
	__ЕСТРАГОН__. Вече трябваше да дойде.
	__ВЛАДИМИР__. Не каза, че непременно ще дойде.
	__ЕСТРАГОН__. А ако не дойде?
	__ВЛАДИМИР__. Ще дойдем утре.
	__ЕСТРАГОН__. И после вдругиден.
	__ВЛАДИМИР__. Що не?
	__ЕСТРАГОН__. И така нататък.
	__ВЛАДИМИР__. Е, ако трябва…
	__ЕСТРАГОН__. Докато най-сетне дойде.
	__ВЛАДИМИР__. Нямаш милост!
	__ЕСТРАГОН__. Вече идвахме вчера.
	__ВЛАДИМИР__. А, не, този път бъркаш.
	__ЕСТРАГОН__. Какво правихме вчера?
	__ВЛАДИМИР__. Какво правихме вчера ли?
	__ЕСТРАГОН__. Да.
	__ВЛАДИМИР__. Ами… _(Разсърдва се.)_ Бива те да разколебаеш човека, радвай се!
	__ЕСТРАГОН__. Според мен бяхме тук.
	__ВЛАДИМИР__ _(оглежда се)_. Познато ли ти е мястото?
	__ЕСТРАГОН__. Не съм казал такова нещо.
	__ВЛАДИМИР__. Виждаш ли!
	__ЕСТРАГОН__. Това не значи нищо.
	__ВЛАДИМИР__. И все пак… това дърво… _(обръща се към публиката)_ това блато…
	__ЕСТРАГОН__. Сигурен ли си, че е тази вечер?
	__ВЛАДИМИР__. Кое?
	__ЕСТРАГОН__. Че тази вечер трябва да чакаме?
	__ВЛАДИМИР__. Каза в събота. _(Пауза.)_ Струва ми се.
	__ЕСТРАГОН__. След работа.
	__ВЛАДИМИР__. Трябва да съм си записал. _(Бърка в джобовете си, натъпкани с най-различни боклуци.)_
	__ЕСТРАГОН__. Ама коя събота? И днеска събота ли е? Не е ли неделя? Или понеделник? Или петък?
	__ВЛАДИМИР__ _(оглеждайки се панически около себе си, сякаш датата е изписана на пейзажа)_. Не е възможно.
	__ЕСТРАГОН__. Или четвъртък.
	__ВЛАДИМИР__. Какво да правим?
	__ЕСТРАГОН__. Ако напразно е идвал снощи, можеш да си сигурен, че днеска няма да дойде.
	__ВЛАДИМИР__. Но нали ти каза, че сме идвали тук снощи?
	__ЕСТРАГОН__. Може и да съм сгрешил. _(Пауза.)_ Нека млъкнем малко, а?
	__ВЛАДИМИР__ _(със слаб глас)_. Добре. _(Естрагон сяда отново. Владимир крачи развълнуван по сцената, спира се от време на време, за да се взре в хоризонта. Естрагон заспива. Владимир се спира пред Естрагон.)_ Гого… _(Мълчание.)_ Гого… _(Мълчание.)_ Гого… _(Естрагон се събужда стреснат.)_
	__ЕСТРАГОН__ _(изведнъж върнат към ужаса на ситуацията)_. Бях заспал. _(С упрек.)_ Защо никога не ме оставяш да спя?
	__ВЛАДИМИР__. Чувствах се самотен.
	__ЕСТРАГОН__. А аз сънувах.
	__ВЛАДИМИР__. Не ми разказвай!
	__ЕСТРАГОН__. Сънувах, че…
	__ВЛАДИМИР__. Не ми разказвай!
	__ЕСТРАГОН__ _(с жест към вселената)_. Защо? Този ти стига, така ли? _(Пауза.)_ Не си прав, Диди. На кого да разказвам моите лични кошмари, ако не на теб?
	__ВЛАДИМИР__. Нека си останат лични. Знаеш, че не мога да ги търпя.
	__ЕСТРАГОН__ _(студено)_. Понякога си мисля дали няма да е по-добре да се разделим.
	__ВЛАДИМИР__. Няма да стигнеш далеч.
	__ЕСТРАГОН__. Наистина, това би било много неприятно. _(Пауза.)_ Нали, Диди, нали ще бъде много неприятно? _(Пауза.)_ Като имаш предвид красотата на пътуването. _(Пауза.)_ И добрината на спътниците. _(Пауза. Гальовно.)_ Нали, Диди?
	__ВЛАДИМИР__. Спокойствие.
	__ЕСТРАГОН__ _(страстно)_. Спокойствие… Спокойствие… _(Замечтано.)_ Ние казваме „калм“, а англичаните викат „каам“. Каам. _(Пауза.)_ Знаеш ли вица за англичанина, дето отишъл в публичен дом?
	__ВЛАДИМИР__. Да.
	__ЕСТРАГОН__. Разкажи го.
	__ВЛАДИМИР__. Стига.
	__ЕСТРАГОН__. Един пиян англичанин влиза в публичен дом. Собственичката го пита какво иска — руса, кестенява или червенокоса. Продължавай нататък.
	__ВЛАДИМИР__. СТИГА!


N	Владимир излиза. Естрагон става и го следва до края на сцената. Мимика на Естрагон, прилична на реакцията на публиката на боксов мач. Владимир се връща, минава пред Естрагон, прекосява сцената с поглед в земята. Естрагон прави няколко крачки към него, спира се.

	__ЕСТРАГОН__ _(с нежност)_. Искаш да ми кажеш нещо ли? _(Владимир не отговаря. Естрагон прави крачка напред.)_ Имаш нещо да ми кажеш? _(Мълчание. Още една крачка напред.)_ Кажи го, Диди…
	__ВЛАДИМИР__ _(без да се обръща)_. Нямам какво да ти кажа.
	__ЕСТРАГОН__ _(крачка напред)_. Сърдиш ли се? _(Мълчание. Крачка напред.)_ Извинявай! _(Мълчание. Крачка напред. Докосва го по рамото.)_ Хайде, Диди! _(Мълчание.)_ Дай си ръката! _(Владимир се обръща.)_ Целуни ме! _(Владимир се дърпа.)_ Нека те целуна! _(Владимир отстъпва. Целуват се. Естрагон прави крачка назад.)_ Вониш на чесън!
	__ВЛАДИМИР__. Заради бъбреците. _(Мълчание. Естрагон оглежда внимателно дървото.)_ И какво ще правим сега?
	__ЕСТРАГОН__. Ще чакаме.
	__ВЛАДИМИР__. Да, но докато чакаме?
	__ЕСТРАГОН__. Ами ако се обесим?
	__ВЛАДИМИР__. Тъкмо ще ни стане…
	__ЕСТРАГОН__ _(ентусиазирано)_. Става ли?
	__ВЛАДИМИР__. Става, и с всички последствия. Където капне, порасват мандрагори. Затова, като ги скубеш, винаги викат. Не го ли знаеш?
	__ЕСТРАГОН__. Да се обесим тогава.
	__ВЛАДИМИР__. На един клон ли? _(Приближават се до дървото и го гледат.)_ Нямам му вяра.
	__ЕСТРАГОН__. Все пак да опитаме.
	__ВЛАДИМИР__. Опитай.
	__ЕСТРАГОН__. Първо ти.
	__ВЛАДИМИР__. А не, първо ти.
	__ЕСТРАГОН__. Защо?
	__ВЛАДИМИР__. Ти си по-лек.
	__ЕСТРАГОН__. Тъкмо де.
	__ВЛАДИМИР__. Не разбирам.
	__ЕСТРАГОН__. Ами помисли малко. _(Владимир размишлява.)_
	__ВЛАДИМИР__ _(най-накрая)_. Не разбирам.
	__ЕСТРАГОН__. Сега ще ти обясня. _(Размишлява.)_ Клонът… клонът… _(С яд.)_ Абе опитай се да разбереш сам!
	__ВЛАДИМИР__. Разчитам само на теб.
	__ЕСТРАГОН__ _(с усилие)_. Гого лек — клонът здрав — Гого умрял. Диди тежък — клонът счупен — Диди сам. _(Пауза.)_ Докато… _(Търси точния израз.)_
	__ВЛАДИМИР__. Не бях се сетил за това.
	__ЕСТРАГОН__ _(най-сетне открил)_. Който издържа многото, издържа и малкото.
	__ВЛАДИМИР__. Ами дали съм по-тежък от тебе?
	__ЕСТРАГОН__. Ти го каза. Аз не зная. Шансът е петдесет на петдесет. Или почти.
	__ВЛАДИМИР__. И какво ще правим?
	__ЕСТРАГОН__. Хайде да не правим нищо. По-добре ще е.
	__ВЛАДИМИР__. Да видим първо какво ще ни каже.
	__ЕСТРАГОН__. Кой?
	__ВЛАДИМИР__. Годо.
	__ЕСТРАГОН__. Да.
	__ВЛАДИМИР__. Първо да сме наясно.
	__ЕСТРАГОН__. От друга страна, по-добре ще е може би да ковем желязото, докато не е замръзнало.
	__ВЛАДИМИР__. Любопитен съм да узная какво ще ни каже. Това няма да ни обвързва с нищо.
	__ЕСТРАГОН__. Какво точно искахме от него?
	__ВЛАДИМИР__. Че не беше ли там?
	__ЕСТРАГОН__. Не обърнах внимание.
	__ВЛАДИМИР__. Е… нищо определено.
	__ЕСТРАГОН__. Помолихме го за нещо.
	__ВЛАДИМИР__. Точно така.
	__ЕСТРАГОН__. За нещо дребно.
	__ВЛАДИМИР__. Горе-долу.
	__ЕСТРАГОН__. И какво отговори той?
	__ВЛАДИМИР__. Че щял да види.
	__ЕСТРАГОН__. Че не можел да обещае нищо.
	__ВЛАДИМИР__. Че трябвало да си помисли.
	__ЕСТРАГОН__. На свежа глава.
	__ВЛАДИМИР__. Да се посъветва със семейството си.
	__ЕСТРАГОН__. С приятелите си.
	__ВЛАДИМИР__. С агентите си.
	__ЕСТРАГОН__. С партньорите си.
	__ВЛАДИМИР__. Да прегледа тефтерите си.
	__ЕСТРАГОН__. И банковите си сметки.
	__ВЛАДИМИР__. Преди да се произнесе.
	__ЕСТРАГОН__. Естествено.
	__ВЛАДИМИР__. Нали?
	__ЕСТРАГОН__. Така ми се струва.
	__ВЛАДИМИР__. И на мен.

N	Пауза.

	__ЕСТРАГОН__ _(обезпокоен)_. А ние?
	__ВЛАДИМИР__. Моля?
	__ЕСТРАГОН__. Казвам: а ние?
	__ВЛАДИМИР__. Не разбирам.
	__ЕСТРАГОН__. Каква е нашата роля?
	__ВЛАДИМИР__. Нашата роля ли?
	__ЕСТРАГОН__. Помисли малко.
	__ВЛАДИМИР__. Нашата роля. Ролята на просители.
	__ЕСТРАГОН__. Е, чак дотам…
	__ВЛАДИМИР__. Може би господинът има някакви изисквания?
	__ЕСТРАГОН__. Защо, нямаме ли вече права?

N	Владимир се смее, но спира изведнъж, като по-рано. Същата игра, без усмивката.

	__ВЛАДИМИР__. Щеше да ме разсмееш, ако ми беше разрешено.
	__ЕСТРАГОН__. Изгубили ли сме ги?
	__ВЛАДИМИР__ _(произнася подчертано)_. Разпродадохме ги.

N	Мълчание. Те стоят неподвижно, с отпуснати ръце, с ниско наведени глави, с прегънати колене.

	__ЕСТРАГОН__ _(глухо)_. Нали не сме вързани? _(Пауза.)_ А?
	__ВЛАДИМИР__ _(вдигайки ръка)_. Чуй!

N	Двамата слушат, смешно вкаменени.

	__ЕСТРАГОН__. Нищо не чувам.
	__ВЛАДИМИР__. Шшшшт! _(Слушат. Естрагон губи равновесие, едва не пада. Залавя се за ръката на Владимир, който се олюлява. Двамата слушат, притиснати един към друг, гледайки се един друг в очите.)_ И аз.

N	Въздишка на облекчение. Отпускат се. Отдалечават се един от друг.

	__ЕСТРАГОН__. Изплаши ме.
	__ВЛАДИМИР__. Помислих, че е той.
	__ЕСТРАГОН__. Кой?
	__ВЛАДИМИР__. Годо.
	__ЕСТРАГОН__. Ами! Вятърът шуми в тръстиката.
	__ВЛАДИМИР__. Сигурен бях, че някой вика.
	__ЕСТРАГОН__. За какво ще вика?
	__ВЛАДИМИР__. На коня си.

N	Пауза.

	__ЕСТРАГОН__. Да си вървим.
	__ВЛАДИМИР__. Къде? _(Пауза.)_ Тази вечер може би ще спим при него, на топло, на сухо, с пълен корем, върху слама. Струва си да почакаме. Не мислиш ли?
	__ЕСТРАГОН__. Ама не цяла нощ.
	__ВЛАДИМИР__. Още е светло.

N	Пауза.

	__ЕСТРАГОН__. Гладен съм.
	__ВЛАДИМИР__. Искаш ли морков?
	__ЕСТРАГОН__. Друго няма ли?
	__ВЛАДИМИР__. Сигурно имам и няколко репи.
	__ЕСТРАГОН__. Дай ми морков. _(Владимир рови по джобовете си, вади една ряпа и я подава на Естрагон.)_ Мерси. _(Захапва ряпата. Плачливо.)_ Ама това е ряпа!
	__ВЛАДИМИР__. Ох, извинявай! _(Отново рови по джобовете си и намира само репи.)_ Само репи. _(Продължава да търси.)_ Изял си последния. _(Търси.)_ Чакай, намерих. _(Най-накрая вади един морков и го подава на Естрагон.)_ Дръж, приятелю. _(Естрагон избърсва моркова с ръка и започва да го гризе.)_ Върни ми ряпата. _(Естрагон му връща ряпата.)_ Полека, полека, този е последният.
	__ЕСТРАГОН__ _(дъвчейки)_. Зададох ти един въпрос.
	__ВЛАДИМИР__. Аха.
	__ЕСТРАГОН__. Отговори ли ми?
	__ВЛАДИМИР__. Вкусен ли е морковът?
	__ЕСТРАГОН__. Много е сладък.
	__ВЛАДИМИР__. Толкоз по-добре, толкоз по-добре. _(Пауза.)_ Какво искаше да знаеш?
	__ЕСТРАГОН__. Вече не си спомням. _(Дъвче.)_ Там е лошото. _(Гледа моркова изпитателно, върти го пред очите си с края на пръстите.)_ Чудесен е! _(Смуче замечтано единия му край.)_ Чакай, май се сещам. _(Отхапва от моркова.)_
	__ВЛАДИМИР__. Е?
	__ЕСТРАГОН__ _(с пълна уста, разсеяно)_. Нали не сме вързани?
	__ВЛАДИМИР__. Нищо не ти разбирам.
	__ЕСТРАГОН__ _(дъвче, поглъща)_. Питам дали сме вързани.
	__ВЛАДИМИР__. Вързани ли?
	__ЕСТРАГОН__. Вър-за-ни.
	__ВЛАДИМИР__. Как да сме вързани?
	__ЕСТРАГОН__. За краката и ръцете.
	__ВЛАДИМИР__. Ама за кого? От кого?
	__ЕСТРАГОН__. За твоя човек.
	__ВЛАДИМИР__. За Годо ли? Да сме вързани за Годо? Глупости! Никога, за нищо на света! _(Пауза.)_ Още… не сме.
	__ЕСТРАГОН__. Той Годо ли се казва?
	__ВЛАДИМИР__. Мисля, че да.
	__ЕСТРАГОН__. Я, гледай! _(Хваща огризката от моркова откъм листата и го върти пред очите си.)_ Странно, колкото повече ям, толкова по не ми е вкусно.
	__ВЛАДИМИР__. При мен е обратното.
	__ЕСТРАГОН__. Как обратното?
	__ВЛАДИМИР__. Колкото повече ям, толкова повече свиквам с гадния вкус.
	__ЕСТРАГОН__ _(след като дълго е размишлявал)_. Това ли е обратното?
	__ВЛАДИМИР__. Въпрос на темперамент.
	__ЕСТРАГОН__. На характер.
	__ВЛАДИМИР__. Човек е безсилен.
	__ЕСТРАГОН__. Колкото и да се старае.
	__ВЛАДИМИР__. Човек си остава, какъвто си е.
	__ЕСТРАГОН__. Колкото и да се мъчи.
	__ВЛАДИМИР__. Същността не се променя.
	__ЕСТРАГОН__. Безнадеждна работа. _(Подава огризката от моркова на Владимир.)_ Искаш ли да го доядеш?

N	Съвсем наблизо се чува ужасяващ вик. Естрагон изпуска моркова. Двамата се вкаменяват, след това се спускат към кулисата. Естрагон се спира насред път, връща се обратно, взима моркова, пъха го в джоба си, тича към Владимир, който го чака, отново се спира, връща се, грабва обувката си и след това бяга при Владимир. Прегърнати, свити, обърнали гръб на заплахата, те чакат.
N	Влизат Поцо и Лъки. Първият направлява втория с помощта на въже, вързано около врата му, така че в началото се вижда само Лъки, следван от въжето, дълго толкова, колкото Лъки да стигне до средата на сцената преди още Поцо да е излязъл иззад кулисата. Лъки носи тежък куфар, сгъваем стол, кошница с провизии и — преметнато на ръката му — палто; Поцо държи камшик.

	__ПОЦО__ _(зад кулисата)_. По-бързо! _(Плющене на камшик. Поцо се появява. Те прекосяват сцената. Лъки минава пред Владимир и Естрагон и излиза. Поцо, забелязвайки Владимир и Естрагон, се спира. Въжето се опъва. Поцо силно го дърпа.)_ Назад! _(Шум от падане. Лъки е паднал с целия си товар. Владимир и Естрагон го гледат, раздвоени между желанието да се спуснат да му помогнат и страха да се намесят в нещо, което не ги засяга. Владимир прави крачка към Лъки, Естрагон го задържа за ръкава.)_
	__ВЛАДИМИР__. Пусни ме!
	__ЕСТРАГОН__. Стой мирно.
	__ПОЦО__. Пазете се! Той е зъл. _(Естрагон и Владимир го гледат.)_ Към чужди хора.
	__ЕСТРАГОН__ _(тихо)_. Той ли е?
	__ВЛАДИМИР__. Кой?
	__ЕСТРАГОН__. Е, как кой?
	__ВЛАДИМИР__. Годо?
	__ЕСТРАГОН__. Да.
	__ПОЦО__. Да ви се представя: Поцо.
	__ВЛАДИМИР__. Не, разбира се.
	__ЕСТРАГОН__. Той каза Годо.
	__ВЛАДИМИР__. Не бе.
	__ЕСТРАГОН__ _(към Поцо)_. Не сте ли господин Годо, господине?
	__ПОЦО__ _(със страховит глас)_. Аз съм Поцо! _(Пауза.)_ Нищо ли не ви говори това име? _(Пауза.)_ Питам ви: нищо ли не ви говори това име?

N	Владимир и Естрагон се споглеждат въпросително.

	__ЕСТРАГОН__ _(преструва се, че се мъчи да си спомни)_. Боцо… Боцо…
	__ВЛАДИМИР__ _(по същия начин)_. Поцо…
	__ПОЦО__. ПППОЦО!
	__ЕСТРАГОН__. А, Поцо… да… Поцо…
	__ВЛАДИМИР__. Поцо или Боцо?
	__ЕСТРАГОН__. Поцо… не, не се сещам.
	__ВЛАДИМИР__ _(примирително)_. Познавах едно семейство Гоцо. Майката шиеше на гергеф.

N	Поцо се приближава към тях със заплашителен вид.

	__ЕСТРАГОН__ _(бързо)_. Ние не сме тукашни, господине.
	__ПОЦО__ _(спирайки)_. Все пак сте човешки същества, нали? _(Слага очилата си.)_ Доколкото виждам. _(Сваля очилата си.)_ От същия род като мен. _(Той избухва в шумен смях.)_ От същия род като Поцо! По Божие подобие!
	__ВЛАДИМИР__. Е, да…
	__ПОЦО__ _(рязко)_. Кой е Годо?
	__ЕСТРАГОН__. Годо?
	__ПОЦО__. Вие ме взехте за Годо.
	__ВЛАДИМИР__. О, не, господине, нито за миг, господине.
	__ПОЦО__. Кой е той?
	__ВЛАДИМИР__. Ами един… един познат.
	__ЕСТРАГОН__. Нищо подобно, ние почти не го познаваме.
	__ВЛАДИМИР__. Разбира се… не го познаваме много добре, но все пак…
	__ЕСТРАГОН__. Ако питате мен, аз изобщо не бих могъл да го позная.
	__ПОЦО__. Вие ме взехте за него.
	__ЕСТРАГОН__. Понеже… в тъмното… от умората… слабостта… чакането… признавам си… за миг помислих, че…
	__ВЛАДИМИР__. Не го слушайте, господине, не го слушайте!
	__ПОЦО__. Чакането? Значи, сте го чакали?
	__ВЛАДИМИР__. Е…
	__ПОЦО__. Тук? В моите земи?
	__ВЛАДИМИР__. Не знаехме, че не бива.
	__ЕСТРАГОН__. С най-добри намерения.
	__ПОЦО__. Пътят е на всички.
	__ВЛАДИМИР__. Това точно си казахме и ние.
	__ПОЦО__. За срам и позор, но е така.
	__ЕСТРАГОН__. Няма какво да се прави.
	__ПОЦО__ _(с великодушен жест)_. Да не говорим повече затова. _(Дърпа въжето.)_ Стани! _(Пауза.)_ Всеки път, като падне, заспива. _(Дърпа въжето.)_ Стани, мършо! _(Шум. Лъки се е надигнал и събира падналия багаж. Поцо дърпа въжето.)_ Назад! _(Лъки влиза заднишком.)_ Стой! _(Лъки спира.)_ Кръгом! _(Лъки се обръща. Към Владимир и Естрагон, приветливо.)_ Приятели мои, щастлив съм, че ви срещнах. _(При техните смаяни физиономии.)_ Да, много щастлив. _(Дърпа въжето.)_ Ела! _(Лъки се приближава.)_ Стой! _(Лъки спира. Към Владимир и Естрагон.)_ Да, пътят е дълъг, когато човек върви сам в продължение на… _(поглежда часовника си)_ в продължение на… _(пресмята)_ шест часа, да, точно така, шест часа непрекъснато, без да срещне жива душа. _(Към Лъки.)_ Палтото! _(Лъки оставя куфара, приближава се, подава палтото, отстъпва, вдига пак куфара.)_ Дръж! _(Поцо му подава камшика, Лъки се приближава и тъй като няма свободна ръка, се навежда и поема камшика със зъби, след това отстъпва. Поцо започва да облича палтото си, спира.)_ Палтото! _(Лъки оставя всичко, приближава се, помага на Поцо да си облече палтото, отстъпва, събира багажа.)_ Става хладно. _(Закопчава палтото си, навежда се, оглежда се, изправя се.)_ Камшика! _(Лъки се приближава, накланя се. Поцо му изтръгва камшика от устата. Лъки се оттегля.)_ Така е, приятели мои, не мога да се лишавам дълго време от обществото на себеподобни. _(Слага си очилата и поглежда своите двама себеподобни.)_ Дори когато те не са съвсем подобни на мен. _(Сваля си очилата. Към Лъки.)_ Стола! _(Лъки бързо оставя куфара и кошницата, приближава се, разпъва сгъваемия стол, оставя го, отстъпва, вдига отново куфара и кошницата. Поцо гледа стола.)_ По-близо! _(Лъки оставя куфара и кошницата, приближава се, помества стола, отстъпва, вдига куфара и кошницата. Поцо сяда, поставя върха на камшика си на гърдите на Лъки, бута го.)_ Назад! _(Лъки отстъпва.)_ Още! _(Лъки отстъпва още.)_ Стой! _(Лъки спира. Към Владимир и Естрагон.)_ Затова, с ваше позволение, ще остана за малко при вас, преди да съм поел нататък. _(На Лъки.)_ Кошницата! _(Лъки се приближава, подава кошницата, отстъпва.)_ От свежия въздух човек огладнява. _(Отваря кошницата, изважда отвътре част от пиле, комат хляб и бутилка вино. На Лъки.)_ Кошницата! _(Лъки се приближава, взима кошницата, отстъпва, застава неподвижно.)_ По-далече! _(Лъки отстъпва.)_ Там! _(Лъки спира.)_ Вони. _(Гълта направо от гърлото на бутилката.)_ За ваше здраве. _(Оставя бутилката и започва да яде.)_

N	Мълчание. Естрагон и Владимир постепенно стават по-смели, обикалят около Лъки, оглеждат го от всички страни. Поцо отхапва от пилето с ожесточение, хвърля костите, след като ги е изсмукал. Лъки бавно се свлича, докато куфарът се допира до земята, изправя се рязко, отново започва да се свлича. Ритъм на човек, който спи прав.

	__ЕСТРАГОН__. Какво му е?
	__ВЛАДИМИР__. Изглежда уморен.
	__ЕСТРАГОН__. Защо не остави багажа?
	__ВЛАДИМИР__. Отде да знам? _(Двамата пристъпват още по-близо.)_ Внимавай!
	__ЕСТРАГОН__. Да го заговорим ли?
	__ВЛАДИМИР__. Я виж тука!
	__ЕСТРАГОН__. Какво?
	__ВЛАДИМИР__ _(сочейки)_. Врата му.
	__ЕСТРАГОН__ _(гледа врата на Лъки)_. Нищо не виждам.
	__ВЛАДИМИР__. Ела оттук.

N	Естрагон застава на мястото на Владимир.

	__ЕСТРАГОН__. Наистина.
	__ВЛАДИМИР__. До кръв.
	__ЕСТРАГОН__. От въжето е.
	__ВЛАДИМИР__. Претрило го е.
	__ЕСТРАГОН__. То се знае.
	__ВЛАДИМИР__. От възела.
	__ЕСТРАГОН__. Ами да.

N	Отново започват да го оглеждат, спират се на лицето му.

	__ВЛАДИМИР__. Не е грозен.
	__ЕСТРАГОН__ _(свивайки рамене, прави гримаса)_. Така ли мислиш?
	__ВЛАДИМИР__. Малко е женствен.
	__ЕСТРАГОН__. Лигите му текат.
	__ВЛАДИМИР__. Ами от напъването.
	__ЕСТРАГОН__. И пяна му е излязла.
	__ВЛАДИМИР__. Може да е малоумен.
	__ЕСТРАГОН__. Кретен.
	__ВЛАДИМИР__ _(вглежда се)_. Май е гушав.
	__ЕСТРАГОН__ _(и той се вглежда)_. Не се знае.
	__ВЛАДИМИР__. И се задъхва.
	__ЕСТРАГОН__. А как искаш!
	__ВЛАДИМИР__. И очите му…
	__ЕСТРАГОН__. Какво им е?
	__ВЛАДИМИР__. Ще изскочат.
	__ЕСТРАГОН__. Според мен е на път да пукне.
	__ВЛАДИМИР__. Не се знае. _(Пауза.)_ Попитай го нещо.
	__ЕСТРАГОН__. Дали?
	__ВЛАДИМИР__. Какво рискуваме?
	__ЕСТРАГОН__ _(плахо)_. Господине…
	__ВЛАДИМИР__. По-силно.
	__ЕСТРАГОН__ _(по-силно)_. Господине…
	__ПОЦО__. Оставете го на мира! _(Двамата се обръщат към Поцо, който привършил яденето си, изтрива устата си с опакото на ръката.)_ Не виждате ли, че иска да си почине? _(Изважда лулата си и започва да я тъпче. Естрагон забелязва костите от пилето на земята, гледа ги лакомо. Поцо драсва клечка кибрит и започва да пали лулата си.)_ Кошницата! _(И понеже Лъки не помръдва, Поцо хвърля клечката с яд и дръпва въжето.)_ Кошницата! _(Лъки насмалко не пада, идва на себе си, приближава се, слага бутилката в кошницата, връща се на своето място, заема позата си. Естрагон не откъсва поглед от костите, Поцо драсва втора клечка и запалва лулата си.)_ Какво искате, това не е негова работа. _(Поема дим, протяга краката си.)_ Ох, сега е по-добре.
	__ЕСТРАГОН__ _(плахо)_. Господине…
	__ПОЦО__. Какво има, момчето ми?
	__ЕСТРАГОН__. Ами нали няма да… ъ-ъ-ъ… нали нямате нужда вече от… костите… господине?
	__ВЛАДИМИР__ _(възмутен)_. Не можеш ли да почакаш малко?
	__ПОЦО__. Няма нищо, няма нищо, напълно естествено. Дали ми трябват костите ли? _(Той ги побутва с края на камшика.)_ Не, лично аз нямам нужда от тях. _(Естрагон прави крачка към костите.)_ Но… _(Естрагон се спира.)_ Поначало те се падат на носача. Него трябва да питате. _(Естрагон се обръща към Лъки, колебае се.)_ Попитайте го, попитайте го, не се страхувайте, той ще ви каже.

N	Естрагон отива към Лъки, спира се пред него.

	__ЕСТРАГОН__. Господине… извинявайте, господине…

N	Лъки не реагира. Поцо изплющява с камшика. Лъки вдига глава.

	__ПОЦО__. На тебе говорят, свиня такава. Отговаряй! _(Към Естрагон.)_ Питайте.
	__ЕСТРАГОН__. Извинете, господине, тия кости искате ли ги?

N	Лъки гледа продължително Естрагон.

	__ПОЦО__ _(превъзнася се)_. „Господине!“ _(Лъки навежда глава.)_ Отговаряй! Искаш ли ги, или не ги искаш? _(Лъки мълчи. Към Естрагон.)_ Тогава, ваши са. _(Естрагон се нахвърля на костите, събира ги и започва да ги гризе.)_ Странна работа все пак. За пръв път се отказва от тях. _(Гледа Лъки с тревога.)_ Надявам се, че няма да вземе да ми се разболее. _(Смуче лулата си.)_
	__ВЛАДИМИР__ _(избухва)_. Позор!

N	Мълчание. Естрагон, изненадан, спира да гризе, поглежда Владимир и Поцо един подир друг. Поцо е много спокоен, а Владимир все по-смутен.

	__ПОЦО__ _(към Владимир)_. За нещо конкретно ли намеквате?
	__ВЛАДИМИР__ _(решава се и изстрелва)_. Да се отнасяте към един човек _(сочи Лъки)_ по този начин… това според мен е… едно човешко същество… не… това е позор!
	__ЕСТРАГОН__ _(нежелаейки да остане по-назад)_. Срам! _(Отново захваща да гризе.)_
	__ПОЦО__. Несправедливи сте. _(Към Владимир.)_ На колко сте години, ако не е тайна? _(Пауза.)_ Шейсет?… Или седемдесет?… _(Към Естрагон.)_ На колко е години?
	__ЕСТРАГОН__. Питайте го.
	__ПОЦО__. Недискретен съм. _(Изпразва лулата си, като я чука по дръжката на камшика си, става.)_ Ще ви напусна. Благодаря за компанията. _(Размисля.)_ А може да изпуша още една лула с вас. Какво ще кажете, а? _(Те не казват нищо.)_ О, аз не съм голям пушач, пуша малко, нямам навик да изпушвам две лули една след друга. _(Вдига ръка до сърцето си.)_ Сърцето ми се разтупа. _(Пауза.)_ От никотина е, поглъщаме го, въпреки че уж се пазим. _(Въздъхва.)_ Няма как. _(Пауза.)_ Но може би вие не сте пушачи. Пушачи ли сте? Или не? Всъщност това са подробности. _(Пауза.)_ Но как сега да седна отново с достойнство, когато станах вече? Без да излезе — как да кажа? — че съм се огънал? _(Към Владимир.)_ Какво казахте? _(Пауза.)_ Може би не сте казали нищо? _(Пауза.)_ Няма значение. Чакайте… _(Размишлява.)_
	__ЕСТРАГОН__. Ох, сега е по-добре. _(Хвърля костите.)_
	__ВЛАДИМИР__. Да тръгваме.
	__ЕСТРАГОН__. Вече?
	__ПОЦО__. Един момент. _(Дърпа въжето.)_ Стола! _(Посочва с камшика, Лъки помества стола.)_ Още! Тук! _(Сяда отново. Лъки отстъпва, вдига куфара и кошницата.)_ Ето че пак се настаних! _(Започва да тъпче лулата си.)_
	__ВЛАДИМИР__. Да тръгваме.
	__ПОЦО__. Надявам се, че причината не съм аз? Останете още малко, няма да съжалявате.
	__ЕСТРАГОН__ _(надушвайки милостинята)_. Имаме време.
	__ПОЦО__ _(след като е запалил лулата си)_. Втората никога не е тъй сладка _(изважда лулата от устата си, съзерцава я)_, като първата, искам да кажа. _(Слага лулата в устата си.)_ Но все пак е добра.
	__ВЛАДИМИР__. Аз си тръгвам.
	__ПОЦО__. Не може вече да понася присъствието ми. Наистина не съм много човечен, но това причина ли е? _(Към Владимир.)_ Размислете, преди да извършите една неразумна постъпка. Да речем, че тръгнете сега, докато е още светло, защото въпреки всичко още е светло. _(И тримата гледат към небето.)_ Добре. И какво ще стане в такъв случай? _(Вади лулата от устата си, гледа я.)_ Угасна. _(Запалва отново лулата си.)_ В такъв случай… в такъв случай… какво ще стане с вашата среща с оня… Годе… Годо… Годен… _(Пауза.)_ Да де, ясно ви е, с тоя, от когото зависи вашето бъдеще… _(Пауза.)_ Така де, вашето близко бъдеще.
	__ЕСТРАГОН__. Той е прав.
	__ВЛАДИМИР__. Откъде знаете?
	__ПОЦО__. А, ето че ми проговори! Още малко и ще се сприятелим.
	__ЕСТРАГОН__. Защо не остави този багаж?
	__ПОЦО__. Аз също ще бъда щастлив да се срещна с него. Колкото повече хора срещам, толкова по-щастлив се чувствам. И от най-голямото нищожество човек се учи, обогатява се, вкусва по-добре своето щастие. Вие например _(той ги оглежда внимателно, един след друг, докато те разбират ясно, че се отнася до тях)_, вие например, кой знае, може пък и да сте ми донесли нещо.
	__ЕСТРАГОН__. Защо не остави този багаж?
	__ПОЦО__. Но това би ме учудило.
	__ВЛАДИМИР__. Зададоха ви въпрос.
	__ПОЦО__ _(възхитен)_. Въпрос ли? Кой? Какъв въпрос? _(Пауза.)_ Преди малко се обръщахте, треперейки, към мен с „господине“. А сега ми задавате въпроси. Това няма да свърши добре.
	__ВЛАДИМИР__ _(към Естрагон)_. Мисля, че ще те чуе.
	__ЕСТРАГОН__ _(който отново обикаля около Лъки и го оглежда)_. Какво?
	__ВЛАДИМИР__. Сега можеш да го попиташ. Той е предупреден.
	__ЕСТРАГОН__. Какво да го питам?
	__ВЛАДИМИР__. Защо оня не оставя багажа.
	__ЕСТРАГОН__. И аз се питам.
	__ВЛАДИМИР__. Питай го него, де.
	__ПОЦО__ _(който е следил тези реплики с трескаво внимание от страх да не би въпросът да се изгуби)_. Питате ме защо не оставя багажа, както казвате вие?
	__ВЛАДИМИР__. Да.
	__ПОЦО__ _(към Естрагон)_. Вие също ли ме питате?
	__ЕСТРАГОН__ _(продължава да обикаля около Лъки)_. Той пухти като тюлен.
	__ПОЦО__. Ще ви отговоря. _(Към Естрагон.)_ Но стойте на едно място, моля ви си, изнервяте ме.
	__ВЛАДИМИР__. Ела тук.
	__ЕСТРАГОН__. Какво има?
	__ВЛАДИМИР__. Той ще говори.

N	Неподвижни, един срещу друг, те чакат.

	__ПОЦО__. Идеално. Всички ли сте тук? Всички ли ме гледате? _(Поглежда към Лъки, дърпа въжето. Лъки вдига глава.)_ Гледай ме, свиня такава! _(Лъки го гледа.)_ Чудесно. _(Слага лулата в джоба си, изважда малък пулверизатор, пръска си в гърлото, прибира пулверизатора в джоба си, прочиства гърлото си, плюе, изважда отново пулверизатора, отново пръска в гърлото си, прибира пулверизатора.)_ Готов съм. Всичко ли ме слушате? _(Гледа Лъки, дърпа въжето.)_ Ела тук! _(Лъки се приближава.)_ Тук! _(Лъки спира.)_ Готови ли сте всички? _(Гледа ги и тримата, последен Лъки, дърпа въжето.)_ И какво? _(Лъки вдига глава.)_ Не обичам да говоря в празно пространство. Добре. И така. _(Размишлява.)_
	__ЕСТРАГОН__. Аз си тръгвам.
	__ПОЦО__. Какво точно ме питахте?
	__ВЛАДИМИР__. Защо той не…
	__ПОЦО__ _(гневно)_. Не ме прекъсвайте! _(Пауза. По-спокойно.)_ Ако всички говорим едновременно, никога няма да се разберем. _(Пауза.)_ За какво говорех? _(Пауза. По-силно.)_ За какво говорех?

N	Владимир играе с мимики човек, който носи тежък товар. Поцо го гледа, без да разбира.

	__ЕСТРАГОН__ _(силно)_. Багажа! _(Сочи с пръст към Лъки.)_ Защо? Непрекъснато го носи. _(Играе човек, който се превива, задъхвайки се.)_ Никога не оставя. _(Разтваря ръце, изправя се с облекчение.)_ Защо?
	__ПОЦО__. А, разбирам. Трябваше по-рано да ми го кажете. Защо не си почине? Нека се опитаме да изясним. Нима няма право? Има. Значи не иска? Да, това е логично. А защо не иска? _(Пауза.)_ Господа, ще ви отговоря.
	__ВЛАДИМИР__. Внимание!
	__ПОЦО__. За да ми направи добро впечатление, за да го задържа.
	__ЕСТРАГОН__. Как така?
	__ПОЦО__. Може би не се изразих добре. Той иска да ме омилостиви, за да се откажа от мисълта да го изоставя. Не, и това не е точно.
	__ВЛАДИМИР__. Искате да се отървете от него?
	__ПОЦО__. Той иска да ме метне, ама аз няма да се хвана.
	__ВЛАДИМИР__. Вие искате да се отървете от него?
	__ПОЦО__. Въобразява си, че като виждам, че е добър носач, ще се съблазня да го задържа и за в бъдеще като такъв.
	__ЕСТРАГОН__. Не го ли искате вече?
	__ПОЦО__. Всъщност тази свиня изобщо не може да носи. Не е работа за него.
	__ВЛАДИМИР__. Вие искате да се отървете от него?
	__ПОЦО__. Той си мисли, че като се представя за неуморим, ще започна да съжалявам за решението си. Такава е жалката му сметка. Като че ли ми липсват товароносачи! _(И тримата гледат Лъки.)_ Атлас, син на Зевс! _(Пауза.)_ Това е. Смятам, че отговорих на въпроса ви. Имате ли други въпроси? _(Действа с пулверизатора.)_
	__ВЛАДИМИР__. Вие искате да се отървете от него?
	__ПОЦО__. Помислих си, че можех аз да бъда на негово място, а той — на моето. Ако не се беше намесила съдбата. Всекиму заслуженото.
	__ВЛАДИМИР__. Вие искате да се отървете от него?
	__ПОЦО__. Моля?
	__ВЛАДИМИР__. Вие искате да се отървете от него?
	__ПОЦО__. Точно така. Но вместо да го изпъдя, както можех да направя, искам да кажа, вместо да го изгоня с ритници в задника, аз го водя, толкова съм добър, на пазара в Свети спасител, където разчитам да спечеля нещо за него. Да ви кажа право, такива същества не могат да се пъдят. Най-доброто в такъв случай е да се убиват.

N	Лъки плаче.

	__ЕСТРАГОН__. Той плаче.
	__ПОЦО__. Старите кучета се държат по-достойно. _(Подава носната си кърпа на Естрагон.)_ Утешете го, щом го съжалявате. _(Естрагон се колебае.)_ Вземете. _(Естрагон поема кърпата.)_ Избършете му очите. Така няма да се чувства толкова изоставен.

N	Естрагон още се колебае.

	__ВЛАДИМИР__. Дай аз.

N	Естрагон не иска да даде кърпата. Детинско сдърпване.

	__ПОЦО__. Побързайте. След малко ще престане. _(Естрагон се приближава до Лъки и прикляква, за да му избърше очите. Лъки го рита силно в пищяла. Естрагон изпуска кърпата, отскача назад, обикаля сцената, куцайки и ревейки от болка.)_ Кърпата! _(Лъки оставя куфара и кошницата, вдига кърпата, приближава се, подава я на Поцо, отстъпва, взима отново куфара и кошницата.)_
	__ЕСТРАГОН__. Мръсника му с мръсник! _(Повдига крачола на панталона си.)_ Осакати ме!
	__ПОЦО__. Казах ви, че не обича чужди хора.
	__ВЛАДИМИР__ _(на Естрагон)_. Я покажи! _(Естрагон му показва крака си. Към Поцо с яд.)_ Кръв тече!
	__ПОЦО__. На добро е.
	__ЕСТРАГОН__ _(вдигнал във въздуха ранения си крак)_. Няма да мога да ходя!
	__ВЛАДИМИР__ _(нежно)_. Ще те нося. _(Пауза.)_ В краен случай.
	__ПОЦО__. Престана да плаче. _(Към Естрагон.)_ В известен смисъл вие го заместихте. _(Вглъбено.)_ Сълзите на света са постоянна величина. За всеки един, който заплаква, някъде друг престава. Същото е и със смеха. _(Смее се.)_ Така че да не се оплакваме от нашето време, то не е по-нещастно от предшестващите. _(Пауза.)_ Но и да не го хвалим. _(Пауза.)_ Въобще, да не говорим за него. _(Пауза.)_ Вярно е, че населението се е увеличило.
	__ВЛАДИМИР__. Опитай се да ходиш.

N	Естрагон тръгва, накуцвайки, спира пред Лъки и го заплюва, след това отива да седне там, където е седял при вдигането на завесата.

	__ПОЦО__. Знаете ли от кого съм научил всички тези чудесни неща? _(Пауза. Сочейки с пръст Лъки.)_ От него!
	__ВЛАДИМИР__ _(гледа към небето)_. Няма ли най-сетне да се стъмни?
	__ПОЦО__. Без него никога не бих се замислил, никога не бих добил чувство за друго освен за низките неща, за нещата, свързани с моя занаят на… няма значение. Красотата, изяществото, великите истини, мислех, че съм недостоен да ги постигна. И тогава си взех един бъхт.
	__ВЛАДИМИР__ _(несъзнателно, преставайки да съзерцава небето)_. Какъв бъхт?
	__ПОЦО__. Това продължава вече шейсет години… _(пресмята наум)_ да, скоро ще станат. _(Изправяйки се гордо.)_ Не изглеждам на толкова, нали? _(Владимир гледа Лъки.)_ До него приличам на младеж, нали? _(Пауза. На Лъки.)_ Шапката. _(Лъки оставя кошницата, сваля си шапката. Буйна бяла коса се спуска около лицето му. Слага шапката под мишница и вдига кошницата.)_ А сега, гледайте. (Поцо сваля своята шапка*.) Той е съвсем плешив. _(Отново си слага шапката.)_ Видяхте ли?
	[* Всички действащи лица носят бомбета. — Б.а.]
	__ВЛАДИМИР__. Какво значи бъхт?
	__ПОЦО__. Явно не сте тукашни. Но поне от тоя век ли сте? Някога са имали шутове. А сега имат бъхтове. Който може да си го позволи.
	__ВЛАДИМИР__. И вие го пъдите? Един тъй стар и предан слуга?
	__ЕСТРАГОН__. Измет.

N	Поцо е все по-развълнуван.

	__ВЛАДИМИР__. След като сте го изсмукали докрай, сега го захвърляте като… _(търси думата)_ като бананова кора. Признайте, че…
	__ПОЦО__ _(стенейки, вдигнал ръце към главата си)_. Не мога повече… повече не издържам… не знаете какво прави… ужасно е… ох, трябва да се махне… _(протяга ръце)_ полудявам… _(Строполява се, хванал главата си с две ръце.)_ Не мога повече… не мога…

N	Мълчание. Всички гледат Поцо. Лъки се стряска.

	__ВЛАДИМИР__. Той не може повече.
	__ЕСТРАГОН__. Ужасно.
	__ВЛАДИМИР__. Полудява.
	__ЕСТРАГОН__. Отвратително.
	__ВЛАДИМИР__ _(на Лъки)_. Как смеете! Това е срамно! Такъв добър господар! Да го карате да страда! След толкова години! Безобразие.
	__ПОЦО__ _(хълцайки)_. Някога… той беше мил… помагаше ми… развличаше ме… правеше ме по-добър… а сега… сега ме убива…
	__ЕСТРАГОН__ _(към Владимир)_. Дали иска да го замести?
	__ВЛАДИМИР__. Как?
	__ЕСТРАГОН__. Не разбрах дали иска да го замести с друг, или въобще не иска никого.
	__ВЛАДИМИР__. Не вярвам.
	__ЕСТРАГОН__. Какво?
	__ВЛАДИМИР__. Не знам.
	__ЕСТРАГОН__. Трябва да го питаме.
	__ПОЦО__ _(успокоен)_. Господа, не зная какво стана с мен. Моля ви да ме извините. Забравете всичко. _(Все по-явно се овладява.)_ Вече не си спомням какво по-точно съм говорил, но можете да бъдете сигурни, че нито една дума не е била вярна. _(Изправя се, тупа се по гърдите.)_ Приличам ли на човек, който може да бъде накаран да страда? Айде де! _(Бърка по джобовете си.)_ Къде съм си дянал лулата?
	__ВЛАДИМИР__. Прекрасна вечер.
	__ЕСТРАГОН__. Незабравима.
	__ВЛАДИМИР__. И още не е свършила.
	__ЕСТРАГОН__. Изглежда, не е.
	__ВЛАДИМИР__. Май че едва сега започва.
	__ЕСТРАГОН__. Ужасно.
	__ВЛАДИМИР__. Като че ли сме на представление.
	__ЕСТРАГОН__. На цирк.
	__ВЛАДИМИР__. На мюзикхол.
	__ЕСТРАГОН__. На цирк.
	__ПОЦО__. Абе къде съм си сложил лулата!
	__ЕСТРАГОН__. Гледай го тоя, загубил си пуфкалото. _(Шумно се смее.)_
	__ВЛАДИМИР__. Сега ще се върна. _(Запътва се към кулисата.)_
	__ЕСТРАГОН__. В края на коридора, вляво.
	__ВЛАДИМИР__. Пази ми мястото. _(Излиза.)_
	__ПОЦО__. Изгубих си чибука!
	__ЕСТРАГОН__ _(превива се)_. Ще ме скъса!
	__ПОЦО__ _(вдигайки глава)_. Не сте ли ми виждали… _(Забелязва отсъствието на Владимир. Разочарован.)_ О, той си е отишъл!… Без да ми каже довиждане! Не е красиво! Трябваше да го задържите.
	__ЕСТРАГОН__. Той едва се задържаше.
	__ПОЦО__. Аха! _(Пауза.)_ А, да, разбирам…
	__ЕСТРАГОН__ _(става)_. Елате за малко.
	__ПОЦО__. Какво има?
	__ЕСТРАГОН__. Ще видите.
	__ПОЦО__. Искате да стана ли?
	__ЕСТРАГОН__. Елате… елате… бързо.

N	Поцо става и отива към Естрагон.

	__ЕСТРАГОН__. Погледнете!
	__ПОЦО__ _(слага си очилата)_. О-хо!
	__ЕСТРАГОН__. Свърши вече.

N	Владимир се връща мрачен, блъска Лъки, преобръща стола с ритници, крачи напред-назад развълнуван.

	__ПОЦО__. Не е ли доволен?
	__ЕСТРАГОН__ _(към Владимир)_. Изпусна великолепна гледка, жалко!

N	Владимир се спира, вдига стола, подновява сноването си, по-спокоен.

	__ПОЦО__. Успокоява се. _(Оглежда се наоколо.)_ Впрочем всичко се успокоява, чувствам то. Велико спокойствие настъпва. Слушайте. _(Вдига ръка.)_ Пан спи.
	__ВЛАДИМИР__ _(спира се)_. Никога ли няма да настъпи тая нощ?

N	Тримата гледат небето.

	__ПОЦО__. Нямате ли намерение да си тръгнете, преди да се стъмни?
	__ЕСТРАГОН__. Как да ви кажа… Нали разбирате…
	__ПОЦО__. Разбира се, естествено, естествено. Самият аз на ваше място, ако имах среща с един Годен, Годе… Годо или както там се казва, бих чакал и до тъмна нощ, преди да се откажа. _(Гледа стола.)_ Много бих искал да седна пак, но просто не зная как да стане тая работа.
	__ЕСТРАГОН__. Да ви помогна ли?
	__ПОЦО__. Може би, ако ме помолите…
	__ЕСТРАГОН__. За какво?
	__ПОЦО__. Ако ме помолите да седна.
	__ЕСТРАГОН__. Това ще ви помогне ли?
	__ПОЦО__. Струва ми се, да.
	__ЕСТРАГОН__. Добре тогава. Седнете, господине, моля ви.
	__ПОЦО__. О, не, не, не, няма нужда. _(Пауза. Тихо.)_ Настоявайте малко.
	__ЕСТРАГОН__. Хайде, моля ви, не стойте така прав, ще настинете.
	__ПОЦО__. Мислите ли?
	__ЕСТРАГОН__. Абсолютно съм сигурен.
	__ПОЦО__. Може би имате право. _(Сяда.)_ Благодаря ви, приятелю. Ето че пак се настаних. _(Естрагон също сяда. Поцо поглежда часовника си.)_ Но вече е време да ви напусна, ако не искам да закъснея.
	__ВЛАДИМИР__. Сякаш времето е спряло.
	__ПОЦО__ _(приближава часовника до ухото си)_. Не мислете така, господине, не мислете така. _(Прибира часовника си в джоба.)_ Всичко друго, само не това.
	__ЕСТРАГОН__ _(на Поцо)_. Днес всичко му се вижда черно.
	__ПОЦО__. Освен небесата. _(Смее се, доволен от шегата си.)_ Търпение, и това ще стане. Разбирам, нали не сте тукашни, не знаете още какво значи здрач по нашите места. Искате ли да ви го обясня? _(Мълчание. Естрагон и Владимир отново са се заели да разглеждат: първият обувката си, вторият — шапката си. Шапката на Лъки пада, без той да я усети.)_ Ще удовлетворя желанието ви. _(Манипулация с пулверизатора.)_ Малко внимание, моля. _(Естрагон и Владимир продължават своите занимания, Лъки дреме. Поцо изплющява с камшика си, но плющенето е много слабо.)_ Какво му стана на тоя камшик? _(Става и замахва с него по-силно, най-накрая с успех. Лъки подскача. Обувката и шапката падат от ръцете на притежателите си. Поцо захвърля камшика.)_ Нищо не струва тоя камшик. _(Гледа към тях.)_ За какво говорех?
	__ВЛАДИМИР__. Да тръгваме.
	__ЕСТРАГОН__. Но, моля ви, не стойте така прав, ще се разболеете.
	__ПОЦО__. Вярно. _(Сяда отново. На Естрагон.)_ Как се казвате?
	__ЕСТРАГОН__ _(парира веднага)_. Катул.
	__ПОЦО__ _(който не е чул)_. А, да, за нощта. _(Вдига глава.)_ Но, моля ви, бъдете малко по-внимателни, иначе доникъде няма да стигнем. _(Гледа небето.)_ Погледнете. _(Всички гледат към небето, с изключение на Лъки, който пак е задрямал. Поцо, забелязвайки това, дърпа въжето.)_ Няма ли да погледнеш небето, свиньо! _(Лъки обръща глава право към небето.)_ Достатъчно. _(Всички навеждат глави.)_ Какво извънредно има в това небе, взето като такова? Бледо и светло като всяко небе в този час на деня. _(Пауза.)_ На тази географска ширина. _(Пауза.)_ При хубаво време. _(Гласът му става напевен.)_ Преди един час _(поглежда часовника си, с прозаичен тон)_ приблизително _(отново лирично)_, след като е изливало върху нас _(колебае се, тонът спада)_, да кажем, от девет сутринта _(тонът се извисява)_ безспирни потоци от бяла и червена светлина, то започва да губи своя блясък, да бледнее _(жест с две ръце, които слизат на последователни равнища)_, да бледнее, все повече и повече, до момента, когато _(драматична пауза, хоризонтален жест на двете ръце, отдалечаващи се една от друга)_ — фюют! Край! Застива неподвижно! _(Пауза.)_ Но _(вдига предупредително ръка)_, но зад този воал от нежност и спокойствие _(вдига очи към небето, другите му подражават освен Лъки)_ нощта препуска _(гласът му става кънтящ)_ и ще се нахвърли върху нас _(щраква с пръсти)_ — хоп! Така _(вдъхновението го напуска)_, когато най-малко я чакаме. _(Мълчание. Мрачен глас.)_ Такива ми ти работи на тая тъпа земя.

N	Дълго мълчание.

	__ЕСТРАГОН__. Е, сега, като знаем…
	__ВЛАДИМИР__. Можем да потърпим.
	__ЕСТРАГОН__. Човек може да се опре на нещо.
	__ВЛАДИМИР__. Няма от какво да се тревожим.
	__ЕСТРАГОН__. Трябва само да чакаме.
	__ВЛАДИМИР__. Свикнали сме. _(Вдига шапката си, поглежда я, изтърсва я, слага си я на главата.)_
	__ПОЦО__. Как ви се видях? _(Естрагон и Владимир го гледат с неразбиране.)_ Добър? Среден? Поносим? Безцветен? Направо слаб?
	__ВЛАДИМИР__ _(разбрал първи)_. О, много добър, много добър.
	__ПОЦО__ _(към Естрагон)_. А на вас, господине?
	__ЕСТРАГОН__ _(с английско произношение)_. Оу, многоу доубър, многоу доубър.
	__ПОЦО__ _(с чувство)_. Благодаря ви, господа! _(Пауза.)_ Имах толкова нужда от поощрение! _(Размишлява.)_ Към края малко спаднах, не забелязахте ли?
	__ВЛАДИМИР__. О, може би, но съвсем мъничко.
	__ЕСТРАГОН__. Аз пък си помислих, че е нарочно.
	__ПОЦО__. Да, паметта ми е много силна.

N	Пауза.

	__ЕСТРАГОН__. Но нищо не се случва.
	__ПОЦО__ _(с огорчение)_. Скучно ли ви е?
	__ЕСТРАГОН__. Е, ми да.
	__ПОЦО__ _(към Владимир)_. А на вас, господине?
	__ВЛАДИМИР__. Е, не е кой знае колко забавно.

N	Пауза. Поцо се измъчва от вътрешна борба.

	__ПОЦО__. Господа, вие бяхте _(търси думите)_ любезни с мен.
	__ЕСТРАГОН__. Не, не! Моля ви!
	__ВЛАДИМИР__. Какво говорите!
	__ПОЦО__. Да, да, бяхте учтиви. И затова се питам… какво бих могъл да сторя от своя страна за тези добри хора, които толкова скучаят.
	__ЕСТРАГОН__. И двайсет франка ще свършат работа.
	__ВЛАДИМИР__. Ние не сме просяци.
	__ПОЦО__. Какво бих могъл да направя, се питам, за да им се стори времето по-кратко. Дадох им кости, говорих им за най-различни неща, обясних им здрача… Така е. Но няма значение. Дали е достатъчно обаче, това ме измъчва, дали е достатъчно?
	__ЕСТРАГОН__. Може и един франк.
	__ВЛАДИМИР__. Мълчи!
	__ЕСТРАГОН__. На по-малко не съм съгласен.
	__ПОЦО__. Дали е достатъчно? Разбира се. Но аз съм щедър. По природа съм си такъв. И то днес. Толкоз по-зле за мен. _(Дърпа въжето. Лъки го поглежда.)_ Защото ще страдам, това е ясно. _(Без да става, се навежда за камшика си.)_ Какво предпочитате — да танцува, да пее, да рецитира, да мисли, да…
	__ЕСТРАГОН__. Кой?
	__ПОЦО__. Как кой? Вие не умеете ли да мислите?
	__ВЛАДИМИР__. Той мисли ли?
	__ПОЦО__. Отлично. И на глас. Някога дори мислеше много приятно, можех да го слушам с часове. Но сега… _(Потръпва.)_ Както и да е. Е, какво, искате ли да ви помисли нещо?
	__ЕСТРАГОН__. Предпочитам да танцува, по-весело ще бъде.
	__ПОЦО__. Не се знае.
	__ЕСТРАГОН__. Кажи, Диди, нали ще бъде по-весело?
	__ВЛАДИМИР__. Аз бих искал да го чуя как мисли.
	__ЕСТРАГОН__. А не може ли първо да танцува, а после да мисли? Ако няма да го затрудни.
	__ВЛАДИМИР__ _(към Поцо)_. Може ли?
	__ПОЦО__. Разбира се, няма нищо по-лесно. Всъщност това си е и естественият ред. _(Кратък смях.)_
	__ВЛАДИМИР__. Тогава нека танцува.

N	Мълчание.

	__ПОЦО__ _(на Лъки)_. Ти чу ли?
	__ЕСТРАГОН__. Никога ли не отказва?
	__ПОЦО__. После ще ви обясня. (На Лъки.) Танцувай, животно!

N	Лъки оставя куфара и кошницата, излиза малко напред към рампата, обръща се към Поцо. Естрагон се изправя, за да вижда по-добре. Лъки танцува. Спира.

	__ЕСТРАГОН__. Това ли е?
	__ПОЦО__. Още!

N	Лъки повтаря същите движения. Спира.

	__ЕСТРАГОН__. О-хо, приятелче. _(Повтаря движенията на Лъки.)_ И аз мога така. _(Продължава да повтаря движенията на Лъки, за малко не пада, сяда отново.)_ С малко тренировка…
	__ВЛАДИМИР__. Той е уморен.
	__ПОЦО__. Някога танцуваше фарандола, алмея, кадрил, жига, фанданго и дори шотландски танц. Подскачаше. А сега знае само това. Знаете ли как го нарича?
	__ЕСТРАГОН__. Агонията на просяка.
	__ВЛАДИМИР__. Ракът на старците.
	__ПОЦО__. Не, танцът на мрежата. Той мисли, че се е оплел в някаква мрежа.
	__ВЛАДИМИР__ _(с превземки на естет)_. Има нещо в това…

N	Лъки се готви да се върне към багажите си.

	__ПОЦО__ _(като на кон)_. Т-п-рррр! Лъки спира рязко.
	__ЕСТРАГОН__. Никога ли не отказва?
	__ПОЦО__. Ще ви обясня. _(Търси по джобовете си.)_ Чакайте. _(Продължава да рови.)_ Къде си сложих помпичката? _(Продължава да рови.)_ Абе, какво става! _(Вдига глава ужасен. С отчаян глас.)_ Изгубил съм си пулверизатора!
	__ЕСТРАГОН__ _(с отчаян глас)_. Левият ми бял дроб е много зле. _(Тихо кашля. Продължава гръмогласно.)_ Но десният ми е в отлично състояние!
	__ПОЦО__ _(с нормален глас)_. Нищо, ще мина и без него. За какво говорех? _(Мъчи се да се спомни.)_ Чакайте! _(Размишлява.)_ Ох, дявол да го вземе! _(Вдига глава.)_ Помогнете ми де!
	__ЕСТРАГОН__. Мъча се да се сетя.
	__ВЛАДИМИР__. И аз.
	__ПОЦО__. Чакайте!

N	И тримата свалят шапките си едновременно, слагат ръце на челата си, концентрират се, смръщени. Дълго мълчание.

	__ЕСТРАГОН__ _(победоносно)_. Аха!
	__ВЛАДИМИР__. Той се сети.
	__ПОЦО__. Е?
	__ЕСТРАГОН__. Защо не остави багажа?
	__ВЛАДИМИР__. Не беше това.
	__ПОЦО__. Сигурен ли сте?
	__ВЛАДИМИР__. Но нали вече ни го казахте.
	__ПОЦО__. Казах ли ви го?
	__ЕСТРАГОН__. Каза ли ни го?
	__ВЛАДИМИР__. Пък и той вече го остави.
	__ЕСТРАГОН__ _(поглежда към Лъки)_. Наистина. И какво от това?
	__ВЛАДИМИР__. Е, щом като е оставил багажа си, значи е невъзможно да сме питали защо не го оставя.
	__ПОЦО__. Напълно логично.
	__ЕСТРАГОН__. А защо го е оставил?
	__ПОЦО__. Ха де!
	__ВЛАДИМИР__. За да танцува.
	__ЕСТРАГОН__. Вярно.

N	Дълго мълчание.

	__ЕСТРАГОН__ _(става)_. Нищо не се случва, никой не идва, никой не си отива, ужасна работа.
	__ВЛАДИМИР__ _(на Поцо)_. Кажете му да мисли.
	__ПОЦО__. Дайте му шапката.
	__ВЛАДИМИР__. Шапката ли?
	__ПОЦО__. Той не може да мисли без шапка.
	__ВЛАДИМИР__ (на Естрагон). Дай му шапката.
	__ЕСТРАГОН__. Аз ли? След като ме ритна? Никога!
	__ВЛАДИМИР__. Аз ще му я дам. _(Не се помръдва.)_
	__ЕСТРАГОН__. Да си я вземе сам.
	__ПОЦО__. По-добре е да му я дадете.
	__ВЛАДИМИР__. Ще му я дам.

N	Вдига шапката от земята и я подава на Лъки отдалеч, с протегната ръка. Лъки не мърда.

	__ПОЦО__. Трябва да му я сложите.
	__ЕСТРАГОН__ _(на Поцо)_. Кажете му да си я вземе.
	__ПОЦО__. По-добре да му я сложите.
	__ВЛАДИМИР__. Ще му я сложа.

N	Заобикаля Лъки предпазливо, приближава се бавно до него изотзад, слага му шапката на главата и бързо се дръпва. Лъки не се помества. Мълчание.

	__ЕСТРАГОН__. Какво чака още?
	__ПОЦО__. Отдалечете се. _(Естрагон и Владимир се отдалечават от Лъки. Поцо дърпа въжето. Лъки го поглежда.)_ Мисли, свиньо! _(Пауза. Лъки започва да танцува.)_ Стой! _(Лъки спира.)_ Напред! _(Лъки отива към Поцо.)_ Стой! _(Лъки спира.)_ Мисли! _(Пауза.)_
	__ЛЪКИ__. От друга страна, що се отнася до…
	__ПОЦО__. Спри! _(Лъки млъква.)_ Назад! _(Лъки се дръпва.)_ Стига! _(Лъки спира.)_ Ляво! _(Лъки се обръща към публиката.)_ Мисли!

N	По време на тирадата на Лъки останалите реагират по следния начин: 1. Владимир и Естрагон са олицетворение на вниманието, Поцо е нещастен и отвратен; 2. Владимир и Естрагон започват да протестират. Страданието на Поцо се засилва; 3. Владимир и Естрагон отново внимават, Поцо все повече се възмущава и започва да стене; 4. Владимир и Естрагон бурно протестират. Поцо скача, дърпа въжето. Всички викат, Лъки дърпа обратно въжето, залита, крещи текста. Тримата се нахвърлят върху Лъки, който се бори, крещейки още по-силно.

	__ЛЪКИ__ _(с неизразителен глас)_. Като се има предвид съществуването такова каквото се очертава в неотдавнашните публикации на Кукиш и Ватман на един индивидуален бог какакакакака с бяла брада кака извън времето на пространството който от върховете на своята божествена апатия и божествена атаксия и божествена афазия много ни обича с малки изключения неизвестно защо но ще се разбере и страда като злочестата Офелия заедно с онези които са неизвестно защо но думи думи думи има време в огъня чиито пламенни езици в тази връзка колкото и да са живи още малко и няма съмнение, че ще подпалят накрая устоите да се има предвид и ще отведат ада в небесата сини понякога особено днес и спокойни с такова спокойствие което макар и безконечно е по-добро но нека не избързваме, понеже доколкото жребият е хвърлен от време на време всичко тече по текущата сметка не може да се изкъпе и докато чакаме дългоочакваното незавършено изследване все пак увенчано от акакакакакакакадемическата комисия по гъс-гъс-гъс-гъстотата на въздуха в Берн и от господата Говнар и Дюкретен при допустимите за случая грешки освен тази която се отнася до човешките пресмятания което въз основа на незавършените изследвания на същите Дю Говнар и Сен-Кретен е установено откъдето следва като се знае но нека не избързваме неизвестно защо вследствие на трудовете на Кукиш и Ватман се оказва ясно че все пак се върти толкова ясно колкото е ясно че пред вид незавършените изследвания на Пърди и Посер неизвестно защо за Говнар и Кретен са незавършени става ясно че човека противно на общоприетото мнение въпреки прогреса на изхранването и омърсяването на околната среда е в процес на отслабване и същевременно успоредно неизвестно защо въпреки процъфтяването на физическата култура на спортовете като тениса футбола бягането околоезденето плуването конния спорт авиацията лайнацията какацията пързалянето на лед на асфалт джудото тениса летенето мренето през пролет лято есен зима тениса на трева на гора на земя авиацията тениса хокея на земя вода и въздух пенецилина и производните му повтарям едновременно успоредно с повтарянето неизвестно защо тя все пак се върти въпреки тениса повтарям авиацията голфа както с девет ката и с осемнайсет дупки тениса на лед с една дума значителни координати на факторите не се стесняват да възхваляват сухата загуба на гласа на смъртта на Волтер досега благодарение усилията на порядъка от около два пръста и сто грама средно с точност до цяло число истина е обаче че няма значение неизвестно защо на лице от гледна точка на това което е далеч по-важно от друга страна в светлината на провежданите експерименти на Стайнвег и Петерман това което е особено важно в светлината на изоставените експерименти че в долините планините и на брега на морето въздухът е един и същ и земята както е известно в сравнение с дълбочината на моретата неизвестно защо въпреки тениса фактите говорят че неизвестно защо е излишно да се повтаря следното с една дума няма съмнение за съжаление се идентифицира с главата заедно с успоредното неизвестно защо въпреки тениса на следното брадата на индивидуалния тенис както с двайсет така и шейсет дупки дупки дупки дупки и всичко тече тоест ясно е че с ясно ясно ясно ясно… _(Борба. Лъки изкрещява още няколко гневни думи.)_ Тениса! Вода и въздух!… Говнар!… Жребият!…
	__ПОЦО__. Шапката!

N	Владимир успява да свали шапката на Лъки, който млъква и пада. Пълно мълчание. Тежко дишане на победителите.

	__ЕСТРАГОН__. Аз съм отмъстен.

N	Владимир разглежда шапката на Лъки, поглежда вътре в нея.

	__ПОЦО__. Дайте ми я! _(Изтръгва шапката от ръцете на Владимир, хвърля я на земята, скача отгоре й.)_ Няма да може да мисли вече!
	__ВЛАДИМИР__. А ще може ли да се ориентира?
	__ПОЦО__. Аз ще го ориентирам. _(Рита Лъки.)_ Стани! Свиня такава!
	__ЕСТРАГОН__. Да не е умрял?
	__ВЛАДИМИР__. Ще го убиете.
	__ПОЦО__. Ставай! Мършо! _(Дърпа въжето, Лъки се тътри по земята. Към Естрагон и Владимир.)_ Помогнете ми.
	__ВЛАДИМИР__. Какво да правим?
	__ПОЦО__. Вдигнете го!

N	Естрагон и Владимир изправят Лъки на крака, държат го известно време, след това го пускат. Той пада отново.

	__ЕСТРАГОН__. Нарочно го прави.
	__ПОЦО__. Трябва да го държите. _(Пауза.)_ Хайде, хайде, вдигайте!
	__ЕСТРАГОН__. Писна ми.
	__ВЛАДИМИР__. Хайде, дай още веднъж.
	__ЕСТРАГОН__. За какви ни взема?
	__ВЛАДИМИР__. Хайде.

N	Те изправят Лъки, придържат го.

	__ПОЦО__. Не го пускайте! _(Естрагон и Владимир залитат.)_ Не мърдайте! _(Поцо отива да вземе куфара и кошницата и ги занася при Лъки.)_ Дръжте го здраво! _(Слага куфара в ръката на Лъки, който веднага го изтървава.)_ Не го пускайте! _(Повтаря същото. Постепенно, при допира с куфара, Лъки се връща в съзнание и накрая пръстите му се свиват около дръжката.)_ Не го пускайте още! _(Същата игра с кошницата.)_ Това е, сега можете да го пуснете. _(Естрагон и Владимир се отдръпват от Лъки, който се препъва, залита, прегъва се, но остава прав, с куфара и кошницата в ръце. Поцо се дръпва назад, изплющява камшикът.)_ Напред! _(Лъки пристъпва напред.)_ Назад! _(Лъки се дръпва назад.)_ Кръгом! _(Лъки се завърта.)_ Готово, вече може да ходи. _(Обръща се към Естрагон и Владимир.)_ Благодаря ви, господа, позволете ми да ви _(рови из джобовете си)_, да ви пожелая _(продължава да рови)_, абе, къде съм си сложил часовника? _(Рови.)_ Ама че работа! _(Вдига разрешената си глава.)_ Часовник с капак, господа, и със секундарник. Дядо ми ми го подари. _(Бърка се.)_ Може би е паднал някъде. _(Търси по земята, Владимир и Естрагон също търсят. Поцо обръща с крак останките от шапката на Лъки.)_ Чудна работа. Как е възможно?
	__ВЛАДИМИР__. Да не е в малкото джобче?
	__ПОЦО__. Чакайте. _(Прегъва се надве, приближава глава до корема си, слуша.)_ Нищо не чувам! _(Прави им знак да се приближат.)_ Елате. _(Естрагон и Владимир се приближават до него, навеждат се до корема му.)_ Би трябвало да го чуем как тика.
	__ВЛАДИМИР__. Тихо!

N	Всички слушат, наведени.

	__ЕСТРАГОН__. Чувам нещо.
	__ПОЦО__. Къде!
	__ВЛАДИМИР__. Това е сърцето.
	__ПОЦО__ _(разочарован)_. По дяволите!
	__ВЛАДИМИР__. Тихо!

N	Те слушат.

	__ЕСТРАГОН__. Може би е спрял.

N	Изправят се.

	__ПОЦО__. Кой мирише така?
	__ЕСТРАГОН__. На него устата му мирише, а на мен — краката.
	__ПОЦО__. Ще ви напусна.
	__ЕСТРАГОН__. А часовникът?
	__ПОЦО__. Сигурно съм го оставил в замъка.
	__ЕСТРАГОН__. Тогава сбогом.
	__ПОЦО__. Сбогом.
	__ВЛАДИМИР__. Сбогом.
	__ЕСТРАГОН__. Сбогом.

N	Мълчание. Никой не мърда.

	__ВЛАДИМИР__. Сбогом.
	__ПОЦО__. Сбогом.
	__ЕСТРАГОН__. Сбогом.

N	Пауза.

	__ПОЦО__. И благодаря.
	__ВЛАДИМИР__. Ние ви благодарим.
	__ПОЦО__. Няма защо.
	__ЕСТРАГОН__. Има, има защо.
	__ПОЦО__. Не, няма.
	__ВЛАДИМИР__. Има, има.
	__ЕСТРАГОН__. Няма.

N	Мълчание.

	__ПОЦО__. Не успявам да… _(колебае се)_ да тръгна.
	__ЕСТРАГОН__. Такъв е животът.

N	Поцо се обръща, отдалечава се от Лъки към кулисата, като отпуска постепенно въжето.

	__ВЛАДИМИР__. Тръгнахте в обратната посока.
	__ПОЦО__. Трябва да се засиля. _(Стигнал до края на въжето, в кулисата, той се спира, обръща се, вика.)_ Пазете се! _(Естрагон и Владимир се нареждат в дъното, гледат Поцо. Плясък на камшик.)_ Напред! _(Лъки не помръдва.)_
	__ЕСТРАГОН__. Напред!
	__ВЛАДИМИР__. Напред!

N	Плясък на камшик. Лъки се помества.

	__ПОЦО__. По-живо! _(Излиза иззад кулисата; прекосява сцената, следвайки Лъки. Естрагон и Владимир свалят шапките си, махат с ръка. Лъки излиза. Поцо пляска с въжето и с камшика.)_ По-живо! По-живо! _(В момента, когато и той ще се скрие зад кулисата, Поцо спира, обръща се. Въжето се опъва. Шум от падане на Лъки.)_ Стола ми! _(Владимир отива за стола и го дава на Поцо, който го хвърля към Лъки.)_ Сбогом!
	__ЕСТРАГОН__ и __ВЛАДИМИР__ _(махайки с ръка)_. Сбогом! Сбогом!
	__ПОЦО__. Ставай! Свиньо! _(Шум от ставането на Лъки.)_ Напред! _(Поцо излиза. Плющене на камшик.)_ Напред! Сбогом! По-бързо! Свиня! Давай! Сбогом!

N	Мълчание.

	__ВЛАДИМИР__. Все пак времето мина по-бързо.
	__ЕСТРАГОН__. Щеше да мине и без това.
	__ВЛАДИМИР__. Да, но не толкова бързо.

N	Пауза.

	__ЕСТРАГОН__. И какво ще правим сега?
	__ВЛАДИМИР__. Не знам.
	__ЕСТРАГОН__. Да си ходим.
	__ВЛАДИМИР__. Не можем.
	__ЕСТРАГОН__. Защо?
	__ВЛАДИМИР__. Нали чакаме Годо.
	__ЕСТРАГОН__. Вярно.

N	Пауза.

	__ВЛАДИМИР__. Много са се променили.
	__ЕСТРАГОН__. Кои?
	__ВЛАДИМИР__. Тия двамата.
	__ЕСТРАГОН__. Да, наистина, дай да си поприказваме.
	__ВЛАДИМИР__. Нали много са се променили?
	__ЕСТРАГОН__. Възможно е. Само ние не успяваме.
	__ВЛАДИМИР__. Възможно ли? Сигурно е. Нали ги видя?
	__ЕСТРАГОН__. Щом казваш. Но не ги познавам.
	__ВЛАДИМИР__. Как да не ги познаваш?
	__ЕСТРАГОН__. Ами не ги познавам.
	__ВЛАДИМИР__. Познаваме ги, ти казвам. Всичко забравяш. _(Пауза.)_ Освен ако не са същите.
	__ЕСТРАГОН__. Доказателството е, че те не ни познаха.
	__ВЛАДИМИР__. Това не значи нищо. Аз също се направих, че не ги познавам. И освен това, нас никой никога не може да ни познае.
	__ЕСТРАГОН__. Стига вече. Важното е — ох! _(Владимир не реагира.)_ Ох!
	__ВЛАДИМИР__. Освен ако не са същите.
	__ЕСТРАГОН__. Диди! Сега пък другия крак! _(Той се насочва, накуцвайки, към мястото, където е седял при вдигането на завесата.)_
	ГЛАС ЗАД КУЛИСАТА. Господине!

N	Естрагон се спира. И двамата гледат в посока на гласа.

	__ЕСТРАГОН__. Пак започва.
	__ВЛАДИМИР__. Ела, момчето ми.

N	Боязливо влиза едно Момче. Спира се.

	__МОМЧЕТО__. Господин Албер?
	__ВЛАДИМИР__. Аз съм.
	__ЕСТРАГОН__. Какво искаш?
	__ВЛАДИМИР__. Ела.

N	Момчето не мърда.

	__ЕСТРАГОН__ _(силно)_. Ела, ти се каза!

N	Момчето се приближава боязливо, спира се.

	__ВЛАДИМИР__. Какво има?
	__МОМЧЕТО__. Господин Годо… _(Замлъква.)_
	__ВЛАДИМИР__ Ясно. _(Пауза.)_ Приближи се.

N	Момчето не помръдва.

	__ЕСТРАГОН__ _(силно)_. Приближи се, ти се каза! _(Момчето се приближава боязливо, спира се.)_ Защо закъсня?
	__ВЛАДИМИР__. Трябва да ни предадеш нещо от господин Годо?
	__МОМЧЕТО__. Да, господине.
	__ВЛАДИМИР__. Добре тогава, казвай.
	__ЕСТРАГОН__. Защо закъсня?

N	Момчето ги гледа последователно, в недоумение на кого да отговори.

	__ВЛАДИМИР__ _(към Естрагон)_. Остави го на мира.
	__ЕСТРАГОН__ _(към Владимир)_. Ти ме остави на мира. _(Приближава се до момчето.)_ Знаеш ли колко е часът?
	__МОМЧЕТО__ _(отстъпвайки)_. Аз не съм виновен, господине!
	__ЕСТРАГОН__. Може би аз съм виновен, а?
	__МОМЧЕТО__. Страх ме беше, господине.
	__ЕСТРАГОН__. От какво те беше страх? От нас ли? _(Пауза.)_ Отговаряй!
	__ВЛАДИМИР__. Разбирам, другите са го изплашили.
	__ЕСТРАГОН__. От колко време си тука?
	__МОМЧЕТО__. От доста време, господине.
	__ВЛАДИМИР__. Уплаши се от камшика, така ли?
	__МОМЧЕТО__. Да, господине.
	__ВЛАДИМИР__. От виковете ли?
	__МОМЧЕТО__. Да, господине.
	__ВЛАДИМИР__. От двамата господа?
	__МОМЧЕТО__. Да, господине.
	__ВЛАДИМИР__. Ти познаваш ли ги?
	__МОМЧЕТО__. Не, господине.
	__ВЛАДИМИР__. Тукашен ли си?
	__МОМЧЕТО__. Да, господине.
	__ЕСТРАГОН__. Всичко това са лъжи! _(Хваща Момчето за ръкава, разтърсва го.)_ Казвай истината!
	__МОМЧЕТО__ _(треперейки)_. Това е истината, господине.
	__ВЛАДИМИР__. Остави го най-сетне на спокойствие! Какво ти става? _(Естрагон пуска момчето, отстъпва, слага ръце на лицето си. Владимир и момчето го гледат. Естрагон открива лицето си, което е изкривено.)_ Какво ти става?
	__ЕСТРАГОН__. Нещастен съм.
	__ВЛАДИМИР__. Не се шегувай! Откога?
	__ЕСТРАГОН__. Бях забравил.
	__ВЛАДИМИР__. Тази памет ни играе лоши шеги. _(Естрагон иска да каже нещо, отказва се, отива да си седне и започва да се събува. Към Момчето.)_ Казвай сега.
	__МОМЧЕТО__. Господин Годо…
	__ВЛАДИМИР__ _(прекъсва го)_. Виждал съм те вече, нали?
	__МОМЧЕТО__. Не зная, господине.
	__ВЛАДИМИР__. Ти не ме ли познаваш?
	__МОМЧЕТО__. Не, господине.
	__ВЛАДИМИР__. Не идва ли вчера?
	__МОМЧЕТО__. Не, господине.
	__ВЛАДИМИР__. За пръв път идваш, така ли?
	__МОМЧЕТО__. Да, господине.

N	Мълчание.

	__ВЛАДИМИР__. Приказки! _(Пауза.)_ Добре, продължавай.
	__МОМЧЕТО__ _(на един дъх)_. Господин Годо ми каза да ви кажа, че тази вечер няма да дойде, но утре сигурно.
	__ВЛАДИМИР__. Това ли е всичко?
	__МОМЧЕТО__. Да, господине.
	__ВЛАДИМИР__. Ти при него ли работиш?
	__МОМЧЕТО__. Да, господине.
	__ВЛАДИМИР__. Какво правиш?
	__МОМЧЕТО__. Паса козите, господине.
	__ВЛАДИМИР__. Добър ли е с теб?
	__МОМЧЕТО__. Да, господине.
	__ВЛАДИМИР__. Не те ли бие?
	__МОМЧЕТО__. Мене не, господине.
	__ВЛАДИМИР__. А кого?
	__МОМЧЕТО__. Брат ми, господине.
	__ВЛАДИМИР__. А, ти имаш брат?
	__МОМЧЕТО__. Да, господине.
	__ВЛАДИМИР__. А той какво прави?
	__МОМЧЕТО__. Той пасе овцете, господине.
	__ВЛАДИМИР__. А защо тебе не те бие?
	__МОМЧЕТО__. Не зная, господине.
	__ВЛАДИМИР__. Сигурно те обича.
	__МОМЧЕТО__. Не зная, господине.
	__ВЛАДИМИР__. Храни ли те добре? _(Момчето се колебае.)_ Храни ли те добре?
	__МОМЧЕТО__. Да, господине.
	__ВЛАДИМИР__. Не си ли нещастен? _(Момчето се колебае.)_ Чуваш ли?
	__МОМЧЕТО__. Да, господине.
	__ВЛАДИМИР__. Е?
	__МОМЧЕТО__. Не зная, господине.
	__ВЛАДИМИР__. Не знаеш дали си нещастен, или не?
	__МОМЧЕТО__. Не зная, господине.
	__ВЛАДИМИР__. Също като мен. _(Пауза.)_ Къде спиш?
	__МОМЧЕТО__. В хамбара, господине.
	__ВЛАДИМИР__. Заедно с брат си ли?
	__МОМЧЕТО__. Да, господине.
	__ВЛАДИМИР__. В сеното ли?
	__МОМЧЕТО__. Да, господине.

N	Пауза.

	__ВЛАДИМИР__. Добре, отивай си.
	__МОМЧЕТО__. Какво да кажа на господин Годо, господине?
	__ВЛАДИМИР__. Кажи му… _(Колебае се.)_ Кажи му, че си ни видял. _(Пауза.)_ Нали ни видя?
	__МОМЧЕТО__. Да, господине… _(Отстъпва назад, колебае се, обръща се и излиза тичешком.)_

	Светлината изведнъж намалява. За миг се стъмва. Луната изгрява в дъното, издига се в небето. Остава неподвижна, облива сцената със сребристата си светлина.

	__ВЛАДИМИР__. Най-сетне! _(Естрагон става и се приближава до Владимир, носейки в ръце двете си обувки. Той ги оставя близо до рампата, изправя се и гледа луната.)_ Какво правиш?
	__ЕСТРАГОН__. Каквото и ти: гледам оная там.
	__ВЛАДИМИР__. Питам те за обувките.
	__ЕСТРАГОН__. Оставих ги. _(Пауза.)_ Някой друг ще дойде, също… също… като мен, но с по-малък номер и ще му излезе късметът.
	__ВЛАДИМИР__. Но ти не можеш да ходиш бос?
	__ЕСТРАГОН__. А Исус как е ходил.
	__ВЛАДИМИР__. Исус! Какви ги говориш? Да не би да искаш да се сравняваш с него?
	__ЕСТРАГОН__. Цял живот съм се сравнявал с него.
	__ВЛАДИМИР__. Но там е било топло! Приятно.
	__ЕСТРАГОН__. Да. И бързо са разпъвали.

N	Мълчание.

	__ВЛАДИМИР__. Нямаме какво да правим повече тук.
	__ЕСТРАГОН__. Нито другаде.
	__ВЛАДИМИР__. Чакай, Гого, не бъди такъв. Утре всичко ще потръгне.
	__ЕСТРАГОН__. Как ще потръгне?
	__ВЛАДИМИР__. Не чу ли какво каза хлапето?
	__ЕСТРАГОН__. Не.
	__ВЛАДИМИР__. Каза, че Годо сигурно ще дойде утре. _(Пауза.)_ Това нищо ли не ти говори?
	__ЕСТРАГОН__. Тогава трябва да чакаме тук.
	__ВЛАДИМИР__. Ти си луд! Трябва да се подслоним някъде. _(Хваща Естрагон за ръка.)_ Ела. _(Дърпа го. Естрагон в началото се подчинява, после се опъва. Спират.)_
	__ЕСТРАГОН__ _(гледа дървото)_. Жалко, че нямаме въже.
	__ВЛАДИМИР__. Ела. Захладя. _(Дърпа го. Играта се повтаря.)_
	__ЕСТРАГОН__. Напомни ми утре да донеса въже.
	__ВЛАДИМИР__. Добре. Ела. _(Дърпа. Същата игра.)_
	__ЕСТРАГОН__. От колко време сме заедно?
	__ВЛАДИМИР__. Не знам. Петдесет години може би.
	__ЕСТРАГОН__. Спомняш ли си онзи ден, когато се хвърлих от моста в Дюранс?
	__ВЛАДИМИР__. Да, беше по гроздобер.
	__ЕСТРАГОН__. Ти ме измъкна.
	__ВЛАДИМИР__. Минало-заминало.
	__ЕСТРАГОН__. Изсушихме дрехите си на слънцето.
	__ВЛАДИМИР__. Не мисли сега за това, хайде. Идвай! _(Същата игра.)_
	__ЕСТРАГОН__. Чакай.
	__ВЛАДИМИР__. Студено ми е.
	__ЕСТРАГОН__. Питам се дали нямаше да е по-добре, ако не бяхме се събрали; всеки за себе си. _(Пауза.)_ Не сме направени да вървим заедно.
	__ВЛАДИМИР__ _(без да се сърди)_. Не се знае.
	__ЕСТРАГОН__. Не, нищо не се знае.
	__ВЛАДИМИР__. Винаги можем да се разделим, ако мислиш, че ще е по-добре.
	__ЕСТРАГОН__. Сега вече няма смисъл.

N	Мълчание.

	__ВЛАДИМИР__. Вярно, сега вече няма смисъл.

N	Мълчание.

	__ЕСТРАГОН__. Е, ще вървим ли?
	__ВЛАДИМИР__. Да вървим.

N	Не мърдат.

N	__Завеса__


>	Второ действие

N	На другия ден. В същия час. На същото място.
N	Обувките на Естрагон близо до рампата, с опрени токове, раздалечени върхове. Шапката на Лъки на същото място.
N	Дървото е с няколко листа.
N	Влиза Владимир забързан. Спира се и дълго гледа дървото. Изведнъж бързо започва да крачи по сцената във всички посоки. Застава отново неподвижно пред обувките, навежда се, вдига едната, разглежда я, помирисва я, грижливо я оставя на мястото й. Отново захваща забързаното си крачене. Спира се до дясната кулиса, гледа дълго в далечината, с ръка като козирка над очите. Върви напред-назад. Спира до лявата кулиса. Същата игра. Крачи. Спира изведнъж. Сключва ръце на гърдите си, отхвърля назад глава и започва да пее с пълно гърло.

	__ВЛАДИМИР__. Едно бездомно куче… _(Понеже е започнал на много нисък тон, той спира, кашля, подхваща по-високо.)_
P>
	Едно бездомно куче
	задигна свински бут.
	Стопанинът ядосан
	уби го от лобут.

	Но после, щом му мина
	припадъкът от злоба…
P$
N	(Спира, поема дъх, после започва отново.)
P>
	Но после, щом му мина
	припадъкът от злоба,
	погреба го, разкаян,
	и писа му на гроба:

	Едно бездомно куче
	задигна свински бут.
	Стопанинът, ядосан
	уби го от лобут.

	Но после, щом му мина
	припадъкът от злоба,
	погреба го разкаян…
P$
N	(Спира. Същата игра. По-тихо.)

P>
	Погреба го разкаян…
P$
N	Замлъква, остава да крачи трескаво по сцената във всички посоки. Спира отново пред дървото, крачи, спира при обувките, крачи, тича към лявата кулиса, гледа в далечината, към дясната кулиса, гледа в далечината. В този момент Естрагон влиза от лявата кулиса бос, с наведена глава, и бавно прекосява сцената. Владимир се обръща и го вижда.

	__ВЛАДИМИР__. Пак ли си ти! _(Естрагон спира, но не вдига глава. Владимир се приближава до него.)_ Ела да те целуна.
	__ЕСТРАГОН__. Не ме докосвай!

N	Владимир прекъсва устрема си, огорчен. Мълчание.

	__ВЛАДИМИР__. Искаш ли да си отида? _(Пауза.)_ Гого! _(Пауза. Владимир го гледа с внимание.)_ Биха ли те? _(Пауза.)_ Гого! _(Естрагон продължава да мълчи с наведена глава.)_ Къде прекара нощта? _(Мълчание. Владимир пристъпва напред.)_
	__ЕСТРАГОН__. Не ме докосвай! Не ме питай нищо! Не казвай нищо! Остани при мен!
	__ВЛАДИМИР__. Кога съм те напускал?
	__ЕСТРАГОН__. Остави ме да си ида.
	__ВЛАДИМИР__. Погледни ме! _(Естрагон не се помръдва. Гръмогласно.)_ Погледни ме, ти казвам!

N	Естрагон вдига глава. Те се гледат продължително, отдалечавайки се един от друг, с наведена глава като пред произведение на изкуството, треперят все повече и повече, приближават се един към друг и изведнъж се прегръщат, тупайки се по гърбовете. Край на прегръдката. Загубил опора, Естрагон за малко не пада.

	__ЕСТРАГОН__. Какъв ден!
	__ВЛАДИМИР__. Кой те нареди така? Разкажи ми!
	__ЕСТРАГОН__. И този ден избутахме.
	__ВЛАДИМИР__. Още не сме.
	__ЕСТРАГОН__. За мен свърши, каквото ще да става. _(Пауза.)_ Преди малко ти пееше, чух те.
	__ВЛАДИМИР__. Вярно. Спомням си.
	__ЕСТРАГОН__. Стана ми мъчно. Казах си: „Той е сам, мисли, че съм си отишъл завинаги, и пее.“
	__ВЛАДИМИР__. Човек не е господар на настроенията си. Целия ден се чувствах в изключителна форма. _(Пауза.)_ Цяла нощ не съм ставал, нито веднъж.
	__ЕСТРАГОН__ _(тъжно)_. Виждаш ли, пикаеш по-добре, когато мен ме няма.
	__ВЛАДИМИР__. Ти ми липсваше. И в същото време бях доволен. Не е ли странно?
	__ЕСТРАГОН__ _(засегнат)_. Доволен ли си?
	__ВЛАДИМИР__ _(след като е размислил)_. Може би не е точната дума.
	__ЕСТРАГОН__. А сега?
	__ВЛАДИМИР__ _(след като е проверил)_. Сега… _(радостен)_ ето те пак… _(неутрален)_ ето ни пак… _(тъжен)_ ето ме пак.
	__ЕСТРАГОН__. Виждаш ли, не си толкова добре, когато съм тук. И аз така, и аз съм по-добре, когато съм сам.
	__ВЛАДИМИР__ _(засегнат)_. Тогава защо подхващаме отново?
	__ЕСТРАГОН__. Не знам.
	__ВЛАДИМИР__. Но аз знам. Защото ти не умееш да се защищаваш. Аз няма да позволя да те бият.
	__ЕСТРАГОН__. Нямаше да можеш да им попречиш.
	__ВЛАДИМИР__. Защо?
	__ЕСТРАГОН__. Бяха десет.
	__ВЛАДИМИР__ Ама не, исках да кажа, че щях да ти попреча да докараш работата дотам.
	__ЕСТРАГОН__. Аз нищо не правех.
	__ВЛАДИМИР__ Тогава защо те биха?
	__ЕСТРАГОН__. Не знам.
	__ВЛАДИМИР__. Разбираш ли, Гого, има някои неща, които ти убягват и които на мен не ми убягват. Трябва сам да го чувстваш.
	__ЕСТРАГОН__. Казвам ти, че нищо не правех.
	__ВЛАДИМИР__. Може би наистина нищо не си правил. Но има начини, има начини, когато човек държи на кожата си. Но хайде да не говорим за това. Ето че пак си дошъл и аз съм много доволен.
	__ЕСТРАГОН__. Те бяха десет.
	__ВЛАДИМИР__. Ти също си доволен, нали, признай си.
	__ЕСТРАГОН__. От какво да съм доволен?
	__ВЛАДИМИР__. От това, че ме намери отново.
	__ЕСТРАГОН__. Така ли мислиш?
	__ВЛАДИМИР__. Кажи го, дори и да не е истина.
	__ЕСТРАГОН__. Какво да кажа?
	__ВЛАДИМИР__. Кажи: аз съм доволен.
	__ЕСТРАГОН__. Аз съм доволен.
	__ВЛАДИМИР__. И аз.
	__ЕСТРАГОН__. И аз.
	__ВЛАДИМИР__. Ние сме доволни.
	__ЕСТРАГОН__. Ние сме доволни. _(Пауза.)_ И какво ще правим сега, като сме доволни?
	__ВЛАДИМИР__. Ще чакаме Годо.
	__ЕСТРАГОН__. Вярно.

N	Пауза.

	__ВЛАДИМИР__. Тук нещо се е променило от вчера.
	__ЕСТРАГОН__. А ако не дойде?
	__ВЛАДИМИР__ _(след момент на неразбиране)_. Ще решим нещо. _(Пауза.)_ Казвам ти, че тук нещо се е променило от вчера.
	__ЕСТРАГОН__. Всичко гнои.
	__ВЛАДИМИР__. Я погледни дървото.
	__ЕСТРАГОН__. Човек не може дава пъти да се изкъпе в същата гной.
	__ВЛАДИМИР__. Погледни дървото, ти казвам.

N	Естрагон гледа дървото.

	__ЕСТРАГОН__. Нямаше ли го тук вчера?
	__ВЛАДИМИР__. Разбира се, че го имаше. Не си ли спомняш? За една бройка да се обесим. _(Той размишлява.)_ Да, точно така _(като отделя думите)_ да-се-о-бе-сим. Но ти не искаше. Не си ли спомняш?
	__ЕСТРАГОН__. Сънувал си.
	__ВЛАДИМИР__. Възможно ли е вече да си забравил?
	__ЕСТРАГОН__. Такъв съм си. Или забравям веднага, или никога не забравям.
	__ВЛАДИМИР__. А Поцо и Лъки, и тях ли забрави?
	__ЕСТРАГОН__. Поцо и Лъки ли?
	__ВЛАДИМИР__ Всичко е забравил!
	__ЕСТРАГОН__. Спомням си един тип, който ме ритна. И после се правеше на луд.
	__ВЛАДИМИР__. Това беше Лъки.
	__ЕСТРАГОН__. Да, за това си спомням. Но кога беше?
	__ВЛАДИМИР__. А другия, който го водеше, спомняш ли си го?
	__ЕСТРАГОН__. Той ми даде кости.
	__ВЛАДИМИР__. Това беше Поцо.
	__ЕСТРАГОН__. И казваш, че било вчера?
	__ВЛАДИМИР__. Ами да.
	__ЕСТРАГОН__. На това място ли?
	__ВЛАДИМИР__. Разбира се! Не го ли позна?
	__ЕСТРАГОН__ _(изведнъж вбесен)_. Позна, позна! Какво трябва да познавам? Влачил съм кучешкия си живот все в една пустиня! А ти искаш да виждам и различните подробности от пейзажа! _(Поглед наоколо.)_ Погледни я тая гадост! Никога не съм излизал от нея!
	__ВЛАДИМИР__. Успокой се! Успокой се!
	__ЕСТРАГОН__. Тогава разкарай се с твойте пейзажи! Говори ми за червеите!
	__ВЛАДИМИР__. И все пак не можеш да кажеш, че това _(жест)_ са хубостите на Воклюз! Все пак има голяма разлика.
	__ЕСТРАГОН__. Воклюз ли? Че кой ти говори за Воклюз?
	__ВЛАДИМИР__. Но нали си бил във Воклюз?
	__ЕСТРАГОН__. Не, никога не съм бил във Воклюз. Цялото ми пикливо съществуване е минало тук, ти казвам! Тук! В Пиклюз!
	__ВЛАДИМИР__. И все пак сме били заедно във Воклюз, главата си залагам. Бяхме на гроздобер, да, у един, който се казваше Бонели, беше в Русийон.
	__ЕСТРАГОН__. Може. Но не си спомням нищо.
	__ВЛАДИМИР__. Но там всичко е червено.
	__ЕСТРАГОН__ _(вбесен)_. Казах ти, че нищо не съм забелязал!

N	Мълчание. Владимир въздиша дълбоко.

	__ВЛАДИМИР__. Трудно се живее с теб, Гого.
	__ЕСТРАГОН__. По-добре да се разделим.
	__ВЛАДИМИР__. Все така казваш. И всеки път се връщаш.

N	Пауза.

	__ЕСТРАГОН__. Най-добре ще е да ме убиеш, като другия.
	__ВЛАДИМИР__. Кой другия? _(Пауза.)_ Кой другия?
	__ЕСТРАГОН__. Като милиардите други.
	__ВЛАДИМИР__ _(наставнически)_. Всеки носи своето собствено кръстче _(въздиша)_, докато трае краткото „докога“ и още по-краткото „след това“. _(Размисля.)_
	__ЕСТРАГОН__. Виж какво, нека поне се опитаме да разговаряме по-спокойно, щом не можем да мълчим.
	__ВЛАДИМИР__. Така си е, ние сме неизчерпаеми.
	__ЕСТРАГОН__. То е, за да не мислим.
	__ВЛАДИМИР__. Имаме си извинение.
	__ЕСТРАГОН__. То е, за да не чуваме.
	__ВЛАДИМИР__. Имаме си причини.
	__ЕСТРАГОН__. Всички мъртви гласове.
	__ВЛАДИМИР__. Приличат на шум от криле.
	__ЕСТРАГОН__. От листа.
	__ВЛАДИМИР__. От пясък.
	__ЕСТРАГОН__. От листа.

N	Пауза.

	__ВЛАДИМИР__. Те говорят всички едновременно.
	__ЕСТРАГОН__. Всеки за себе си.

N	Пауза.

	__ВЛАДИМИР__. По-скоро шептят.
	__ЕСТРАГОН__. Мърморят.
	__ВЛАДИМИР__. Шушукат.
	__ЕСТРАГОН__. Мърморят.

N	Пауза.

	__ВЛАДИМИР__. Какво казват?
	__ЕСТРАГОН__. Говорят за живота си.
	__ВЛАДИМИР__. Не им ли е достатъчно, че са го живели.
	__ЕСТРАГОН__. Нужно им е да говорят за него.
	__ВЛАДИМИР__. Не им ли стига, че са умрели.
	__ЕСТРАГОН__. Не им стига.

N	Пауза.

	__ВЛАДИМИР__. Прилича на шум от пера.
	__ЕСТРАГОН__. От листа.
	__ВЛАДИМИР__. От пепел.
	__ЕСТРАГОН__. От листа.

N	Дълго мълчание.

	__ВЛАДИМИР__. Кажи нещо.
	__ЕСТРАГОН__. Опитвам се.

N	Дълго мълчание.

	__ВЛАДИМИР__ _(тревожен)_. Кажи каквото и да е.
	__ЕСТРАГОН__. Какво ще правим сега?
	__ВЛАДИМИР__. Нали чакаме Годо?
	__ЕСТРАГОН__. Вярно.

N	Пауза.

	__ВЛАДИМИР__. Работата е, че е мъчно.
	__ЕСТРАГОН__. Защо не попееш?
	__ВЛАДИМИР__. Не, не. (Мисли.) Може би да започнем отначало.
	__ЕСТРАГОН__. Да, това не ми се струва много трудно.
	__ВЛАДИМИР__. Само началото е трудно.
	__ЕСТРАГОН__. Можем да започнем откъдето и да е.
	__ВЛАДИМИР__. Да, но трябва да решим.
	__ЕСТРАГОН__. Така е.

N	Пауза.

	__ВЛАДИМИР__. Помогни ми.
	__ЕСТРАГОН__. Опитвам се.

N	Пауза.

	__ВЛАДИМИР__. Когато търсиш — чуваш.
	__ЕСТРАГОН__. Така е.
	__ВЛАДИМИР__. И това ти пречи да намериш.
	__ЕСТРАГОН__. Вярно.
	__ВЛАДИМИР__. И това ти пречи да мислиш.
	__ЕСТРАГОН__. И все пак мислиш.
	__ВЛАДИМИР__. Ами, не можеш.
	__ЕСТРАГОН__. Точно така, дай да си противоречим.
	__ВЛАДИМИР__. Не можем.
	__ЕСТРАГОН__. Мислиш ли?
	__ВЛАДИМИР__. Вече няма опасност да мислим.
	__ЕСТРАГОН__. Тогава от какво се оплакваме?
	__ВЛАДИМИР__ Мисленето не е най-страшното.
	__ЕСТРАГОН__. Разбира се, разбира се, но вече е нещо.
	__ВЛАДИМИР__. Какво значи „вече е нещо“?
	__ЕСТРАГОН__. Точно така, дай да си поставяме въпроси.
	__ВЛАДИМИР__. Какво искаш да кажеш с това „вече е нещо“?
	__ЕСТРАГОН__. Ами едно нещо в по-малко.
	__ВЛАДИМИР__. Е, да, естествено.
	__ЕСТРАГОН__. Е тогава? Защо да не се сметнем за щастливи?
	__ВЛАДИМИР__. Страшното е, че сме мислили вече.
	__ЕСТРАГОН__. Да, но случвало ли ни се е някога?
	__ВЛАДИМИР__. Откъде идват всички тези трупове?
	__ЕСТРАГОН__. Тези скелети?
	__ВЛАДИМИР__. Точно така.
	__ЕСТРАГОН__. Да, разбира се.
	__ВЛАДИМИР__. Трябвало е да мислим малко.
	__ЕСТРАГОН__. Още в началото.
	__ВЛАДИМИР__ Купища трупове.
	__ЕСТРАГОН__. Трябва само да не ги гледаме.
	__ВЛАДИМИР__. Не можем.
	__ЕСТРАГОН__. Вярно.
	__ВЛАДИМИР__. Макар че сме.
	__ЕСТРАГОН__. Какво сме?
	__ВЛАДИМИР__ Макар че сме мислили.
	__ЕСТРАГОН__. Трябва да се обърнем решително към природата.
	__ВЛАДИМИР__. Опитвали сме.
	__ЕСТРАГОН__. Вярно.
	__ВЛАДИМИР__. Но това не е най-страшното, разбира се.
	__ЕСТРАГОН__. Кое?
	__ВЛАДИМИР__. Че сме мислили.
	__ЕСТРАГОН__. Разбира се.
	__ВЛАДИМИР__. Можехме да минем и без всичко това.
	__ЕСТРАГОН__. Какво правиш!
	__ВЛАДИМИР__. Да, да.

N	Мълчание.

	__ЕСТРАГОН__. Не беше лошо като упражнение.
	__ВЛАДИМИР__. Да, но сега трябва да намерим друго.
	__ЕСТРАГОН__. Чакай сега.
	__ВЛАДИМИР__. Чакай сега.
	__ЕСТРАГОН__. Чакай сега.

N	Размишляват.

	__ВЛАДИМИР__. За какво говорех? Можем да започнем оттам.
	__ЕСТРАГОН__. Откъде?
	__ВЛАДИМИР__. От самото начало.
	__ЕСТРАГОН__. Началото на кое?
	__ВЛАДИМИР__. Тази вечер. Казах, че… казах, че…
	__ЕСТРАГОН__. О, много искаш от мене.
	__ВЛАДИМИР__. Чакай… целунахме се… бяхме доволни… доволни… какво ще правим, като сме доволни… ще чакаме… чакай… ще си спомня… чакаме… сега, като сме доволни… ще се сетя… чакай… а, да! Дървото!
	__ЕСТРАГОН__. Дървото ли?
	__ВЛАДИМИР__. Не си ли спомняш?
	__ЕСТРАГОН__. Уморих се.
	__ВЛАДИМИР__. Погледни го!

N	Естрагон гледа дървото.

	__ЕСТРАГОН__. Нищо не виждам.
	__ВЛАДИМИР__. Нали вчера беше черно и сухо! А днес е покрито с листа.
	__ЕСТРАГОН__. Листа!
	__ВЛАДИМИР__. Само за една нощ!
	__ЕСТРАГОН__. Сигурно е пролет.
	__ВЛАДИМИР__. Но само за една нощ!
	__ЕСТРАГОН__. Нали ти казах, че не сме били тук снощи. Ти си сънувал кошмари.
	__ВЛАДИМИР__ И къде сме били снощи според теб?
	__ЕСТРАГОН__. Не знам. Другаде. В друго купе. Не е да липсват празни места.
	__ВЛАДИМИР__ (сигурен в твърдението си). Добре. Не сме били тук снощи. А сега ми кажи какво сме правили снощи?
	__ЕСТРАГОН__. Какво сме правили снощи ли?
	__ВЛАДИМИР__. Опитай се да си спомниш.
	__ЕСТРАГОН__. Е, ми… сигурно сме си приказвали.
	__ВЛАДИМИР__ _(като се овладява)_. За какво сме си приказвали?
	__ЕСТРАГОН__. Е, ми… затова-онова, за най-различни неща. _(Уверено.)_ Да, спомням си, снощи си приказвахме за най-различни неща. Това трае вече половин век.
	__ВЛАДИМИР__. И не си спомняш нито една случка, нито едно обстоятелство?
	__ЕСТРАГОН__ _(изморено)_. Не ме измъчвай, Диди.
	__ВЛАДИМИР__. Нито слънцето? Нито луната? Не си ги спомняш?
	__ЕСТРАГОН__. Сигурно ги е имало както обикновено.
	__ВЛАДИМИР__. И не си забелязал нищо необичайно?
	__ЕСТРАГОН__. Уви, не.
	__ВЛАДИМИР__. А Поцо? А Лъки?
	__ЕСТРАГОН__. Поцо ли?
	__ВЛАДИМИР__. Костите от пилето.
	__ЕСТРАГОН__. Не бяха ли рибешки?
	__ВЛАДИМИР__. Поцо ти ги даде.
	__ЕСТРАГОН__. Не знам.
	__ВЛАДИМИР__. А ритникът?
	__ЕСТРАГОН__. Ритникът ли? Да, някой ме риташе.
	__ВЛАДИМИР__. Лъки те ритна.
	__ЕСТРАГОН__. Вчера ли беше това?
	__ВЛАДИМИР__. Покажи си крака.
	__ЕСТРАГОН__. Кой крак?
	__ВЛАДИМИР__. И двата. Вдигни си панталона. _(Естрагон, застанал на един крак, протяга другия към Владимир, залита. Владимир го хваща за крака. Естрагон се олюлява.)_ Вдигни си панталона.
	__ЕСТРАГОН__ _(залитайки)_. Не мога.

N	Владимир повдига панталона, гледа крака, пуска го. Естрагон за малко не пада.

	__ВЛАДИМИР__. Другия. _(Естрагон вдига същия крак.)_ Другия, ти казвам! _(Същата игра с другия крак.)_ Ето я раната, започнала е да гноясва.
	__ЕСТРАГОН__. И какво?
	__ВЛАДИМИР__. Къде са ти обувките?
	__ЕСТРАГОН__. Сигурно съм ги хвърлил.
	__ВЛАДИМИР__. Кога?
	__ЕСТРАГОН__. Не знам.
	__ВЛАДИМИР__. Защо?
	__ЕСТРАГОН__. Защото не си спомням.
	__ВЛАДИМИР__. Питам те защо си ги хвърлил.
	__ЕСТРАГОН__. Убиваха ме.
	__ВЛАДИМИР__ _(сочейки обувките)_. Ето ги. _(Естрагон гледа обувките си.)_ Точно на мястото, където ги остави снощи.

N	Естрагон се доближава до обувките си, навежда се, разглежда ги отблизо.

	__ЕСТРАГОН__. Не са моите.
	__ВЛАДИМИР__. Не са твоите ли?
	__ЕСТРАГОН__. Моите бяха черни, а тези са жълти.
	__ВЛАДИМИР__. Сигурен ли си, че твоите са били черни?
	__ЕСТРАГОН__. По-скоро бяха сиви.
	__ВЛАДИМИР__. А тези са жълти, така ли? Я ми покажи.
	__ЕСТРАГОН__ _(вдига едната обувка)_. Всъщност са зеленикави.
	__ВЛАДИМИР__ _(приближава се)_. Я покажи. _(Естрагон му подава обувката. Владимир я поглежда и я захвърля с яд.)_ Какво става бе!
	__ЕСТРАГОН__. Видя ли, всичко е…
	__ВЛАДИМИР__. Ясно какво става. Да, разбирам какво е станало.
	__ЕСТРАГОН__. Всичко е…
	__ВЛАДИМИР__. Ясно като бял ден. Някой е дошъл, взел е твоите и е оставил своите.
	__ЕСТРАГОН__. Защо?
	__ВЛАДИМИР__. Неговите не са му отивали.
	__ЕСТРАГОН__. Но моите бяха много малки.
	__ВЛАДИМИР__. За тебе. Но не за него.
	__ЕСТРАГОН__. Уморих се. _(Пауза.)_ Хайде да тръгваме.
	__ВЛАДИМИР__. Не можем.
	__ЕСТРАГОН__. Защо?
	__ВЛАДИМИР__. Нали чакаме Годо.
	__ЕСТРАГОН__. Вярно. _(Пауза.)_ И какво ще правим?
	__ВЛАДИМИР__. Няма какво да се прави.
	__ЕСТРАГОН__. Но аз вече не мога.
	__ВЛАДИМИР__. Искаш ли репичка?
	__ЕСТРАГОН__. Само това ли има?
	__ВЛАДИМИР__. Има репички и репи.
	__ЕСТРАГОН__. А моркови няма ли вече?
	__ВЛАДИМИР__. Няма. И ти прекаляваш с твоите моркови.
	__ЕСТРАГОН__. Тогава ми дай репичка. _(Владимир рови из джобовете си, намира само репи, изважда накрая една репичка и я подава на Естрагон, който я разглежда, подушва я.)_ Тя е черна!
	__ВЛАДИМИР__. Това е репичка.
	__ЕСТРАГОН__. Много добре знаеш, че аз обичам само розови.
	__ВЛАДИМИР__. Значи не искаш?
	__ЕСТРАГОН__. ОБИЧАМ САМО РОЗОВИ!
	__ВЛАДИМИР__. Тогава ми я върни.

N	Естрагон му я връща.

	__ЕСТРАГОН__. Ще ида да си потърся морков.

N	Не се помръдва.

	__ВЛАДИМИР__. Това вече няма никакво значение.
	__ЕСТРАГОН__. Не съвсем никакво.

N	Пауза.

	__ВЛАДИМИР__. Защо не ги опиташ?
	__ЕСТРАГОН__. Всичко съм опитвал.
	__ВЛАДИМИР__. Говоря за обувките.
	__ЕСТРАГОН__. Мислиш ли?
	__ВЛАДИМИР__. Така ще мине времето. _(Естрагон се колебае.)_ Уверявам те, все пак е разнообразие.
	__ЕСТРАГОН__. Облекчение.
	__ВЛАДИМИР__. Развлечение.
	__ЕСТРАГОН__. Облекчение.
	__ВЛАДИМИР__. Опитай.
	__ЕСТРАГОН__. Ще ми помогнеш ли?
	__ВЛАДИМИР__. Разбира се.
	__ЕСТРАГОН__. Доста добре се справяме, а, Диди, двамата заедно, нали?
	__ВЛАДИМИР__ Да, да. Хайде, първо ще опитаме лявата.
	__ЕСТРАГОН__. Винаги намираме нещо, а, Диди, за да си даваме вид, че съществуваме, нали?
	__ВЛАДИМИР__ _(нетърпеливо)_. Да, да, ние сме вълшебници. Но да не се отвличаме от това, което сме решили. _(Вдига едната обувка.)_ Ела, дай си крака. _(Естрагон се приближава до него, вдига крака си.)_ Другия бе, прасе! _(Естрагон вдига другия крак.)_ По-високо! _(Хванати един за друг, те залитат по сцената. Владимир успява най-накрая да му обуе обувката.)_ Опитай се да ходиш. _(Естрагон ходи.)_ Е?
	__ЕСТРАГОН__. Добре е.
	__ВЛАДИМИР__ _(вади връв от джоба си)_. Ще я вържем.
	__ЕСТРАГОН__. Не, не, без връзки, без връзки!
	__ВЛАДИМИР__. Грешиш. Да опитаме другата. _(Същата игра.)_ Е?
	__ЕСТРАГОН__. И тя ми е добре.
	__ВЛАДИМИР__. Не те ли убиват?
	__ЕСТРАГОН__ _(прави няколко тежки крачки)_. Още не.
	__ВЛАДИМИР__. Тогава ги носи.
	__ЕСТРАГОН__. Много са големи.
	__ВЛАДИМИР__. Някой ден можеш да имаш и чорапи.
	__ЕСТРАГОН__. Вярно.
	__ВЛАДИМИР__. Ще ги носиш ли?
	__ЕСТРАГОН__. Стига сме говорили за тези обувки.
	__ВЛАДИМИР__. Но, да…
	__ЕСТРАГОН__. Стига! (Пауза.) Все пак ще седна.

N	Търси с очи къде да седне. След това отива да седне там, където е седял в началото на първо действие.

	__ВЛАДИМИР__. Там седеше и снощи.

N	Пауза.

	__ЕСТРАГОН__. Да можех да заспя.
	__ВЛАДИМИР__. Снощи спа.
	__ЕСТРАГОН__. Ще се опитам.

N	Заема утробна поза, с глава между краката.

	__ВЛАДИМИР__. Чакай. _(Приближава се до Естрагон и започва да пее със силен глас.)_ Нани-нани.
	__ЕСТРАГОН__ _(вдига глава)_. Не толкова силно.
	__ВЛАДИМИР__ _(по-тихо)_.

P>
	Нани, нани, нани, нани
	нани, нани, нани, нани
	нани, нани, нани, нани
	нани, нани…
P$

N	Естрагон заспива. Владимир сваля сакото си и покрива раменете му. След това започва да крачи напред-назад, като удря ръцете си в тялото, за да се стопли. Естрагон се стряска и скача. Става, прави няколко крачки с вид на безумен. Владимир тича към него, обгръща го с ръка.

	__ВЛАДИМИР__. Тук съм… Тук съм, не се бой.
	__ЕСТРАГОН__. Ох!
	__ВЛАДИМИР__. Тук… Тук. Свърши вече.
	__ЕСТРАГОН__. Пропадах.
	__ВЛАДИМИР__. Свърши, свърши. Не мисли вече.
	__ЕСТРАГОН__. Бях на един…
	__ВЛАДИМИР__. Недей, недей, не казвай нищо. Ела, ще походим малко.

N	Хваща Естрагон за ръката и го тегли напред-назад, докато Естрагон се отказва да върви повече.

	__ЕСТРАГОН__. Стига! Уморих се.
	__ВЛАДИМИР__. Предпочиташ да седиш на едно място и да не правиш нищо, така ли?
	__ЕСТРАГОН__. Да.
	__ВЛАДИМИР__. Както искаш.

N	Пуска Естрагон, отива да си вземе сакото и си го облича.

	__ЕСТРАГОН__. Да си вървим.
	__ВЛАДИМИР__. Не можем.
	__ЕСТРАГОН__. Защо?
	__ВЛАДИМИР__. Нали чакаме Годо.
	__ЕСТРАГОН__. Вярно. _(Владимир започва отново да крачи.)_ Не можеш ли да стоиш спокойно?
	__ВЛАДИМИР__. Студено ми е.
	__ЕСТРАГОН__. Много рано дойдохме.
	__ВЛАДИМИР__. Както обикновено, преди да се стъмни.
	__ЕСТРАГОН__. Да, но не се стъмва.
	__ВЛАДИМИР__. Ще се стъмни изведнъж, като вчера.
	__ЕСТРАГОН__. И после ще стане нощ.
	__ВЛАДИМИР__. И ще можем да си тръгнем.
	__ЕСТРАГОН__. И след това ще стане пак ден. _(Пауза.)_ К’во да правим, к’во да правим?
	__ВЛАДИМИР__ _(престава да крачи, остро)_. Няма ли да престанеш да се оплакваш? Започваш да ме дразниш с твоето хленчене.
	__ЕСТРАГОН__. Отивам си.
	__ВЛАДИМИР__ _(забелязва шапката на Лъки)_. Я виж!
	__ЕСТРАГОН__. Сбогом.
	__ВЛАДИМИР__. Шапката на Лъки! _(Приближава се до нея.)_ От един час съм тук и да не съм я забелязал. _(Много доволен.)_ Чудесно!
	__ЕСТРАГОН__. Няма да ме видиш вече.
	__ВЛАДИМИР__. Значи, не съм сгрешил мястото? Сега можем да бъдем спокойни. _(Взема шапката на Лъки, разглежда я, оправя я.)_ Хубава шапка е била. _(Слага я на мястото на своята, а своята подава на Естрагон.)_ На!
	__ЕСТРАГОН__. Какво?
	__ВЛАДИМИР__. Дръж.

N	Естрагон взема шапката на Владимир. Владимир наглася с две ръце шапката на Лъки. Естрагон слага шапката на Владимир на мястото на своята, а своята подава на Владимир. Владимир взема шапката на Естрагон. Естрагон наглася с две ръце шапката на Владимир. Владимир слага шапката на Естрагон на мястото на шапката на Лъки, шапката на Лъки подава на Естрагон. Естрагон взема шапката на Лъки. Владимир наглася с две ръце шапката на Естрагон. Естрагон слага шапката на Лъки на мястото на шапката на Владимир, а шапката на Владимир подава на Владимир. Владимир взема шапката си. Естрагон наглася с две ръце шапката на Лъки. Владимир слага своята шапка на мястото на шапката на Естрагон, а шапката на Естрагон подава на Естрагон. Естрагон взема шапката си. Владимир наглася своята шапка с две ръце. Естрагон слага шапката си на мястото на шапката на Лъки, а шапката на Лъки подава на Владимир. Владимир взема шапката на Лъки. Естрагон наглася с две ръце своята шапка. Владимир слага шапката на Лъки на мястото на своята, а своята подава на Естрагон. Естрагон взема шапката на Владимир. Владимир наглася с две ръце шапката на Лъки. Естрагон подава шапката на Владимир, който я взема и я подава на Естрагон, който я взема и я подава на Владимир, който я взема и я хвърля. Всичко това с много бързи движения.

	__ВЛАДИМИР__. Добре ли ми е?
	__ЕСТРАГОН__. Откъде да знам.
	__ВЛАДИМИР__. Не, ама как ме намираш?

N	Той върти кокетно глава наляво и надясно. Заема пози на манекен.

	__ЕСТРАГОН__. Ужасен.
	__ВЛАДИМИР__. Но не повече от обикновено, нали?
	__ЕСТРАГОН__. Толкова.
	__ВЛАДИМИР__. Значи мога да я нося? Моята ми убиваше. _(Пауза.)_ Как да кажа… _(Пауза.)_ Стягаше ме.
	__ЕСТРАГОН__. Отивам си.
	__ВЛАДИМИР__. Не искаш ли да играем на нещо?
	__ЕСТРАГОН__. На какво?
	__ВЛАДИМИР__. Можем да играем на Поцо и Лъки.
	__ЕСТРАГОН__. Не я знам.
	__ВЛАДИМИР__. Аз ще бъда Лъки, а ти ще бъдеш Поцо. _(Заема позата на Лъки, наведен под тежестта на багажите. Естрагон го гледа смаяно.)_ Почвай!
	__ЕСТРАГОН__. Какво трябва да правя?
	__ВЛАДИМИР__. Ругай ме!
	__ЕСТРАГОН__. Мръсник!
	__ВЛАДИМИР__. По-силно.
	__ЕСТРАГОН__. Гад, животно!

N	Владимир прави няколко крачки, връща се назад, все така наведен.

	__ВЛАДИМИР__. Кажи ми да мисля!
	__ЕСТРАГОН__. Какво?
	__ВЛАДИМИР__. Кажи ми: мисли, свиня такава!
	__ЕСТРАГОН__. Мисли, свиня такава!

N	Мълчание.

	__ВЛАДИМИР__. Не мога!
	__ЕСТРАГОН__. Стига толкова.
	__ВЛАДИМИР__. Кажи ми да танцувам.
	__ЕСТРАГОН__. Отивам си.
	__ВЛАДИМИР__. Танцувай, свиня такава. _(Извива се на място. Естрагон излиза бързо.)_ Не мога! _(Вдига глава, вижда, че Естрагон го няма. Надава сърцераздирателен вик.)_ Гого! _(Мълчание. Той започва да крачи по сцената, почти тичешком. Естрагон се връща бързо. Задъхан, тича към Владимир. Двамата се спират на няколко крачки един от друг.)_ Слава Богу!
	__ЕСТРАГОН__ _(задъхан)_. Прокълнат съм!
	__ВЛАДИМИР__. Къде беше? Помислих, че си си отишъл завинаги.
	__ЕСТРАГОН__. До склона. Идат.
	__ВЛАДИМИР__. Кой?
	__ЕСТРАГОН__. Не знам.
	__ВЛАДИМИР__. Колко са?
	__ЕСТРАГОН__. Не знам.
	__ВЛАДИМИР__ _(тържествуващ)_. Това е Годо! Най-накрая! _(Целува с въодушевление Естрагон.)_ Гого, това е Годо! Спасени сме! Да го посрещнем! Ела! _(Дърпа Естрагон към кулисата. Естрагон се опъва, освобождава се, излиза, тичайки, от другата страна.)_ Гого, върни се! _(Мълчание. Владимир тича към кулисата, откъдето преди малко е влязъл Естрагон. Гледа в далечината. Естрагон се връща забързан, тича към Владимир, който се обръща.)_ А, ето те пак!
	__ЕСТРАГОН__. Прокълнат съм!
	__ВЛАДИМИР__. Далеч ли беше?
	__ЕСТРАГОН__. До началото на склона. И оттам идват.
	__ВЛАДИМИР__. Обкръжени сме! _(Подплашен, Естрагон се спуска към дъното на сцената, заплита се в него, пада.)_ Глупак! Оттам няма изход. _(Владимир отива да го вдигне, довежда го до рампата. Жест към публиката.)_ Тук няма никой. Бягай оттук! Хайде! _(Блъска го към трапа. Естрагон отстъпва уплашено.)_ Не искаш ли? Е, да, разбирам те. Чакай. _(Размишлява.)_ Единственият ти изход е да изчезнеш.
	__ЕСТРАГОН__. Къде?
	__ВЛАДИМИР__. Зад дървото. _(Естрагон се колебае.)_ Бързо! Зад дървото. _(Естрагон тича и застава зад дървото, което го скрива само отчасти.)_ Не мърдай! _(Естрагон излиза иззад дървото.)_ Явно от това дърво няма да имаме никаква полза. _(Към Естрагон.)_ Да не си луд?
	__ЕСТРАГОН__ _(по-спокоен)_. Откачих. _(Засрамено навежда глава.)_ Извинявай! _(Гордо изправя глава.)_ Край! Сега ще видиш. Кажи какво да правя.
	__ВЛАДИМИР__. Няма какво да правиш.
	__ЕСТРАГОН__. Ти ще застанеш там. _(Повлича Владимир към лявата кулиса, поставя го в оста на пътя, с гръб към стената_.) Тук, и не мърдай, отваряй си очите. _(Тича към другата кулиса. Владимир го гледа през рамо. Естрагон спира, гледа в далечината, обръща се. Двамата се гледат през рамо.)_ Гръб до гръб, както в доброто старо време! _(Продължават да се гледат известно време, след това всеки възобновява дебненето. Дълго мълчание.)_ Нищо ли не виждаш?
	__ВЛАДИМИР__ _(обръщайки се)_. Какво?
	__ЕСТРАГОН__ _(по-силно)_. Нищо ли не виждаш?
	__ВЛАДИМИР__. Не.
	__ЕСТРАГОН__. И аз.

N	Възобновяват дебненето. Дълго мълчание.

	__ВЛАДИМИР__. Сторило ти се е.
	__ЕСТРАГОН__ _(обръщайки се)_. Какво?
	__ВЛАДИМИР__ _(по-силно)_. Сторило ти се е.
	__ЕСТРАГОН__. Не викай!

N	Възобновяват дебненето. Дълго мълчание.

	__ВЛАДИМИР__ и __ЕСТРАГОН__ _(обръщайки се едновременно)_. Ами ако…
	__ВЛАДИМИР__. О, извинявай!
	__ЕСТРАГОН__. Слушам те.
	__ВЛАДИМИР__. Не, не!
	__ЕСТРАГОН__. Да, да!
	__ВЛАДИМИР__. Прекъснах те.
	__ЕСТРАГОН__. Не, аз те…

N	Гледат се с яд.

	__ВЛАДИМИР__. Хайде, стига церемонии.
	__ЕСТРАГОН__. Хайде, не упорствай!
	__ВЛАДИМИР__ _(силно)_. Довърши си мисълта, ти казвам.
	__ЕСТРАГОН__ _(по същия начин)_. Ти си я довърши.

N	Мълчание. Тръгват един към друг, спират се.

	__ВЛАДИМИР__. Нещастник!
	__ЕСТРАГОН__. Точно така. Дай да се ругаем.
	__ВЛАДИМИР__. Тъпак!
	__ЕСТРАГОН__. Паразит!
	__ВЛАДИМИР__. Недоносче!
	__ЕСТРАГОН__. Мръсна въшка!
	__ВЛАДИМИР__. Плъх!
	__ЕСТРАГОН__. Евнух!
	__ВЛАДИМИР__. Кретен!
	__ЕСТРАГОН__ _(с безпрекословен тон)_. Критик!
	__ВЛАДИМИР__. Ох! _(Залита, присвива се и се извръща.)_
	__ЕСТРАГОН__. А сега да се сдобрим.
	__ВЛАДИМИР__. Гого!
	__ЕСТРАГОН__. Диди!
	__ВЛАДИМИР__. Дай си ръката.
	__ЕСТРАГОН__. Ето я.
	__ВЛАДИМИР__. Ела в прегръдките ми!
	__ЕСТРАГОН__. В прегръдките ти!
	__ВЛАДИМИР__ _(разтваряйки ръце)_. Тука!
	__ЕСТРАГОН__. Хайде!

N	Прегръщат се. Мълчание.

	__ВЛАДИМИР__. Как бързо минава времето, когато се забавлява човек!

N	Мълчание.

	__ЕСТРАГОН__. А сега какво ще правим?
	__ВЛАДИМИР__. Докато чакаме.
	__ЕСТРАГОН__. Докато чакаме.

N	Мълчание.

	__ВЛАДИМИР__. А дали да не си направим упражненията?
	__ЕСТРАГОН__. Движенията.
	__ВЛАДИМИР__. Приклякванията.
	__ЕСТРАГОН__. Разкършванията.
	__ВЛАДИМИР__. Подскачанията.
	__ЕСТРАГОН__. Разкършванията.
	__ВЛАДИМИР__. За да се стоплим.
	__ЕСТРАГОН__. За да се успокоим.
	__ВЛАДИМИР__. Хайде.

N	Започва да скача. Естрагон повтаря неговите движения.

	__ЕСТРАГОН__ _(спира)_. Стига. Уморих се.
	__ВЛАДИМИР__ _(спира)_. Не сме във форма. Хайде сега да подишаме малко.
	__ЕСТРАГОН__. Не искам да дишам.
	__ВЛАДИМИР__. Прав си. _(Пауза.)_ Дай сега за равновесие да направим дърво.
	__ЕСТРАГОН__. Дърво ли?

N	Владимир застава на един крак, изобразявайки дърво, залита.

	__ВЛАДИМИР__ _(спира)_. Сега ти.

N	Естрагон застава на един крак, изобразявайки дърво, залита.

	__ЕСТРАГОН__. Мислиш ли, че Господ ме вижда?
	__ВЛАДИМИР__. Трябва да си затвориш очите.

N	Естрагон си затваря очите, залита още повече.

	__ЕСТРАГОН__ _(престава, вдига юмруци нагоре, с пълно гърло)_. Господи, смили се над мен!
	__ВЛАДИМИР__ _(засегнат)_. А над мен?
	__ЕСТРАГОН__ _(по същия начин)_. Над мен! Над мен! Милост! Над мен!

N	Влизат Поцо и Лъки. Поцо е ослепял. Лъки е натоварен като в първо действие. Въже както в първо действие, но много по-късо, за да позволява на Поцо да върви по-лесно. Лъки е с нова шапка. При вида на Владимир и Естрагон той се спира. Поцо продължава да върви и се сблъсква с него. Владимир и Естрагон отстъпват назад.

	__ПОЦО__ _(залавяйки се за Лъки, който под новата тежест се олюлява)_. Какво има? Кой извика?

N	Лъки пада, изпуска всичко, и повлича Поцо на земята.
N	Двамата остават проснати и неподвижни сред багажите.

	__ЕСТРАГОН__. Годо ли е?
	__ВЛАДИМИР__. Много навреме. _(Отива към купчината, следван от Естрагон.)_ Подкреплението дойде.
	__ПОЦО__ _(със слаб глас)_. Помощ.
	__ЕСТРАГОН__. Годо ли е?
	__ВЛАДИМИР__. Точно започнахме да се предаваме. Но сега и тази вечер ни е гарантирана.
	__ПОЦО__. Помощ!
	__ЕСТРАГОН__. Той вика за помощ.
	__ВЛАДИМИР__. Вече няма да сме сами, няма сами да чакаме нощта, да чакаме Годо, да чакаме, да чакаме. Цяла вечер се борихме, оставени сами на себе си. Сега край. Вече е утре.
	__ЕСТРАГОН__. Но те само минават.
	__ПОЦО__. Помощ!
	__ВЛАДИМИР__. Времето вече тече по друг начин. Слънцето ще залезе, луната ще изгрее и ние ще си тръгнем… оттук.
	__ЕСТРАГОН__. Но те само минават.
	__ВЛАДИМИР__. И това ни стига.
	__ПОЦО__. Милост!
	__ВЛАДИМИР__. Бедният Поцо.
	__ЕСТРАГОН__. Знаех си, че е той.
	__ВЛАДИМИР__. Кой?
	__ЕСТРАГОН__. Годо.
	__ВЛАДИМИР__. Но това не е Годо.
	__ЕСТРАГОН__. Не е ли Годо?
	__ВЛАДИМИР__. Не е Годо.
	__ЕСТРАГОН__. Кой е тогава?
	__ВЛАДИМИР__. Поцо.
	__ПОЦО__. Аз съм! Аз съм! Вдигнете ме.
	__ВЛАДИМИР__. Той не може да се вдигне.
	__ЕСТРАГОН__. Да си ходим.
	__ВЛАДИМИР__. Не можем.
	__ЕСТРАГОН__. Защо?
	__ВЛАДИМИР__. Нали чакаме Годо?
	__ЕСТРАГОН__. Вярно.
	__ВЛАДИМИР__. Може да има още кости за тебе.
	__ЕСТРАГОН__. Кости ли?
	__ВЛАДИМИР__. От пилето. Не си ли спомняш?
	__ЕСТРАГОН__. Той ли беше?
	__ВЛАДИМИР__. Да.
	__ЕСТРАГОН__. Питай го.
	__ВЛАДИМИР__. Първо да му помогнем, а?
	__ЕСТРАГОН__. За какво?
	__ВЛАДИМИР__. Да се вдигне.
	__ЕСТРАГОН__. Не може ли да се вдигне?
	__ВЛАДИМИР__. Той иска да се вдигне.
	__ЕСТРАГОН__. Тогава да се вдигне.
	__ВЛАДИМИР__. Не може.
	__ЕСТРАГОН__. Какво му е?
	__ВЛАДИМИР__. Не знам.

N	Поцо се извива, стене, удря по земята с юмруци.

	__ЕСТРАГОН__. А защо първо да не му поискаме костите? А после, ако откаже, да го оставим.
	__ВЛАДИМИР__. Искаш да кажеш, че той е в наши ръце?
	__ЕСТРАГОН__. Да.
	__ВЛАДИМИР__. И че трябва да поставим условия срещу нашите услуги.
	__ЕСТРАГОН__. Да.
	__ВЛАДИМИР__. Наистина има нещо разумно в това. Но се страхувам от едно.
	__ЕСТРАГОН__. От какво?
	__ВЛАДИМИР__. От това, че Лъки може да се разбеснее. Тогава ще ни разгони фамилията.
	__ЕСТРАГОН__. Лъки ли?
	__ВЛАДИМИР__. Той е този, който вчера те удари.
	__ЕСТРАГОН__. Нали ти казах, че бяха десет.
	__ВЛАДИМИР__. Абе не бе. Преди това. Този, който те ритна.
	__ЕСТРАГОН__. Тук ли е?
	__ВЛАДИМИР__. Ами погледни го. _(Сочи.)_ Засега е неподвижен, но всеки миг може да се разбеснее.
	__ЕСТРАГОН__. Дали да не му дадем да разбере?
	__ВЛАДИМИР__. Искаш да кажеш да го нападнем, докато спи?
	__ЕСТРАГОН__. Да.
	__ВЛАДИМИР__. Не е лоша идея. Но дали ще успеем? Наистина ли спи? _(Пауза.)_ Не, по-добре е да използваме това, че Поцо вика за помощ и да му помогнем, като разчитаме на благодарността му.
	__ЕСТРАГОН__. Но той вече не вика.
	__ВЛАДИМИР__. Защото е загубил надежда.
	__ЕСТРАГОН__. Може и да е така. Но…
	__ВЛАДИМИР__. Да не губим време в празни приказки. _(Пауза. С раздразнение.)_ Да направим нещо, докато имаме възможност! Не се случва всеки ден някой да има нужда от нас. Не че точно от нас имат нужда. И други също биха могли да свършат тая работа, и даже по-добре. Призивът, който чухме, е отправен по-скоро към цялото човечество. Но на това място, в този момент, човечеството сме ние. Независимо дали това ни харесва, или не. Да се възползваме, преди да е станало късно. Да представим достойно поне веднъж това долно племе, в което нещастието ни е натикало. Какво ще кажеш? _(Естрагон не казва нищо.)_ Истина е, че като претеглим със скръстени ръце всички „за“ и „против“, ние вече само с това правим чест на нашия род. Тигърът се спуска на помощ на себеподобните си, без да размишлява. Или побягва вдън гора. Но въпросът не е в това. Какво правим ние? Там е въпросът. Ние имаме щастието да го знаем. Да, в този огромен хаос едно-единствено нещо е ясно: ние чакаме да дойде Годо.
	__ЕСТРАГОН__. Вярно.
	__ВЛАДИМИР__. Или да се стъмни. _(Пауза.)_ Ние сме дошли на срещата и толкова. Не сме светци, но сме дошли на срещата. Колко хора могат да се похвалят с това?
	__ЕСТРАГОН__. Милиони.
	__ВЛАДИМИР__. Мислиш ли?
	__ЕСТРАГОН__. Не знам.
	__ВЛАДИМИР__. Възможно е.
	__ПОЦО__. Помощ!
	__ВЛАДИМИР__. Едно е сигурно: времето е дълго при тези условия и ни тласка да го запълваме с действия, които — как да кажа? — които на пръв поглед могат да изглеждат разумни, но с които сме свикнали. Ти ще ми кажеш, че това е, защото се стремим да попречим на нашия разум да се замъгли. Това е ясно, но дали той вече не блуждае във вечната нощ на глъбините? Ето това се питам понякога аз. Следиш ли мисълта ми?
	__ЕСТРАГОН__. Всички се раждаме луди. Някои си остават.
	__ПОЦО__. Помощ! Ще си платя!
	__ЕСТРАГОН__. Колко?
	__ПОЦО__. Сто франка.
	__ЕСТРАГОН__. Малко е.
	__ВЛАДИМИР__. Прекаляваш.
	__ЕСТРАГОН__. Сто франка стигат, така ли?
	__ВЛАДИМИР__. Не, прекаляваш с това за лудите. Не мисля, че като съм се раждал, не съм бил с всичкия си. Но въпросът не е там.
	__ПОЦО__. Двеста!
	__ВЛАДИМИР__. Ние чакаме. Ние скучаем. _(Вдига ръка.)_ Не! Не протестирай! Ние сериозно скучаем, това е неоспоримо. Добре. Предлага ни се едно разнообразие и какво правим ние с него? Оставяме го да загине. Хайде, на работа. _(Приближава се до Поцо, спира.)_ След миг всичко ще се разсее. Ние ще бъдем отново сами сред самотата. _(Замисля се.)_
	__ПОЦО__. Двеста!
	__ВЛАДИМИР__. Идем.

N	Опитва се да повдигне Поцо, не успява, подновява усилията си, спъва се в багажите, пада, опитва се да стане, но не успява.

	__ЕСТРАГОН__. Какво ви става на всички?
	__ВЛАДИМИР__. Помощ.
	__ЕСТРАГОН__. Отивам си.
	__ВЛАДИМИР__. Не ме изоставяй! Те ще ме убият.
	__ПОЦО__. Къде съм?
	__ВЛАДИМИР__. Гого!
	__ПОЦО__. Помощ!
	__ВЛАДИМИР__. Помогни ми!
	__ЕСТРАГОН__. Аз си отивам.
	__ВЛАДИМИР__. Помогни ми първо, после ще си тръгнем заедно.
	__ЕСТРАГОН__. Обещаваш ли?
	__ВЛАДИМИР__. Кълна ти се.
	__ЕСТРАГОН__. И никога няма да се върнем.
	__ВЛАДИМИР__. Никога.
	__ЕСТРАГОН__. Ще отидем в Пиренеите.
	__ВЛАДИМИР__. Където искаш.
	__ПОЦО__. Триста! Четиристотин!
	__ЕСТРАГОН__. Винаги съм искал да се поразходя из Пиренеите.
	__ВЛАДИМИР__. Ще се поразходиш.
	__ЕСТРАГОН__. Кой пръдна?
	__ВЛАДИМИР__. Поцо.
	__ПОЦО__. Аз, аз съм. Милост!
	__ЕСТРАГОН__. Отвратително.
	__ВЛАДИМИР__. Бързай, бързай. Дай ми ръка!
	__ЕСТРАГОН__. Отивам си. _(Пауза. По-силно.)_ Отивам си.
	__ВЛАДИМИР__. Всъщност ще успея да стана и сам. _(Опитва се да стане, пада отново.)_ Рано или късно.
	__ЕСТРАГОН__. Какво ти е?
	__ВЛАДИМИР__. Махай се!
	__ЕСТРАГОН__. Тук ли оставаш?
	__ВЛАДИМИР__. Засега.
	__ЕСТРАГОН__. Хайде, стани. Ще настинеш.
	__ВЛАДИМИР__. Не се грижи за мен.
	__ЕСТРАГОН__. Хайде, Диди, не бъди толкова упорит. _(Подава ръка на Владимир, който бързо я сграбчва.)_ Хайде, давай!
	__ВЛАДИМИР__. Дърпай!

N	Естрагон дърпа, препъва се, пада. Дълго мълчание.

	__ПОЦО__. Помощ!
	__ВЛАДИМИР__. Тук сме.
	__ПОЦО__. Кои сте вие?
	__ВЛАДИМИР__. Хора.

N	Мълчание.

	__ЕСТРАГОН__. Колко е хубаво на земята!
	__ВЛАДИМИР__. Можеш ли да станеш?
	__ЕСТРАГОН__. Не знам.
	__ВЛАДИМИР__. Опитай.
	__ЕСТРАГОН__. Ей сега, ей сега.

N	Мълчание.

	__ПОЦО__. Какво стана?
	__ВЛАДИМИР__. Ти няма ли да млъкнеш най-после? Ама че напаст! Мисли само за себе си.
	__ЕСТРАГОН__. Защо да не се опитаме да поспим?
	__ВЛАДИМИР__ Чу ли го, иска да разбере какво е станало!
	__ЕСТРАГОН__. Остави го. Спи.

N	Мълчание.

	__ПОЦО__. Милост! Милост!
	__ЕСТРАГОН__ _(стряска се)_. Какво? Какво има?
	__ВЛАДИМИР__. Спеше ли?
	__ЕСТРАГОН__. Мисля, че да.
	__ВЛАДИМИР__. Пак този мръсник Поцо!
	__ЕСТРАГОН__. Кажи му да си затваря устата. Смачкай му фасона.
	__ВЛАДИМИР__ _(удряйки Поцо)_. Няма ли да престанеш? Ще млъкнеш ли най-сетне, червей такъв? _(Поцо се освобождава, надава викове от болка и се отдалечава лазешком. От време на време се спира, разсича въздуха с жестове на слепец, викайки Лъки. Владимир, подпрян на лакът, го следи с поглед.)_ Избяга! _(Поцо се просва. Мълчание.)_ Падна!
	__ЕСТРАГОН__. Значи, все пак е станал?
	__ВЛАДИМИР__. Не.
	__ЕСТРАГОН__. Но ти нали каза „падна“?
	__ВЛАДИМИР__. Беше застанал на колене. _(Мълчание.)_ Може би прекалихме със силните удари.
	__ЕСТРАГОН__. Не ни се случва много често.
	__ВЛАДИМИР__. Той ни молеше за помощ. Ние останахме глухи. Той настояваше. Ние го набихме.
	__ЕСТРАГОН__. Така е.
	__ВЛАДИМИР__. Вече не мърда.
	__ЕСТРАГОН__. Искахме да му помогнем, а загазихме.
	__ВЛАДИМИР__. Така е.
	__ЕСТРАГОН__. Да не би да си го ударил много силно?
	__ВЛАДИМИР__. Получи няколко яки.
	__ЕСТРАГОН__. Не е трябвало.
	__ВЛАДИМИР__. Нали ти го искаше.
	__ЕСТРАГОН__. Така е. _(Пауза.)_ Какво ще правим сега?
	__ВЛАДИМИР__. Да можех да долазя до него.
	__ЕСТРАГОН__. Не ме оставяй!
	__ВЛАДИМИР__. Дали да не го извикам?
	__ЕСТРАГОН__. Да, да, извикай го!
	__ВЛАДИМИР__. Поцо! _(Пауза.)_ Поцо! _(Пауза.)_ Вече не отговаря.
	__ЕСТРАГОН__. Хайде заедно.
	__ВЛАДИМИР__ И __ЕСТРАГОН__. Поцо! Поцо!
	__ВЛАДИМИР__. Помръдна.
	__ЕСТРАГОН__. Сигурен ли си, че се казва Поцо?
	__ВЛАДИМИР__ _(изплашен)_. Господин Поцо! Върни се! Няма да ти направим нищо лошо!

N	Мълчание.

	__ЕСТРАГОН__. Да опитаме с други имена.
	__ВЛАДИМИР__. Страхувам се да не би да е сериозно ранен.
	__ЕСТРАГОН__. Ще бъде забавно.
	__ВЛАДИМИР__. Кое ще бъде забавно?
	__ЕСТРАГОН__. Ако опитаме с други имена. Така ще мине времето. Рано или късно ще улучим.
	__ВЛАДИМИР__. Казвам ти, че се казва Поцо.
	__ЕСТРАГОН__. Сега ще видим. Чакай. _(Размишлява.)_ Авел! Авел!
	__ПОЦО__. Помощ!
	__ЕСТРАГОН__. Видя ли?
	__ВЛАДИМИР__. Тази история започва да ми омръзва.
	__ЕСТРАГОН__. Може би другият се казва Каин? _(Вика.)_ Каин! Каин!
	__ПОЦО__. Помощ!
	__ЕСТРАГОН__. Цялото човечество е тук! _(Пауза.)_ Я погледни това облаче.
	__ВЛАДИМИР__ _(вдига очи)_. Къде?
	__ЕСТРАГОН__. Там, в зенита.
	__ВЛАДИМИР__. Е? _(Пауза.)_ Какво толкова му намираш?

N	Мълчание.

	__ЕСТРАГОН__. Хайде да минем на друга тема, искаш ли?
	__ВЛАДИМИР__ Тъкмо щях да ти го предложа.
	__ЕСТРАГОН__. Но какво да бъде?
	__ВЛАДИМИР__. Е, там е работата.

N	Мълчание.

	__ЕСТРАГОН__. Не трябва ли първо да станем?
	__ВЛАДИМИР__. Ами да опитаме.

N	Двамата стават.

	__ЕСТРАГОН__. Не било толкова трудно.
	__ВЛАДИМИР__. Когато човек силно желае.
	__ЕСТРАГОН__. А сега?
	__ПОЦО__. Помощ!
	__ЕСТРАГОН__. Да си тръгваме.
	__ВЛАДИМИР__. Не можем.
	__ЕСТРАГОН__. Защо?
	__ВЛАДИМИР__. Нали чакаме Годо.
	__ЕСТРАГОН__. Вярно. _(Пауза.)_ Какво да правим?
	__ПОЦО__. Помощ!
	__ВЛАДИМИР__. Да му помогнем ли?
	__ЕСТРАГОН__. Какво трябва да направим?
	__ВЛАДИМИР__. Той иска да стане.
	__ЕСТРАГОН__. Е и?
	__ВЛАДИМИР__. Иска да му помогнем да стане.
	__ЕСТРАГОН__. Добре, да му помогнем. Какво чакаме?

N	Помагат на Поцо да стане. Отдръпват се. Той пада отново.

	__ВЛАДИМИР__. Трябва да го държим. _(Същата игра, Поцо остава прав между двамата, обесен на вратовете им.)_ Трябва да си възвърне навика да стои в изправено положение. _(Към Поцо.)_ По-добре ли е?
	__ПОЦО__. Кои сте вие?
	__ВЛАДИМИР__. Не ни ли познавате?
	__ПОЦО__. Аз съм сляп.

N	Мълчание.

	__ЕСТРАГОН__. Може би вижда в бъдещето?
	__ВЛАДИМИР__ _(към Поцо)_. Откога?
	__ПОЦО__. Много добре виждах… но вие приятели ли сте?
	__ЕСТРАГОН__ _(смеейки се шумно)_. Пита дали сме приятели!
	__ВЛАДИМИР__. Не, иска да каже дали сме негови приятели.
	__ЕСТРАГОН__. Е, и какво?
	__ВЛАДИМИР__. Доказателството е, че му помогнахме.
	__ЕСТРАГОН__. Точно така! Щяхме ли да му помогнем, ако не бяхме негови приятели?
	__ВЛАДИМИР__. Може би!
	__ЕСТРАГОН__. Разбира се.
	__ВЛАДИМИР__. Дай да не мъдруваме.
	__ПОЦО__. Да не сте разбойници?
	__ЕСТРАГОН__. Разбойници ли? Имаме ли вид на разбойници?
	__ВЛАДИМИР__. Чакай, той е сляп.
	__ЕСТРАГОН__. Ох, да бе! Наистина. _(Пауза.)_ Поне така казва.
	__ПОЦО__. Не ме напускайте.
	__ВЛАДИМИР__. За това не става дума.
	__ЕСТРАГОН__. Засега.
	__ПОЦО__. Колко е часът?
	__ЕСТРАГОН__ _(гледайки небето)_. Ами…
	__ВЛАДИМИР__. Седем?… Осем?…
	__ЕСТРАГОН__. Зависи от сезона.
	__ПОЦО__. Вечер ли е?

N	Мълчание. Владимир и Естрагон гледат залязващото слънце.

	__ЕСТРАГОН__. Като че ли се издига обратно.
	__ВЛАДИМИР__. Не е възможно.
	__ЕСТРАГОН__. Да не би да е изгрев?
	__ВЛАДИМИР__. Не говори глупости. Натам е запад.
	__ЕСТРАГОН__. Откъде знаеш?
	__ПОЦО__ _(изплашен)_. Вечер ли сме?
	__ВЛАДИМИР__. Всъщност не се мести.
	__ЕСТРАГОН__. Казвам ти, че се издига.
	__ПОЦО__. Защо не ми отговаряте?
	__ЕСТРАГОН__. Защото не искаме да ви изтърсим някоя глупост.
	__ВЛАДИМИР__ _(успокоително)_. Вечер е, господине, стигнахме до вечерта. Моят приятел се опитва да ме разколебае и трябва да си призная, че наистина успя за миг. Но ненапразно съм изживял този дълъг ден и мога да ви уверя, че той е вече към края на своя репертоар. _(Пауза.)_ Впрочем как се чувствате сега?
	__ЕСТРАГОН__. Колко време още трябва да го крепим? _(Те го пускат наполовина и отново го подхващат, като виждат, че ще падне.)_ Да не сме кариатиди!
	__ВЛАДИМИР__. Казахте, че преди сте имали добро зрение, ако не се лъжа.
	__ПОЦО__. Да, много добро…

N	Мълчание.

	__ЕСТРАГОН__ _(с раздразнение)_. Карайте, карайте нататък!
	__ВЛАДИМИР__. Остави го на спокойствие. Не виждаш ли, че в момента си спомня щастливите си дни. Memoria praeteritorum bonorum* _(пауза)_ сигурно е мъчително.
	[* Споменът за отминалото щастие (лат.). — Б.пр.]
	__ПОЦО__. Да, много добро.
	__ВЛАДИМИР__. Изведнъж ли го загубихте?
	__ПОЦО__. Много добро.
	__ВЛАДИМИР__. Питам ви дали изведнъж сте го загубили.
	__ПОЦО__. Един хубав ден се събудих сляп като съдбата. _(Пауза.)_ Понякога се питам дали още не спя.
	__ВЛАДИМИР__. Кога беше това?
	__ПОЦО__. Не знам.
	__ВЛАДИМИР__. Но не е било по-рано от вчера…
	__ПОЦО__. Не ми задавайте въпроси. Слепците нямат чувство за време. _(Пауза.)_ И нещата, свързани с времето, също не са им ясни.
	__ВЛАДИМИР__. Чудна работа! Бих се заклел в обратното.
	__ЕСТРАГОН__. Отивам си.
	__ПОЦО__. Къде сме?
	__ВЛАДИМИР__. Не знам.
	__ПОЦО__. Не е ли една местност, наречена Дъската?
	__ВЛАДИМИР__. Не я знам.
	__ПОЦО__. Как изглежда?
	__ВЛАДИМИР__ _(оглежда се)_. Не може да се опише. Не прилича на нищо. Няма нищо. Има едно дърво.
	__ПОЦО__. Значи не е Дъската.
	__ЕСТРАГОН__ _(приведен)_. И ти ми говориш за разнообразие.
	__ПОЦО__. Къде ми е слугата?
	__ВЛАДИМИР__. Тук е.
	__ПОЦО__. Защо не отговаря, като го викам?
	__ВЛАДИМИР__. Не знам. Изглежда, че спи. Може и да е умрял.
	__ПОЦО__. Какво всъщност се случи?
	__ЕСТРАГОН__. Всъщност!
	__ВЛАДИМИР__. Вие двамата паднахте.
	__ПОЦО__. Я виж дали не е ранен.
	__ВЛАДИМИР__. Не можем да ви оставим сам.
	__ПОЦО__. Няма нужда да ходите и двамата.
	__ВЛАДИМИР__ _(на Естрагон)_. Иди ти.
	__ПОЦО__. Точно така, да отиде приятелят ви. Той ужасно мирише. _(Пауза.)_ Какво чака още?
	__ВЛАДИМИР__. Иди да го събудиш.
	__ЕСТРАГОН__. Ами! След като ме ритна. За нищо на света.
	__ВЛАДИМИР__. А, значи най-накрая си спомни, че те ритна.
	__ЕСТРАГОН__. Нищо не си спомням. Ти ми го каза.
	__ВЛАДИМИР__. Така е. _(На Поцо.)_ Приятелят ми се страхува.
	__ПОЦО__. Няма от какво да се страхува.
	__ВЛАДИМИР__ _(на Естрагон)_. Впрочем онези хора, дето си ги видял, те накъде отидоха?
	__ЕСТРАГОН__. Не знам.
	__ВЛАДИМИР__. Може би са се скрили някъде и ни дебнат.
	__ЕСТРАГОН__. Да.
	__ВЛАДИМИР__. За да си починат.
	__ЕСТРАГОН__. За да си поемат дъх.
	__ВЛАДИМИР__. Може би са се върнали обратно.
	__ЕСТРАГОН__. Да.
	__ВЛАДИМИР__. Може би си си въобразил.
	__ЕСТРАГОН__. Измислил.
	__ВЛАДИМИР__. Халюцинирал.
	__ЕСТРАГОН__. Измислил.
	__ПОЦО__. Какво чака още?
	__ВЛАДИМИР__ _(на Естрагон)_. Какво чакаш още?
	__ЕСТРАГОН__. Чакам Годо.
	__ВЛАДИМИР__ _(на Поцо)_. Казах ви, че приятелят ми се страхува. Вчера вашият слуга го нападна, докато той само искаше да му избърше сълзите.
	__ПОЦО__. О, човек никога не трябва да е добър с тия хора. Те не понасят това.
	__ВЛАДИМИР__. Какво всъщност трябва да направи?
	__ПОЦО__. Ами да дръпне въжето. Разбира се, като внимава да не го удуши. Общо взето, той реагира на това. Ако не, нека го ритне няколко пъти — по възможност в слабините или в лицето.
	__ВЛАДИМИР__ _(на Естрагон)_. Виждаш ли, няма от какво да се страхуваш. Тъкмо ще си отмъстиш.
	__ЕСТРАГОН__. А ако се защищава?
	__ПОЦО__. Не, не, той никога не се защищава.
	__ВЛАДИМИР__. Ще ти дойда на помощ.
	__ЕСТРАГОН__. Не ме изпускай от поглед! _(Отива към Лъки.)_
	__ВЛАДИМИР__. Първо погледни дали е жив. Ако е умрял, няма смисъл да го удряш.
	__ЕСТРАГОН__. Диша.
	__ВЛАДИМИР__. Почвай тогава.

N	Изведнъж разярен, Естрагон засипва Лъки с ритници, ревейки. Но си удря крака и се отдалечава, като куца и стене. Лъки се връща в съзнание.

	__ЕСТРАГОН__ _(спира, застанал на един крак)_. Ах, мръснико!

N	Естрагон сяда, опитва се да свали обувките си. Но скоро ще се откаже и ще остане извит като кука, с глава между краката и ръце, опънати пред главата.

	__ПОЦО__. Какво стана пак?
	__ВЛАДИМИР__. Моят приятел се удари.
	__ПОЦО__. А Лъки?
	__ВЛАДИМИР__. А, значи е той?
	__ПОЦО__. Какво?
	__ВЛАДИМИР__. Лъки е, значи?
	__ПОЦО__. Не разбирам.
	__ВЛАДИМИР__. А вие сте Поцо, нали?
	__ПОЦО__. Разбира се, че съм Поцо.
	__ВЛАДИМИР__. Същите от вчера?
	__ПОЦО__. От вчера ли?
	__ВЛАДИМИР__. Вчера се видяхме. _(Мълчание.)_ Не си ли спомняте?
	__ПОЦО__. Не си спомням да съм срещал някого вчера. Но утре няма да си спомням, че съм срещнал някого днес. Значи не разчитайте на мене, за да ви осведомя. И хайде стига по този въпрос. Ставай!
	__ВЛАДИМИР__. Водехте го в Свети спасител, за да го продадете. Вие ми го казахте. Той танцуваше, мислеше. Вие не бяхте сляп.
	__ПОЦО__. Щом казвате. Пуснете ме, ако обичате. _(Владимир се отстранява.)_ Ставай!
	__ВЛАДИМИР__. Той става.

N	Лъки се надига, събира багажа.

	__ПОЦО__. И добре прави.
	__ВЛАДИМИР__. Къде сте тръгнали?
	__ПОЦО__. За мен е без значение.
	__ВЛАДИМИР__. Колко сте се променили!

N	Лъки, натоварен с багажа, застава пред Поцо.

	__ПОЦО__. Камшика! _(Лъки оставя багажа, търси камшика, намира го, подава го на Поцо, вдига отново багажа.)_ Въжето! _(Лъки оставя багажа, слага края на въжето в ръката на Поцо, вдига отново багажа.)_
	__ВЛАДИМИР__. Какво има в куфара?
	__ПОЦО__. Пясък. _(Дърпа въжето.)_ Напред! _(Лъки се помества, Поцо го следва.)_
	__ВЛАДИМИР__. Момент.

N	Поцо спира. Въжето се опъва, Лъки пада, изпускайки всичко. Поцо залита, пуска въжето навреме, олюлява се на място. Владимир го подкрепя.

	__ПОЦО__. Какво става?
	__ВЛАДИМИР__. Той падна.
	__ПОЦО__. Бързо, вдигнете го, преди да е заспал.
	__ВЛАДИМИР__. Вие няма ли да паднете, ако ви пусна?
	__ПОЦО__. Мисля, че не.

N	Владимир рита няколко пъти Лъки.

	__ВЛАДИМИР__. Стани! Свиня! _(Лъки се надига, събира багажа.)_ Стана.
	__ПОЦО__ _(протяга ръка)_. Въжето!

N	Лъки оставя багажа, слага края на въжето в ръката на Поцо, вдига отново багажа.

	__ВЛАДИМИР__. Не тръгвайте още.
	__ПОЦО__ _(спирайки)_. Тръгвам.
	__ВЛАДИМИР__. Когато паднете, където няма кой да ви помогне, какво правите?
	__ПОЦО__. Чакаме дотогава, докато можем да станем. И пак тръгваме.
	__ВЛАДИМИР__. Преди да си тръгнете, кажете му да пее.
	__ПОЦО__. На кого да кажа?
	__ВЛАДИМИР__. На Лъки.
	__ПОЦО__. Да пее ли?
	__ВЛАДИМИР__. Да. Или да мисли. Или да рецитира.
	__ПОЦО__. Но той е ням.
	__ВЛАДИМИР__. Ням ли?
	__ПОЦО__. Напълно. Дори не може да стене.
	__ВЛАДИМИР__. Ням ли? Откога?
	__ПОЦО__ _(внезапно гневен)_. Няма ли най-сетне да престанете да ме тровите с вашите въпроси за времето? Пълна безсмислица! Кога? Кога? Един ден — това не ви ли стига, един ден като всички други той онемя, един ден аз ослепях, един ден ще оглушеем, един ден сме се родили, един ден ще умрем, един ден, това не ви ли стига? _(По-спокойно.)_ Нашите майки ни раждат, клекнали над отворения гроб, светлината блясва за миг и после отново пада нощ. _(Дърпа въжето.)_ Давай!

N	Те излизат. Владимир ги следва до края на сцената, гледа ги как се отдалечават. Шумът от падане, подчертан от мимики на Владимир, дава да се разбере, че са се строполили отново. Мълчание. Владимир отива към Естрагон, който спи, наблюдава го известно време, после го събужда.

	__ЕСТРАГОН__ _(луди движения, несвързани думи; проговорва най-накрая)_. Защо никога не ме оставяш да спя?
	__ВЛАДИМИР__. Чувствах се самотен.
	__ЕСТРАГОН__. Сънувах, че съм щастлив.
	__ВЛАДИМИР__. Така поне мина времето.
	__ЕСТРАГОН__. Сънувах, че…
	__ВЛАДИМИР__. Мълчи! _(Пауза.)_ Питам се дали наистина е сляп.
	__ЕСТРАГОН__. Кой?
	__ВЛАДИМИР__. Ако беше истински слепец, щеше ли да каже, че няма чувство за време?
	__ЕСТРАГОН__. За кого говориш?
	__ВЛАДИМИР__. За Поцо.
	__ЕСТРАГОН__. Той сляп ли е?
	__ВЛАДИМИР__. Така каза.
	__ЕСТРАГОН__. И какво?
	__ВЛАДИМИР__. Стори ми се, че ни вижда.
	__ЕСТРАГОН__. Сънувал си. _(Пауза.)_ Хайде да си ходим. Не можем. Вярно. _(Пауза.)_ Сигурен ли си, че не е бил той?
	__ВЛАДИМИР__. Кой той?
	__ЕСТРАГОН__. Годо.
	__ВЛАДИМИР__. Ами кой да е бил?
	__ЕСТРАГОН__. Поцо.
	__ВЛАДИМИР__. Не, разбира се! Не. _(Пауза.)_ Не.
	__ЕСТРАГОН__. Все пак ще стана. _(Надига се мъчително.)_ Ох!
	__ВЛАДИМИР__. Вече не знам какво да мисля.
	__ЕСТРАГОН__. Краката ми! _(Сяда отново, опитва се да си събуе обувките.)_ Помогни ми!
	__ВЛАДИМИР__ Спал ли съм, докато другите са страдали? Спя ли сега? Утре, когато ще си мисля, че съм се събудил, какво ще кажа за този ден? Че заедно с моя приятел Естрагон, на това място, до тъмно съм чакал Годо? Че Поцо е дошъл заедно със своя носач и че е разговарял с нас? Без съмнение. Но какво вярно ще има във всичко това? _(Естрагон, който ожесточено се е борил с обувките си, е заспал отново. Владимир го гледа.)_ Той няма да знае нищо. Ще разказва за ритниците, които е получил, и аз ще му дам морков. _(Пауза.)_ Майките ни, клекнали над гроба, трудно раждат. От дъното на ямата гробарят замислено поставя щипците си. Толкова ни е времето за стареене. Въздухът е пълен с нашите крясъци. _(Вслушва се.)_ Но навикът е голям заглушител. _(Гледа Естрагон.)_ И мен някой ме гледа и ми казва: той спи, той не знае, нека спи. _(Пауза.)_ Не мога да продължа. (Пауза.) За какво говорех?

N	Крачи развълнувано по сцената, спира най-накрая до лявата кулиса, гледа в далечината. Влиза отдясно Момчето от предния ден. Спира се. Мълчание.

	__МОМЧЕТО__. Господине… _(Владимир се обръща.)_ Господин Албер.
	__ВЛАДИМИР__. Да започваме. _(Пауза. На Момчето.)_ Не ме ли познаваш?
	__МОМЧЕТО__. Не, господине.
	__ВЛАДИМИР__. Ти идва ли вчера?
	__МОМЧЕТО__. Не, господине.
	__ВЛАДИМИР__. За пръв път идваш, така ли?
	__МОМЧЕТО__. Да, господине.

N	Пауза.

	__ВЛАДИМИР__. Господин Годо ли те праща?
	__МОМЧЕТО__. Да, господине.
	__ВЛАДИМИР__. Няма ли да дойде тази вечер?
	__МОМЧЕТО__. Не, господине.
	__ВЛАДИМИР__. Но ще дойде утре.
	__МОМЧЕТО__. Да, господине.
	__ВЛАДИМИР__. Сигурно, нали?
	__МОМЧЕТО__. Да, господине.

N	Пауза.

	__ВЛАДИМИР__. Срещна ли някого?
	__МОМЧЕТО__. Не, господине.
	__ВЛАДИМИР__. Други двама… _(колебае се)_ човеци.
	__МОМЧЕТО__. Не съм видял никого, господине.

N	Пауза.

	__ВЛАДИМИР__. Какво прави господин Годо? _(Пауза.)_ Чуваш ли?
	__МОМЧЕТО__. Да, господине.
	__ВЛАДИМИР__. Е?
	__МОМЧЕТО__. Нищо не прави, господине. Пауза.
	__ВЛАДИМИР__. Как е брат ти?
	__МОМЧЕТО__. Болен е, господине.
	__ВЛАДИМИР__. Да не би той да е идвал вчера?
	__МОМЧЕТО__. Не знам, господине.

N	Пауза.

	__ВЛАДИМИР__. Има ли брада господин Годо?
	__МОМЧЕТО__. Да, господине.
	__ВЛАДИМИР__. Руса ли… _(колебае се)_ или черна?
	__МОМЧЕТО__. Мисля, че е бяла, господине.

N	Пауза.

	__ВЛАДИМИР__. Горко ни!

N	Пауза.

	__МОМЧЕТО__. Какво трябва да кажа на господин Годо, господине?
	__ВЛАДИМИР__. Ще му кажеш _(спира се)_, ще му кажеш, че си ме видял и че… _(размишлява)_ че си ме видял. _(Пауза. Владимир пристъпва напред, Момчето отстъпва. Владимир спира, Момчето спира.)_ Кажи, сигурен ли си, че си ме видял? Да не ми кажеш утре, че никога не си ме виждал?

N	Мълчание. Владимир изведнъж прави скок напред, Момчето избягва като стрела. Мълчание. Слънцето залязва, луната изгрява. Владимир стои неподвижен. Естрагон се събужда, събува обувките си, става, държейки в ръка обувките си, оставя ги близо до рампата, приближава се до Владимир, гледа го.

	__ЕСТРАГОН__. Какво ти е?
	__ВЛАДИМИР__. Нищо ми няма.
	__ЕСТРАГОН__. Аз си отивам.
	__ВЛАДИМИР__. И аз.

N	Пауза.

	__ЕСТРАГОН__. Дълго ли спах?
	__ВЛАДИМИР__. Не знам.

N	Пауза.

	__ЕСТРАГОН__. Къде отиваме?
	__ВЛАДИМИР__. Някъде наблизо.
	__ЕСТРАГОН__. Не, не. Да се махаме, далеч оттук!
	__ВЛАДИМИР__. Не можем.
	__ЕСТРАГОН__. Защо?
	__ВЛАДИМИР__. Утре трябва да се върнем.
	__ЕСТРАГОН__. За какво ще се връщаме?
	__ВЛАДИМИР__. За да чакаме Годо.
	__ЕСТРАГОН__. Вярно. _(Пауза.)_ Не дойде ли?
	__ВЛАДИМИР__. Не.
	__ЕСТРАГОН__. А сега е много късно.
	__ВЛАДИМИР__. Да, нощ е.
	__ЕСТРАГОН__. А ако се откажем? _(Пауза.)_ Да се откажем ли?
	__ВЛАДИМИР__. Ще ни накаже. _(Пауза. Гледа дървото.)_ Само дървото живее.
	__ЕСТРАГОН__ _(гледа дървото)_. Какво е?
	__ВЛАДИМИР__. Дърво.
	__ЕСТРАГОН__. Да, но какъв вид?
	__ВЛАДИМИР__. Не знам. Върба.
	__ЕСТРАГОН__. Ела да видим. _(Дърпа Владимир към дървото. Те спират неподвижни пред него. Мълчание.)_ Дали да не се обесим?
	__ВЛАДИМИР__. С какво?
	__ЕСТРАГОН__. Нямаш ли въже?
	__ВЛАДИМИР__. Нямам.
	__ЕСТРАГОН__. Тогава не можем.
	__ВЛАДИМИР__. Да си отиваме.
	__ЕСТРАГОН__. Чакай, може с моя колан.
	__ВЛАДИМИР__. Къс е.
	__ЕСТРАГОН__. Ще ме дърпаш за краката.
	__ВЛАДИМИР__. А на мен кой ще ми ги дърпа?
	__ЕСТРАГОН__. Вярно.
	__ВЛАДИМИР__. Я да видим все пак. _(Естрагон развързва въжето, което държи панталоните му. Панталоните му, прекалено широки, му падат до глезените. Двамата гледат въжето.)_ Може да свърши работа. Здрав ли е?
	__ЕСТРАГОН__. Ще видим. Дръж.

N	Двамата хващат всеки по един край и го дърпат. Въжето се скъсва. Те за малко не падат.

	__ВЛАДИМИР__. Не го бива за нищо.

N	Мълчание.

	__ЕСТРАГОН__. Казваш, че трябва да се върнем утре, а?
	__ВЛАДИМИР__. Да.
	__ЕСТРАГОН__. Тогава ще донесем здраво въже.
	__ВЛАДИМИР__. Да.

N	Пауза.

	__ЕСТРАГОН__. Диди.
	__ВЛАДИМИР__. Кажи.
	__ЕСТРАГОН__. Не мога повече.
	__ВЛАДИМИР__. Така си мислиш.
	__ЕСТРАГОН__. Дали да не се разделим? Може би ще е по-добре.
	__ВЛАДИМИР__. Утре ще се обесим. _(Пауза.)_ Освен ако не дойде Годо.
	__ЕСТРАГОН__. А ако дойде?
	__ВЛАДИМИР__. Ще бъдем спасени.

N	Владимир сваля шапката си — шапката на Лъки, — гледа вътре в нея, пъха ръката си, изтърсва я, слага си я отново.

	__ЕСТРАГОН__. Е, тръгваме ли?
	__ВЛАДИМИР__. Вдигни си панталона.
	__ЕСТРАГОН__. Какво?
	__ВЛАДИМИР__. ВДИГ-НИ си панталона.
	__ЕСТРАГОН__. Вярно.

N	Вдига си панталона. Мълчание.

	__ВЛАДИМИР__. Е, тръгваме ли?
	__ЕСТРАГОН__. Да вървим.

N	Не се помръдват.

N	__Завеса__
