	Съседът на Учителя загубил един овен. За да го намери, съседът вдигнал на крак цялото село и помолил Учителя да прати учениците си.
	— Защо трябват толкова хора, за да търсят един овен? — попитал Учителят.
	— Има много отклонения по пътя, — отговорил съседът.
	— Намерихте ли овена? — попитал Учителят, когато се завърнали.
	— Не! Изчезнал е!
	— Защо изчезнал?
	— След всяко разклонение на пътя има други разклонения. Ние не знаем, по кой път е тръгнал овенът, затова се върнахме.
	От огорчение Учителят посърнал и замълчал. През целия ден не се усмихнал нито веднъж. Учудени, учениците го попитали:
	— Защо престанахте да се усмихвате? Един овен не е голяма ценност. Освен това овенът не беше ваш.
	Учителят нищо не отвърнал и те нищо не разбрали. Един от учениците разказал случката на съдията. На следващия ден съдията заедно с този ученик отишъл при учителя.
	— Ще ви задам един въпрос — казал съдията. — Кой от тримата братя е прав, а кой — не?
	Веднъж трима братя учили при един учител. Като постигнали учението за милосърдието и дълга, те се завърнали вкъщи. „В какво се състои учението за милосърдието и дълга?“ — попитал ги баща им. Големият брат отговорил: „Милосърдието и дългът ми казват да пазя първо себе си, а после името си“. Средният брат казал: „Милосърдието и дългът ми казват да търся слава, без да жаля себе си“. А малкият брат казал: „Милосърдието и дългът ми казват да запазя както живота, така и името си“.
	— А кой е прав в една друга история? — попитал Учителят. — Лодкарят, живял край една река, свикнал с водата, бил добър навигатор и сръчно карал лодката. Изкарвал толкова пари, че можел да изхранва стотина души. И ето, при него взели да идват ученици. И почти всички се издавили. Ето каква вреда се получила от нещо, което за един е било полезно!
	Съдията станал и без да каже дума, си тръгнал, а ученикът, който го довел, започнал да го укорява:
	— Защо зададе толкова отдалечен от темата въпрос? Учителят отговори толкова мъгливо. В резултат аз се обърках още повече.
	— Уви! — казал съдията. — Ти си живял в близост до Негова светлост*, упражнявайки се в учението му, и толкова слабо го разбираш! Ако овенът е изчезнал, защото пътят има много разклонения, то губят живота си философите заради това, че науката е многостранна. Това не значи, че учението има повече от един корен. Но показва колко надалеч се разпростират клоните му. За да не загине и да си възвърне загубеното, необходимо е завръщане към общия корен, необходимо е завръщане към единството.
	[* В оригинала — сиеншън, което на японски става сенсей.]
